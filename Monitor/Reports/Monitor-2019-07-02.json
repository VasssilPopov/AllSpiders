{"url": "https://www.monitor.bg/bg/a/view/politichesko-slovobludstvo-169507", "text": "На лъжата краката са къси, е казал народът. Мине се, не мине време и току изплува някой от изхвърлените от избирателите политици, за да припомни защо не е в парламента. Изобщо не ни учуди тв изявата на провалилия правосъден министър Христо Иванов. Той се обяви срещу искането на премиера Бойко Борисов при срещата му с Франс Тимерманс в Брюксел да отпадне мониторинга върху правосъдната ни система. Няколко минути по-късно Иванов за пореден път доказа защо му викат Пинокио. И нагледно показа как се оплита в лъжи като поиска оставката на сегашния правосъден министър, защото не бил се преборил да отпадне мониторинга. Е, кой да му вярва, след толкова евтино популистко словоблудство. Няма да коментираме, че експравосъдният ни министър имаше достатъчно време да предложи промени в системата докато заемаше поста, но вместо това предпочете да пише доноси до еврочиновниците. Наясно сме защо го прави и сега – отпадне ли мониторингът, няма да има с какво да захлебва. Не се съмняваме, че заработва индулгенции и за подсъдните олигарси. Всъщност за такива като него колкото по-дълго страната ни е в блатото, толкова по-добре. Преди се поставяха в услуга на тоталитарния режим, днес – обслужват тези, които искат да си останем под чужд хомот. При наследниците на бившия преподавател по марксистка политикономия Иван Костов няма служене на народа, а единствено осигуряване на лично благоденствие. На тях разчитат онези, които искат да запазят статуквото на криминалния преход. И точно заради тази повратливост загубиха доверието на избирателите, и няма кой да им го даде отново.", "date": "2019.07.02", "title": "Политическо словоблудство"}
{"url": "https://www.monitor.bg/bg/a/view/hotelyt-po-moreto-kolkoto-2-shezlonga-169501", "text": "Една нощ в хотел в Черноморец излиза колкото 2 шезлонга на плажа в курортното селище, показа проверка на “Монитор“. Цената на човек в стая с три легла е 51 лв., а на шезлонгите – 40 лева. Според концесионера на плажа тази цена даже била ниска, защото за да излезе на печалба, трябвало да взима по 80 лева. Той обаче се оправда, че по 40 лева за сянка взимали само за малък участък от плажа. На практика тази тарифа е равна на парите за ВИП-зона с балдахинова шатра, оборудвана с меки възглавници и легла на плажовете край Слънчев бряг, Созопол и Лозенец. Плажът на къмпинг „Нестинарка” край Царево пък е на първо място по евтиния, но само на хартия. Официално чадърите и шезлонгите там струват по 36 стотинки бройката, но реално туристите плащат по 5 лева за всяка от екстрите. Уловката бе пусната в ход още преди два сезона. Шезлонгът наистина е 36 ст., но върви в комплект с шалте, за което плащаш петачка.  С народни цени и без никакви хватки почиват летовниците в Обзор, където сянката струва 3 лева за цял ден. На популярния плаж пред ММЦ-то в Приморско сянката чадър и шезлонг се наемат за по 5 лева. Същите са цените на “Каваците - Юг”, “Смокините” и на къмпинг „Градина”. По петачка за чадър и шезлонг вземат на Аркутино, Приморско, Лозенец и Арапя, централния в Царево, северния в Ахтопол. Толкова струваха доскоро и плажните екстри и на ивицата Стамопуло до бившата резиденция “Перла”, но от няколко дни комплект от чадър с два шезлонга се харчи за трийсетачка, а само сянката е оценена на 25 лв. На централния плаж в Созопол и на \"Харманите\" чадър и шезлонг се предлагат за 12 лв. в комплект. На северната ивица на Каваците и на Буната в Поморие екстрите ще струват по 4 лева. Без промяна остават цените на Централния в Бургас - 5 лева за чадър и 7 лева за шезлонг. На екзотичния плаж на къмпинг „Оазис“ в община Царево, двете екстри струват по 6 лева. Във високия ценови клас по южното черноморие се нареждат трите плажа в Слънчев бряг. Централната и южната ивица запазват миналогодишните цени от 10 лв. за чадър и още толкова за шезлонг, а на северния екстрите са по 9 лв. С левче по-малко - по 8 лева за сянка и шезлонг ще броят туристите и на Южния плаж в Несебър. Същите са цените и на ивиците в Св. Влас.  На плаж „Река – Вая”, в местността Иракли чадър и шезлонг ще се наемат срещу 6 лв. за брой, а цената на комплект екстри с включена храна и напитки е 36 лева. По 30 лева излиза комплект чадър с два шезлонга във ВИП-зоната на Централния плаж в Лозенец. Останалите екстри обаче са по 6 лева.  Свободните зони по всички южни плажове са строго спазени и дори са повече от предвидените 50%. защото са прекалено близо до морето или са в най-отдалечената част  Предприемчиви собственици и наематели на крайбрежни заведения по варненския плаж пък привличат постоянна клиентела, като предлагат безплатна сянка. Безплатна е сянката и за гостите all inclusive в най-големите хотели в курортите, където плажните принадлежности са част от туристическия пакет. На другия полюс е плажът на курорта „Камчия“, който за първа година това лято има концесионер. Той е определил цени на чадър и шезлонг от по 15 лв. Цената е рекордна за варненско, където обикновено тя започва от 2 и стига максимум до 12 лв. Високи и тази година остават цените на плаж „Св. св. Константин и Елена – Север“, където чадърът струва 20 лева, а шезлонгът – 10 лв. В съседния до него плаж те се предлагат на три пъти по-ниска цена. На големия плаж на курорта чадърът е 6 лева, а шезлонгът - 5 лв. В бившата резиденция на ЦК на БКП „Слънчев ден“ цените за сянката бяха по 7 лева , но вече са по 8 лева. Цените на шезлонгите и чадърите по другите плажове във варненско не са поскъпнали и тази година. В най-крайната част на Варненска област, плаж „Панорама Север“ до къмпинг „Лагуна“, цената е 5 лева за чадър и шезлонг. Най-ниски обаче са цените на плаж „Кабакум – Север“ край Варна, където за шезлонг и чадър се плаща по 2 лева. В „Златни пясъци”, чадър и два шезлонга са от 24 до 36 лв., според мястото на плажа. Във Варна цената е наполовина – по пет лева за ползване на всяка от двете екстри. Шатрата на тузарския плаж „Рапонги“ пък е 40 лева. В разгара на лятото, пясъчните ивици на юг са празни, а туристите, които събират тен на плажа се броят на пръсти. Повечето предпочитат да се пекат край хотелските басейни, които  са безплатни, видя репортер на „Монитор“. Над 5 млн. се очаква да бъдат посещенията на чуждестранни туристи в България през това лято. На база ранни записвания спрямо миналогодишния летен сезон, сочат данните на Министерството на туризма,предоставени на „Монитор“. . Според анализи на ведомството на Николина Ангелкова през юни 2019 г. туристическите посещения на чужденци у нас са били между 1 млн. и 1,3 млн., като очакванията са за малък спад спрямо юни миналата година. Окончателните данни за юни 2019 г. от НСИ ще бъдат публикувани в края на юли и тогава ще се направи точно сравнение. Сред водещи пазари по брой туристи през юни са били Румъния, Гърция, Русия, Германия, Украйна, Полша, Великобритания, Турция, Молдова, Северна Македония. Според последните данни на НСИ за периода януари-май 2019 за цялата страна визитите на чужденци у нас са 2 443 029, което е ръст макар и минимален (0,3%) в сравнение с януари-май 2018 г. Това дава основание да вярваме, че спадът на пазари като Германия и Русия, може да бъде частично компенсиран от други направления. Добри са прогнозите за туристите от Великобритания и Украйна, където очакваме ръстове в рамките на 5% до 10%, коментираха от ведомството на Николина Ангелкова.. По данни за полетите на летища Бургас и Варна На летище Бургас сумата от излитащи и кацащи полети за сезон 2019 е с около 14% ръст на пазара във Великобритания спрямо лято 2018, а за Израел ръстът е от13,6%, Чехия запазва нивото от миналото лято с много леко увеличение под 1% . Украйна обаче бележи ръст от над 46%, Ирландия 45,5%, Австрия над 14%, Белгия 4,7%, и Естония с 43%. На летище Варна тази сума от полети за Великобритания е с 27,7% ръст спрямо лято 2018. Увеличението на туристите от Турция е със 7,6% , Израел 6% и Франция с 23,8% . Според последните данни на НСИ за периода януари-май 2019 визитите на чужденци у нас са 2 443 029, което прави увеличение от 0,3% в сравнение с януари-май 2018 г., сочат още данните на туристическото министерство. От там добавиха още, че изследване от последните дни показва, че 54% от българите ще почиват това лято на Черноморието ни. Има спад на немския и руския пазар, но въпреки това очаквам силен сезон. Една от причината за спада на туристите е липсата на достатъчно полети. Другата е изключително топлото време в Европа. Обикновено, когато в другите европейски страни е дъждовно, у нас има ръст на записванията, защото сме предпочитана дестинация Това обясни за Монитор“ председателят на Института за анализи и оценки в туризма Румен Драганов. Той изтъкна, че от министерството на туризма са отчели спад от 3,2% в началото на активния сезон, но данните на Гранична полиция след това показали, че от началото на годината до май в страната ни са влезли 151 000 туристи повече в сравнение с миналата година. „Нека в министерството да анализират на какво се дължи тази разлика. Все пак това не са фантоми и са допринесли за икономиката ни. Така че според нас дори имаме ръст от 3,2%, затова не бих казал, че се тревожа за състоянието на българския туризъм това лято“, коментира Драганов. Пикът на сезона обаче се очаквал през август и септември, когато има прогнози за ръст на туристите от Германия, Англия, Чехия, Словакия, Русия, Израел, Полша. Повече почиващи у нас щяло да има и от съседните страни-Румъния, Гърция и Македония, но те не са с цел морски туризъм. „За всеки един от тези пазари очакваме ръст през август и септември, така че според мен ще има силен сезон“, коментира Драганов. Той уточни и че ветрилото на цените в момента е много голямо и те варират. Затова е възможно на някои места хотелиери да предоставят нощувки с 30% намаление. Но обикновено това важало за редовни клиенти, които всяко лято резервират почивките си там. „Затова е доста спекулативно да говорим, че ще има такива намаления, заради слаб сезон. Общо взето всеки може да избира каквото иска в момента, според вкуса и възможностите си“, коментира експертът. Точни данни за заетостта обаче, можело да се направят едва след месец, когато излезе статистиката.", "date": "2019.07.02", "title": "Хотелът по морето колкото 2 шезлонга"}
{"url": "https://www.monitor.bg/bg/a/view/edna-bira-s-dva-shezlonga-za-razkosh-169497", "text": "Най-старият курорт у нас е „Св. Константин и Елена“. През социализма се казваше „Дружба“. Лятно време се пълнеше с чехи, поляци и германци (западни и от ГДР-то), които дружно плажуваха без значение от коя част на Европа идват. Сега пак носи името на светците, но се пълни основно с руснаци и румънци. В онези времена обаче на плажа се влизаше с вход. Една девойка през деня късаше билетчетата, а вечер излизаше под ръка с някой хубавец от западногерманците. Входът беше 1 лев, разбиваща цена за младежките ни джобни и унищожителна за седмичния бюджет. Западногерманците лежаха под чадъри, имаше и шезлонги от платно и „винкел“. За тях пък изобщо не можехме да си мечтаем. Обаче привечер, като се изнесат немците от плажа, се мятахме под чадърите, нищо, че слънцето вече залязваше и сянката беше меко казано излишна. Но пък си беше си луксозен кеф. Разказвам всичко това, защото се оказва, че и сега чадърите и шезлонгите се оказват луксозна стока. А пък вече всички трябва да сме „западногерманци“. Шегичка. Извън шегата обаче въпросът със скъпата сянка се върти от години. На нас не ни беше необходимо да откриваме топлата вода, защото гърците отдавна са го измислили. Естествено, че всичко си има цена. Чадърът с шезлонгите също. Но нали идеята на туристическата индустрия е да отвори портфейла на летовника толкова умело, че той да изпълнява това действие с удоволствие и само с приятни емоции. И най-вече да не съжалява за похарченото. Чудя се кога приключихме с „Балкантурист“. Всъщност въпросът е – дали приключихме. Казвам „Балкантурист“ с цялото си искрено уважение. Хората, които основаха туризма у нас, са достойни за него. Обаче покрай общия позитив, в тогавашния туризъм си съществуваше максимата „ден година храни“. Говоря за стотиците служители – сервитьори, рецепционисти, спасители, камериерки, които нормално се стараеха да заработят по нещо „отгоре“ към заплатата. Сега времената са други, но манталитетът не се е променил. При това желанието да „напечелиш“ яко за двата месеца летен сезон по Черноморието е обхванало цялата система отгоре до долу. Най-вече отгоре. Първо концесионните такси вероятно не отговарят на действителните приходи. Второ, наемателите и собствениците на обекти се опитват да правят пари от въздуха, в буквалния смисъл. Има и трето, четвърто и пето. А колко по-приятно за плажуващите би било да получат ледена бира с два шезлонга за разкош. След първата със сигурност ще има втора, към нея фрапе или безалкохолно. Ето ти, 30-40 лева, колкото на някои плажове искат за сянката. Обаче у нас немалка част от предприемачите в туризма инвестират в интериор, вместо в кадри. Купуват скъпи аксесоари и избиват от количеството и качеството на храната. А хората, тръгнали на море, искат четири неща – добро място за преспиване, вкусна храна, качествени питиета и забавления. Просто е.", "date": "2019.07.02", "title": "Една бира с два шезлонга за разкош"}
{"url": "https://www.monitor.bg/bg/a/view/zamestnichka-na-lozan-napadna-chlen-na-vss-169502", "text": "Зам.-председателят и шеф на наказателната колегия на Върховния касационен съд Галина Захарова нападна в писмо един от членовете на Висшия съдебен съвет – Боян Новански, заради негови думи на заседанието на съдебната колегия на ВСС миналата седмица, предаде сайтът „Правен свят“. На заседанието беше обсъждана молба от съдийката в Районния съд в Раднево Люба Петрова да бъде върната в съдебната система. Самата молба пък идва след като Петрова получи абсурдно ниско наказание по делото срещу нея за фабрикуването на фалшив протокол от несъществуващо съдебно заседание. ВКС постанови със свое окончателно решение само пробация за съдийката. На този фон, на заседанието Новански изрази възмущение, че изобщо се гледа във ВСС точка за връщането на Петрова, като подчерта, че не намира за нормален размера на окончателното и влязло в сила решение на ВКС по казуса. „Трябва да се изсипе един камион прах за пране пред Съдебната палата, за да се изперат нечии съвести“, подчерта той, като в крайна сметка кадровиците отложиха решението. Думите на Новански обаче явно наистина са жегнали нечии гузни съвести, защото само седмица по-късно шефката на Наказателната колегия на ВКС, която бе наложена лично от председателя на съда Лозан Панов за негова заместничка, е изпратила писмо до кадровика с копие до представляващия ВСС Боян Магдалинчев, в което иска извинение за думите му, жалва се, че никой от останалите в съдийската колегия не бил ги коментирал и се жалва, че те подривали имиджа на съда. Писмото идва на фона на факта, че имиджът на ВКС всъщност отдавна е подрит заради поведението на шефа на съда – Лозан Панов, който открито гази нормативната уредба на страната, използвайки позицията си за политически изказвания и като щит за замитане на простъпките си и нарушенията на закона. Съвсем наскоро две съдебни инстанции постановиха, че Панов, който се води съдия №1 на страната, е нарушил закона, като не е декларирал имуществото си пред Сметната палата. Отделно при ревизия на НАП бе установено, че е скрил и не е платил 16 000 лева данъци.", "date": "2019.07.02", "title": "Заместничка на Лозан нападна член на ВСС"}
{"url": "https://www.monitor.bg/bg/a/view/potopyt-v-blagoevgrad-ot-2-uli-1954-godina-169499", "text": "2 юли, петък, 1954 година. Работници и чиновници от 26 хилядния тогава Благоевград, станал наскоро окръжен център на Югозапада,  чакат с нетърпение да приключи “денят на майстора” и да поемат към своите зеленчукови, овощни градини и лозя. По обед жаркото слънце се скрива зад надвиснали тъмни облаци и започва да вали. Дъждът се усилва, водната завеса става непрогледна и тъкмо, когато хората вече кроят други планове за почивните дни, от изток се задава страховития потоп. Към 17 часа река Джумайска Бистрица, която пресича града  по средата полудява. Воден талаз, висок 5-6 метра, влачещ със себе си камъни, дървета и тиня за минута залива къщи, магазини, складове, дюкяни, площади и улици. Водната стихия отнася стотици прасета, кокошки и други домашни животни. Плуват хиляди метри памучни и вълнени платове,  безброй чифта обувки, пити кашкавал, тенекии със сирене от потопените складове. Като клечки кибрит водата носи 10 тонен багер, камиони, коли и каруци. Най-голямото в историята на града наводнение взима 13 жертви, 6 от тях в с.Бистрица. Тогавашната статистика за нанесените щети сочи, че в Благоевград са наводнени 58 къщи, от които 31 стават напълно негодни за обитаване. В близкото с. Струмско са залети 25, в с. Бистрица – 4 къщи.   Село Бистрица и досега е известно в България като селото с най-много махали. По баири и падинки са разхвърляни 28 на брой. Централната махала отстои на 8 километра източно от окръжния град. На още километър по-нагоре в едноименната река Бистрица се вливат Хърсовската река от юг, а от север р.Ковачица. Наблизо е и дерето “Ръждавец”, което при проливен дъжда се превръща в порой. При този водосбор  коритото на Бистрица е тясно и е в каньон. На 2 юли следобед придошлите притоци и пороя носят със себе си вандалски изсечени дървета и коренища, които бързо заприщват реката и за около 2 часа на това място я превръщат в язовир. После “язовирната стена” се къса и водната лавина потегля с разрушителната си мощ към Благоевград.   Иван Амов си спомня за този ден: “Ваканциите прекарвахме с брат ми на пчелина в м.”Калявището”, а моят съученик Спаско при дядо си Христо Манов в къщата му, в старото корито на реката над днешния мотел Бистрица. Там дядо Христо си беше направил валявица и тепавица. С брат ми и баща ни се връщахме с каруцата от пчелина, когато ни заваля силния дъжд, който идваше от долината към планината. Наближихме къщата на дядо Христо и татко отпрегна мулето, настанихме го в яхъра, а ние се подслонихме под чардака на къщата. Там вече имаше двама власи с коне и едно 12 годишно момче, дойдоха и други двама от с.Дъбрава с волове. От отсрещната страна на реката през един пън, наподобяващ мост, притичаха три козарчета и се качиха по стълбите на втория етаж. Там бяха Спаско и дядо му Христо. Дъждът утихна, но реката страхотно бучеше. Мулето започна да се дърпа нервно, грохотът на реката се усилваше, после мулето се отскубна и побягна нагоре по ската. Последвахме го баща ми, аз и брат ми Костадин. След нас уплашени тръгнаха единият от воловарите с воловете си, последваха ни и двамата власи с конете и момчето. Изоставихме каруцата на пътя и тръгнахме по пътеката към възвишението. След няколко минути, когато се обърнахме назад видяхме на 100 метра от нас страшна водна лавина, висока няколко метра да залива пътя и къщата, и да помита всичко по пътя си. Около 15 минути къщата бе непоклатима, после водата я понесе цяла, но след 20-30 метра рухна изведнъж. Видяхме и човешки фигури да се носят във водата. В къщата бяха останали Спаско, дядо му Христо и трите козарчета.  Другият от воловарите се беше покатерил на ореха до къщата, но водната стихия откъсна и него, и човекът потъна. А 12-годишното момче с власите извади голям късмет. То се хвана за опашката на един от подплашените коне и така се измъкна по пътеката нагоре, секунди преди да дойде водата.”.   Д-р Раиса Гнутова, шеф на “Уши, нос и гърло” в Благоевградската МБАЛ: “Била съм на 7 месеца, когато животът ми е започнал отначало”: “Къщата, в която сме живели е била на мястото на сегашния Младежки дом в кв. “Вароша”. Татко ми, Анатол Гнутов, руски белогвардеец, овдовял млад и се оженил за майка ми Ана. Те останали да живеят на втория етаж в къщата на починалата му млада жена по настояване на близките й, Миташковите. Аз съм била бебе на 7 месеца, третата, най-малка сестра. Тоя ден, 2 юли, в тези минути майка ми ме оставя в кошчето да ме наглежда съседката баба Санда и минава моста, за да ми купи мляко. Тогава приижда високата 5-6 метра водна лавина и разрушава моста. В паниката майка започва да пищи, от другата страна на реката, баба Санда също вика за помощ: “Спасете детето! На втория етаж има бебе”.И съдбата се притичва на помощ. Друг наш съсед, войник е бил старшина-школник, Димитър Стоилов, току-що си е дошъл в отпуска. Къщата ни вече е била залята до половината с вода и тиня. Тогава той се връзва сам с въже за своята къща и нагазва в калта. Когато се качва в стаята при мен, водата вече е била стигнала до кошчето. Грабва ме и ме изнася навън, носейки ме над главата си. Други мъже ни издърпват с въжето нависоко към Ловния дом. Не минали и 2-3 метра от нашата къща и една от стените й рухва зад нас. До преди няколко години арх. Димитър Стоилов не знаеше, че аз съм спасеното от него бебе. През 2004 година го поканих на вечеря, за да му благодаря. На него дължа повторния си ранен старт в живота. Много скромен човек. Царство му небесно, почина миналата година!”   Още на другия ден Благоевград започва да излиза от стреса. Кметът Милан Зашев обявява бедствено положение и издава заповед за мобилизация на мъжете от 18 до 60 години. Започва разчистването на града и спасяването на годните хранителни продукти, топове плат и обувки. В следващите дни Министерският съвет издава 6 разпореждания и Постановление от 23 юли 1954 година, с които мерки се отпускат милиони левове за вазстановяването на града. Пострадалите семейства се обещетяват с пари, дрехи и храна. От София идват десетки багери, камиони и стотици войници от Строителни войски. До 15 декември 1954 година е иззидана 1 километрова дясна гранитна стена на реката, за което са отпуснати 2 600 000 лева. В първите 6 месеца на 1955 година за още толкова пари е иззидана лявата стена, дълга 880 м, заедно с 12 баража и други преградни съоръжения. Големият гранитен бараж на река Бистрица е дълъг 112м, висок 3,5 метра и става символ на поколения граждани за здравословен начин на живот. Възпят в стихотворения от благоевградския бард д-р Георги Тишинов. За 1 година са построени 5 жилищни блока, в които се настаняват около100 семейства. И сега те се наричат “Сталинските блокчета”  Когато му докладвали за бедствието Вълко Червенков възкликнал: “Малко ли му беше на това патило и препатило население?! Повечето дошли като бежанци, прокудени от родните си огнища в Македония, ние му натресохме и македонизирането през 1946 година. А сега “отгоре” и това наводнение!”     Преди години близки на дядо Христо Манов поставиха паметен знак на мястото над село Бистрица, където водната стихия отнася къщата му и загиват шестима. Наводнението от 2 юли 1954 година е драматична част от историята на Благоевград. 65 години след бедствието е крайно време да се постави паметник на централно място в града.", "date": "2019.07.02", "title": "Потопът в Благоевград от 2 юли 1954 година"}
{"url": "https://www.monitor.bg/bg/a/view/odraha-tyrnovec-s-6-shvedski-globi-bez-da-e-napuskal-bylgarija-169505", "text": "Великотърновец получи шест акта за неправилно паркиране в Швеция без изобщо да е напускал България. Актовете са за общо 400 крони, или 66 лв., и въпреки малката сума българинът се страхува да не бъде екстрадиран в скандинавската страна и осъден. Колата, която според актовете Райко Райков паркирал неправилно цели шест пъти, е продадена от самия него през август 2013 г. на мъж от село Петко Каравелово. бившият собственик лично занесъл и представил в КАТ договора за покупко-продажбата, за да бъде заличен като такъв. Оказало се обаче, че по неизвестни причини това не е сторено. Името на купувача е добавено като втори собственик на автомобила, но като титуляр си остава Райков. Дори и така, няма никаква данни в системата на МВР колата „Фолксваген Джета”, сменила собственика си, някога да е напускала България. Което означава, че най-вероятно номерата й са били откраднати или са свалени от новия собственик и предоставени на друг или поставени на друг автомобил, с който през лятото на 2018 г. някой е пътувал до Швеция. Самият Райков научава за нередностите и мистериите около бившия му автомобил, когато чрез българската прокуратура получил „честитка” от шведската полиция за неплатените глоби. След получаването на актовете мъжът прави собствена проверка и с изненада установява, че всъщност цели четири години след извършената продажба по документи и в масивите с информация на КАТ се води, че именно той като първи собственик, е плащал „Гражданска отговорност“ за автомобила. Нещо, което не отговаря на истината. служебно от компютърната система на пътната полиция. Какво се е случило в тази изминала една година не е ясно. Освен това, че някак номерата на колата са се озовали чак в скандинавската държава, най-вероятно поставени върху друг лек автомобил, с който са извършени не едно, а цели шест нарушения. Случаят с колата на Райко Райков вече е в ръцете на Районната прокуратура във Велико Търново, която ще има нелеката задача да разчепка какво всъщност се е случило от 2013 г. насам с въпросния автомобил. информация, която имат по случая на разследващия орган, за да се изясни истината. А самият мъж с шестте акта в джоба се надява нещата да се изяснят и да не му се налага да пътува до Швеция и да дава обяснение пред местните наказателни органи. Освен глобите, които трябва да плати, без да е виновен за тях, Райко Райков се страхува още, че може да бъде арестуван и дори осъден и вкаран в затвора на чужда страна без изобщо да е виновен за нарушението, в което е обвинен.", "date": "2019.07.02", "title": "Одраха търновец с 6 шведски глоби, без да е напускал България"}
{"url": "https://www.monitor.bg:443/bg/a/view/ljatna-ekolaboratorija-nabira-dobrovolci-za-monitoring-169486", "text": "Общественият център за околна среда и устойчиво развитие (ОЦОСУР) набира доброволци на възраст между 15 и 29 години за „Лятна Еко-лаборатория‘2019“ във Варна. Основният ангажимент на младите хора ще бъде през лятната ваканция, когато е предвидено мащабно набиране на данни по няколко параметъра на околната среда- наличие на прахови частици във въздуха, нива на шум, GSM и UV-лъчения. В различни точки на Варна - ключови кръстовища, булеварди, градски градинки, ще бъдат разположени пунктове за събиране на информация. Част от данните, като UV-лъченията, ще бъдат публикувани в реално време на измерването, други ще бъдат обработвани, анализирани и след това оповестявани. За целта, на доброволците ще бъде предоставена апаратура, с която да извършват измервания на терен в рамките на половин работен ден, а на следващия да обработват получените данни в офиса на сдружението. Преди реалния мониторинг, ще бъдат проведени 6 обучения, всяко от които ще бъде фокусирано върху една от темите на екологични проблеми на съвременната градска култура - качество на въздуха, на водите, храните, нивата на шум, GSM и UV-лъчения. Предвиждат се посещения на структури и лаборатории за контрол. На специално организиран пленер ще се проведе изнесено обучение по наблюдение на биологичното разнообразие и качество на почвите. Пленерът ще се проведе в с. Езерец, където ОЦОСУР има своя база. Събраната и обобщена информация за качеството на средата, в която живеем, ще бъде публикувана текущо в интернет и социалните мрежи, както и оповестявана в медиите. „Лятна Еко-лаборатория“ е идея за ангажиране на млади хора, интересуващи се от екологичните проблеми, в процесите на активно наблюдение, събиране, анализиране и оповестяване на информация за качеството на околната среда. Желаещите да се включат в проекта може да изпратят кратка информация за себе си и контакти за обратна връзка на електронен адрес  Инициативата се реализира по програма „Младежки проекти‘ 2019“ на Община Варна.", "date": "2019.07.02", "title": "Лятна еколаборатория набира доброволци за мониторинг"}
{"url": "https://www.monitor.bg:443/bg/a/view/osydiha-kurier-kojto-ne-dostavil-vajno-pismo-169489", "text": "Районният съд във Варна наложи административно наказание – глоба в размер на 1 000 лева  на недобросъвестен служител на куриерска фирма, който не доставил важно писмо. Случаят е от 10  август 2016 година. 54-годишният мъж извършвал разнос на пратки по договор с куриерска фирма и трябвало да достави до адрес на получател писмо от данъчната администрация, съдържащо решение по ревизионен акт.  Без да отиде на адреса и да връчи пратката лично на получателя срещу подпис, куриерът собственоръчно изписал имената му, датата, часът на предаване и положил подпис, вместо него в протокола и известието за доставка. Така се отчитал пред куриерската фирма и доказвал изпълнението на своите задължения за връчване на пратките. Със съставянето на неистински частни документи, 54-годишният куриер извършил документно престъпление, което се наказва по чл.309 от Наказателния кодекс. Пред съда той призна, че му омръзнало да обикаля по различни адреси в града и накрая решил да си спести последното ходене, което било твърде далече от  дома му. Мъжът е с чисто съдебно минало и от деянието му не са причинени имуществени вреди. По внесено от прокуратурата постановление с предложение за освобождаване от наказателна отговорност, той получи само административо наказание. Съдебното решение подлежи на обжалване в 15-дневен срок.", "date": "2019.07.02", "title": "Осъдиха куриер, не доставил важно писмо  "}
{"url": "https://www.monitor.bg/bg/a/view/osnovnijat-svidetel-po-ktb-v-bolnica-otlojiha-deloto-169503", "text": "Основният свидетел по мега делото „КТБ“ Бисер Лазов е в болница. Това стана причина съдебният процес да бъде отложен. В съдебната зала стана ясно, че Лазов е изпратил писмо, с което уведомява, че е постъпил в хирургията на УМБАЛ „Софиямед“. Състоянието му не позволява да дава показания до края на седмицата. На предишното заседание Лазов, който е бил главният счетоводител на банкера беглец Цветан Василев, разкри пред съда, че мустакатият аферист се е опитал да осуети разследването за фалита на КТБ през май 2014 г. Тогава дал 1,2 млн. лева на агент Академик от ДС Огнян Стефанов и обвиняемият за пране на пари адвокат Лазар Карадалиев. С част от тези пари трябвало да бъде подкупена следователката по делото. Следващото заседание е насрочено за 9 юли, ако Лазов успешно проведе лечението си.", "date": "2019.07.02", "title": "Основният свидетел по КТБ в болница, отложиха делото"}
{"url": "https://www.monitor.bg/bg/a/view/borisov-kym-evroskepticite-na-kojto-ne-mu-haresva-da-otide-v-sssr-obzor-169498", "text": "Задочен призив към евроскептиците в ЕП да сменят местоработата си, като стегнат куфарите и отидат в страни като бившия СССР, Китай, или Индия, щом не одобряват ЕС, отправи във вторник премиерът Бойко Борисов. Поводът бе бойкот от страна на 29-те британци от формацията на Найджъл Фараж „Брекзит“, които се обърнаха с гръб към залата в Страсбург, докато в нея по случай тържественото откриване на деветия мандат на ЕП звучеше Химна на Европа. възмути се Борисов от Брюксел, където трети ден вървят тежки преговори между политическите сили за избора на новите шефове на институциите на ЕС. Той коментира и шансовете бившия еврокомисар и настоящ главен изпълнителен директор на Световната банка Кристалина Георгиева да заеме някой от ключовите постове в ЕС, след като стана ясно, че името й е било лансирано от италианска страна дори за председател на Европейския съвет. разкри нагласите сред евролидерите министър-председателят, докато в същото време според „Politico” като евентуален вариант за шефския пост в ЕП неофициално пък се е завъртяло името на бившия премиер и настоящ президент на ПЕС Сергей Станишев. Борисов добави, че Георгиева притежава опит, знания, умения и възможности, но към този момент не можела да събере тежест. Иначе би било много престижно за България да заеме например председателския пост на Европейския съвет, коментира премиерът. Паралелно с това всекидневникът „Ла Стампа“ съобщи, че италианският му колега Джузепе Конте е потвърдил подкрепата си към Георгиева за председател ЕК. Вестникът посочи, че министър-председателят е заявил, че е време в креслото на настоящия все още шеф на ЕК Жан-Клод Юнкер да седне опитна и можеща жена. Конте казал още, че Георгиева има всички качества да заеме високия пост и съгласни с него били лидерите на всички източноевропейски страни от ЕС, плюс някои други. В същото време „Кориере дела сера“ определи номинацията на Георгиева като много сериозна. Според изданието обаче повече шансове за поста имала Урсула Фон дер Лейен, която е министър на отбраната на Германия. Самият Борисов пък предложил на сбирката на ЕНП по-рано във вторник хърватския си колега Андрей Пленкович за председател на ЕК на мястото на Юнкер. Премиерът подчерта, че този пост се полага на Евродесницата като победител на евровота в края на май. Евролидерите използваха повода покрай зациклилите преговори, за да проведат и двустранни срещи, като Борисов обсъди възможните варианти с унгарския премиер Виктор Орбан. След което публикува във Фейсбук снимка на държавните лидери от ЕНП и описа ситуацията с думите: „Като най-силно представена партия и в новия ЕП-ние, семейството на ЕНП, винаги сме вярвали, че силата е в обединението и толерантността. С канцлера Ангела Меркел и останалите колеги от ЕНП обсъждаме възможните кандидатури за лидери на европейските институции.“. Борисов проведе среща и с Конте, пред който подчертал, че е нужен компромис, както и че проточилите се разговори рушат авторитета на Европа. Заради липсата на консенсус, самото заседание на Европейския съвет във вторник за разпределяне на водещите европейски постове, беше отложено на два пъти. Срещата трябваше да започне още сутринта, но беше насрочена наново първо за 11 часа, а после за 13 часа по Гринуич (16 часа българско време). Европейският съвет трябва да се обедини около номинациите за председатели на ЕП, ЕК и на самия него, както и за шефския пост на Европейската централна банка (ЕЦБ) и кандидатурата за върховен представител на ЕС за външната политика и сигурността. След това трябва да предложи имената на ЕП за утвърждаване. Новият шеф на ЕК трябва да бъде избран с мнозинство от повече от половината гласове на евродепутатите. Ако никой от кандидатите не получи такава подкрепа, трябва да бъдат издигнати нови номинации в рамките на месец. Проточването на този процес пък стана повод във вторник да се определи краен срок за внасянето на кандидатури за председателския пост на ЕП, който изтича в 23 часа (българско време). Така в сряда евродепутатите ще трябва да изберат новия си шеф на мястото на Антонио Таяни, както и 14 негови заместници. Именно за задействането на План Б, предвиждащ избор само на шеф на ЕП, докато преговорите за останалите постове продължават се заговори още в неделя. Последното име, което се спряга за поста председател на ЕК, бе именно на Урсула фон дер Лайен, предаде Ройтерс. А за дипломат N1 на ЕС-на испанския външен министър Жозеп Борел. Според информация на ДПА настоящият председател на Европейския съвет Доналд Туск, за чийто наследник се завъртя името на белгийския премиер Шарл Мишел пък, е предложил председателството на ЕП да бъде поделено между десницата и левица, като германецът Манфред Вебер да го оглави през втората част на мандата. В същото време френският президент Еманюел Макрон предложил на германския канцлер Ангела Меркел Кристин Лагард да оглави ЕЦБ. Туск изрази надежда разговорите да приключат бързо, за да се избегне по-нататъшна ерозия на общественото доверие в ЕС насред несигурността, породена от Брекзит и вътрешноевропейските различия за миграцията. Меркел пък коментира, че все още остава добра възможността за избор на някой от ключовите постове както за Вебер, така и за Франс Тимерманс. Българските евродепутати ще бъдат подпомагани към момента от 87 сътрудници. Това обаче се отнася само за 10 от тях, тъй като останалите 7 все още не са регистрирали такива. С най-много помощници е Андрей Новаков от ГЕРБ – 14, следван от Илхан Кючюк от ДПС, който разполага с 12 души, а по 11 сътрудници имат Ангел Джамбазки от ВМРО и Емил Радев от ГЕРБ. Към момента Радан Канев пък има само един помощник. С месечен бюджет от 25 000 евро за възнаграждения за сътрудници поддръжка на офиси разполага всеки от депутатите в ЕП. Освен информация за помощниците им, на сайта на ЕП бяха публикувани и финансовите декларации на част от новите евродепутати, чиито заплати брутно са 8757 евро, без да се включват разходите за транспорт, нощувки и дневни. Впечатление прави декларацията на Цветелина Пенкова, която влезе в ЕП от листата на БСП. От нея става ясно, че тя ще получава по-малко възнаграждение, в сравнение с предишната си работа като посредник в инвестиционния посредник Хайфин капитал мениджмънт, където е взимала над 10 000 евро бруто.", "date": "2019.07.02", "title": "Борисов към евроскептиците: На който не му харесва да отиде в СССР (ОБЗОР)"}
{"url": "https://www.monitor.bg:443/bg/a/view/tri-pyti-po-malko-djetove-prez-tova-ljato-po-moreto-169491", "text": "Регистрираните джетове са драстично по-малко, в сравнение с минали години, отчитат от „Морска администрация” във Варна. Наблюдава се и рязък спад на броя на разкритите воднит бази. Едва 13 са те от началото на сезона, докато стандартният брой през минали години е бил 35 бази. По-слаб е и интересът към т.нар. лодки за разходки, каза в ефира на Радио Варна директорът на „Морска администрация”, капитан Валентин Енчев. Само на 45 лодки за разходки са издадени разрешителни за ползване през летния сезон. За сравнение с миналото лято, плавателните съдове са били с 10 повече. Лодките се проверяват за спасително и противопожарно оборудване, за информационни табели пиротехническо оборудвне и др.. Инспекторите отчитат още и липсата на застраховки на седящите места в лодките.", "date": "2019.07.02", "title": "Три пъти по-малко джетове през това лято по морето"}
{"url": "https://www.monitor.bg:443/bg/a/view/ninova-jabljanov-ostava-deputat-ot-kustendil-169494", "text": "Жаблянов си остава депутат от Кюстендилски район, вярвам, че ще защитава интересите на жителите от Кюстендилско. Това коментира председателят на БСП Корнелия Нинова на изнесено заседание на УС на БСП в града. „Мотивите за освобождаването му от Изпълнителното бюро на партията са чисто партийни и нямат нищо общо с депутатската му работа”, допълни тя. Да се въведе базова заплата в държавните болници и да се отпуска стипендия на студенти по медицина с ангажимент да останат да работят пет години в България, предлагат от БСП. Втората тема, която засегна Корнелия Нинова е земеделието и най-вече производството на череши, което е силно застъпено в Кюстендилско. Да се създаде борса, на която да има гарантирани изкупни цени и разкриването на преработвателно предприятие в областта - такъв щял да бъде ангажиментът на кандидатите за кметове от БСП в региона.", "date": "2019.07.02", "title": "Нинова: Жаблянов остава депутат от Кюстендил"}
{"url": "https://www.monitor.bg:443/bg/a/view/blagoevgradchani-se-spasjavat-ot-jegata-na-barajite-169488", "text": "В 17 часа термометрите в Благоевград заковаха на 36 градуса – най-жаркия ден за тази година. Улиците са пусти, хората се крият в офисите с включени на max климатици. Река Благоевградска Бистрица е налазена от стотици, за късмет тя е все още пълноводна след обилните дъждове.  На особена почит са баражите на реката, построени след наводнението от 2 юли 1954 година. На днешната дата се навършват 65 години от катастрофалното наводнение, което отне 13 живота и разруши десетки къщи около коритото на реката. Агвапарка е затворен от това лято, защото концесионерът Николай Галчев се отказа да го стопанисва, много преди да изтече 30-годишната концесия. Така че хората се спасяват от летните жеги по вировете на реката и на баражите.", "date": "2019.07.02", "title": "Благоевградчани се спасяват от жегата на баражите"}
{"url": "https://www.monitor.bg/bg/a/view/8-bona-ot-dyrjavata-za-invalidna-kola-169504", "text": "До 8000 лв. ще отпуска държавата на хора с увреждания за приспособяване или преустройство на личен автомобил. Това е предвидено в проекта за Национална програма за достъпна жилищна среда и лична мобилност, разработена от социалното министерство и качена за обществено обсъждане. За отпускане на средства по компонента „Лична мобилност“ на програмата могат да кандидатстват хора с трайни увреждания с доказан дефицит на долни и горни крайници въз основа на медицинска експертиза, а общата стойност на проектните предложения е до 8000 лв. с ДДС. След одобряването на проекта за финансиране човекът с трайно увреждане сключва договор за приспособяване или преустройство на личната си кола. Допуска се и финансиране на обучение за придобиване на правоспособност за управление на автомобил, ако кандидатът няма книжка, става ясно от проектопрограмата. По другия компонент на програмата - „Достъпна жилищна среда“, ще се финансира изпълнението на инвестиционни проекти в съществуващи жилищни сгради и прилежащите им пространства, която се ползва безвъзмездно и по нестопански начин. За финансирането може да кандидатства всеки собственик на индивидуална жилищна сграда, който е лице с увреждане или в чието семейство има лице с увреждане, с постоянен адрес в същата сграда. Документи може да подаде и юридическо лице – сдружение, учредено и вписано по Закона за управление на етажната собственост, когато собственик на жилище в сградата е инвалид или има в семейството си лице с увреждане. В проектните предложения трябва да са предвидени само строително-монтажни работи за изграждане или поставяне на съоръжения за преодоляване на различни нива на жилищните сгради – рампи, подемни платформи и асансьори. Общата стойност на един проект може да бъде с ДДС. Проектите ще се разглеждат и оценяват от петчленна експертна комисия, а кандидатите не трябва да са били финансирани за същото в предходен период. Те трябва да представят одобрен инвестиционен проект и издадено към него разрешение за строеж или поставяне на съоръжение. Програмата ще се изпълнява на проектен принцип във всички общини в страната в рамките на одобрените бюджетни средства за съответната година и ще се контролира от социалния министър. Човек с увреждане може да кандидатства и по двата компонента на програмата за една година, но е необходимо да подаде две отделни заявления. Информация по програмата пък ще се предоставя в поделенията на Агенцията за социално подпомагане. Главните архитекти на общините или районите ще издават безвъзмездно виза за проектиране и ще одобряват безплатно проект за изграждане или поставяне на съоръжение за достъпна среда, като преценяват законността на съществуващата жилищна сграда и техническата възможност за изграждане или монтиране на съответното съоръжение.", "date": "2019.07.02", "title": "8 бона от държавата за инвалидна кола"}
{"url": "https://www.monitor.bg:443/bg/a/view/bez-bratoevi-nikolov-i-uchikov-za-kvalifikacijata-169492", "text": "Близнаците Георги и Валентин Братоеви, Николай Николов и Николай Учиков не намериха място в отбора, който ще участва на олимпийската квалификация по волейбол от 9 до 11 август във Варна. Това стана ясно от обявения от селекционера Силвано Пранди разширен състав на националния ни тим. „Изборът на състава, с който ще започнем подготовка за олимпийската квалификация, е продиктуван изцяло от спортно-технически причини, коментира решението си Пранди. - Моята цел е да изградя един хомогенен отбор с добри взаимодействия и ефективност в различните технически аспекти.” Липсата на споменатите опитни волейболисти с доказана класа предизвика доста спорове. Още повече, че на техните места се появяват играчи, които нямат и един мач в Лигата на нациите този сезон - Венелин Кадънков, Георги Петров, Добромир Димитров. Избраниците на италианеца са: разпределители - Георги Сеганов, Добромир Димитров, Владимир Станков; диагонали - Цветан Соколов, Радослав Парапунов, Венелин Кандънков; централни - Виктор Йосифов, Теодор Тодоров, Светослав Гоцев, Алекс Грозданов, Красимир Георгиев; посрещачи - Тодор Скримов, Николай Пенчев, Розалин Пенчев, Мартин Атанасов, Георги Петров, Пламен Шекерджиев; либеро - Теодор Салпаров, Петър Каракашев, Мартин Иванов. Основната група започва подготовка на 9 юли в София. Само няколко играчи ще имат по 5 и повече дни почивка. От 15 юли е лагерът в Самоков, на 24 и 25 юли са двете контроли със Сърбия в Белград. От 30 юли е лагерът във Варна, там на 2 и 3 август са приятелските мачове с Иран.", "date": "2019.07.02", "title": "Без Братоеви, Николов и Учиков за квалификацията"}
{"url": "https://www.monitor.bg:443/bg/a/view/zashtitavat-oceniteli-na-uchebnici-ot-obideni-docenti-169496", "text": "Оценителите на учебници, които най-често са асистенти в някой университет и не смеят да изразят критично към авторите, трябва да бъдат защитени, тъй като те могат да бъдат техни рецензенти при защита на докторските им тези. Според просветния министър Красимир Вълчев обаче на тях трябва да се разчита повече при одобрението на едно помагало, тъй като те имат различен прочит на историята. По повод скандала с учебниците по история за 10-и клас и начинът, по който е представен комунизмът, Вълчев заяви пред БНР, че трябва да се промени процедурата по одобряване на учебниците. Той обясни, че в която са включени основните елементи на учебното съдържание, понятията и темите, които трябва да бъдат включени в него. Преди да бъде одобрен един учебник за печат минава през оценители и учители. „В оценъчните листи за учебниците са отбелязани предимно техническите грешки, което е атестация за проблем с процедурата, че не сме задали повече от формалното съответствие, което изискваме. Освен формално съответствие, би трябвало да искаме този учебник да възпитава в определени отношения“,обясни Вълчев. У децата трябвало да се формира отношение към света, в който живеем, и да бъдат възпитани в национално самосъзнание, принадлежност и цивилизационни избор, който сме направили с неговите базови характери. Просветният министър е прегледал петте учебника, в които е представен периодът, и в тях авторските колективи са предали различно отношение към периода на комунизма. Към момента само три от тях отговарят на изискванията за програмата. „След като ги прочетох, видях, че тези учебници са много различни един от друг. Формално трябва да отговарят на една и съща програма, обаче имат различни послания и носят различен дух. Аз първо от учители, след това от хора, които се изказаха в публичното пространство“, каза просветният министър. Според Вълчев при представянето на периода трябва да бъде признато, че базовите институции на режима са били тоталитарни и репресивни, насилствено наложени, нарушаващи човешките права. В рамките на месец просветният министър ще одобри част от учебниците за печат след редакции от издателствата. Те няма да минават отново през оценители или одобрение на учители. „Ще одобря един учебник, съобразявайки се с всички мнения. Факт е, че в момента имаме различно изглеждащи учебници“, каза още Вълчев. След като се случи това, издателствата ще могат да почнат да печатат помагалата, а след това да бъдат доставени до училища.", "date": "2019.07.02", "title": "Защитават оценители на учебници от обидени доценти"}
{"url": "https://www.monitor.bg/bg/a/view/borisov-shte-podkrepim-stanishev-za-predsedatel-na-evroparlamenta-169506", "text": "Европейският съвет постигна съгласие за бъдещото ръководство на институциите на ЕС, съобщи в Туитър председателят на Европейския съвет Доналд Туск. Евролидерите са се обединили около предложението германският министър на отбраната Урсула фон дер Лайен да оглави Еврокомисията. Премиерът на Белгия Шарл Мишел ще бъде президент на Европейския съвет, Жозеп Борел - върховен представител за външната политика. Кристин Лагард - шеф на Европейската централна банка. “Евродепутатите на ГЕРБ ще подкрепят Сергей Станишев, ако бъде предложен за председател на Европейския парламент”. Това заяви премиерът Бойко Борисов. Той направи изявлението си, малко след като председателят на Европейския съвет Доналд Туск съобщи, че вече са известни новите имена за ръководните постове в Евросъюза. “Доволен съм, че се постигна компромис. Животът продължава”, допълни премиерът. \"Въпреки че в неговата партия не го харесват ще го подкрепим, каза още Борисов. Идваха колеги да ме питат дали ще го подкрепим, аз ги уверих, че да. За България е много важно, ако има българин на такъв висок пост\", категоричен е премиерът.. \"Имаме председател на Европейския съвет – Шарл Мишел. Знаете, че ми подари ми и фланелка, футболен фен е и добър наш приятел. Можем да го поздравим за избран\", съобщи Борисов. \"Всички гласувахме за Урсула фон дер Лайен, единствено Ангела Меркел се въздържа, понеже са в управляващата коалиция\", обясни Борисов. \"С Урсула бяхме на мюнхенската конференция, беше в един панел с нас. И Каракачанов много добре я познава като военен министър. Доста години се познаваме, мисля добре ще се справи\", каза Борисов за номинираната за председател на Европейската комисия Урсула фон дер Лайен. \"С Кристин Лагард (номинирана за шеф на ЕЦБ б.р.) много добре се познаваме и съм убеден, че подобен професионалист ще ни бъде много важен по пътя за Еврозоната\", каза още Борисов. \"Шарл Мишел е голям приятел на България, седяхме на заседанието заедно с Тереза Мей, даже го поздравих, има дъщеричка на 11 дена, поясни премиерът. С него се подновява една традиция още от времето на Херман ван Ромпой премиерът на Белгия да е председател на Европейския съвет\", добави Бойко Борисов. \"Юнкер ще ми липсва, но животът продължава. Тереза си тръгна днес и беше за последен път, Туск си тръгва след някой и друг месец, Могерини също. Това е демокрацията – всички сме заменими\", коментира Борисов.", "date": "2019.07.02", "title": "Европейските лидери се договориха за ръководните постове в съюза (ОБНОВЕНА)"}
{"url": "https://www.monitor.bg:443/bg/a/view/zapochva-mejdunarodnijat-kinofestival-na-morskija-brjag-karantinata-169493", "text": "Петото издание на международния фестивал за късометражно кино „Карантината“ се открива тази вечер на плажа до едноименното рибарско селище във варненския квартал „Аспарухово“. Фестивалът е създаден за да популяризира млади и непознати автори сред професионалните филмови среди. Носи името „Карантината“, аналогично с историята на плажа, на който се провежда. Името на това място край Аспарухово идва от миналото, когато моряци от товарните кораби, влизайки в пристанището със съмнение за заразно заболяване, били изолирани на брега за карантинен период от 40 дни. В случай, че не покажат признаци на заболяване, са допускани до града. В днешно време младите автори, които все още не са се реализирали, са в състояние на карантина – изолирани от професионалните кинокръгове, поради липса на опит, отбелязват организаторите. 41 филма от 16 държави ще участват във фестивала тази година. Прожекциите ще са при вход свободен. Програмата на фестивала ще продължи до 6 юли. Той се организира изцяло на доброволни начала и със съдействието на фонд „Култура“ към Община Варна, творчески екип на Школа „Дедал“ и други спонсори. Безплатен транспорт за публика и гости ще има всеки ден. Към Карантината превозът е от 19 до 20,30 часа с тръгване от сградата на Стоматологията. Обратно към Варна транспортът ще е от 23 до 23,30 часа.", "date": "2019.07.02", "title": "Започва международният кинофестивал на морския бряг „Карантината“"}
{"url": "https://www.monitor.bg:443/bg/a/view/do-kraja-na-godinata-elektronnite-vinetki-dokarvat-pone-400-mln-lv-169495", "text": "До края на годината, въпреки отлагането на пуска на тол системата приходите от електронните винетки ще достигнат поне 400 млн. лв., като до вторник сутринта сумата е вече почти 252 млн. лв. Това съобщи по време на първото обсъждане в регионалната комисия на парламента на промените в Закона за пътищата, шефът на Националното тол управление проф. Олег Асенов. С редакцията на нормативния документ се предлага отлагане най-късно до 1 март догодина на търговската експлоатация на тол системата, предвиждаща заплащане на пътната такса от тежкотоварните автомобили над 3,5 т на базата на изминато разстояние. Според шефа на Агенция „Пътна инфраструктура“ (АПИ) Георги Терзийски, тол системата който беше предишният срок за пускането й на пазара. По думите му, целта на отлагането на началото на търговската експлоатация е по две основни причини. Едната е, че все още няма съгласие между потребителите (превозвачите) от една страна и държавата за размера на таксите. Другата е да се намали до минимум рискът от технически неуредици, подобни на тези съпътствали началото на търговията с електронни винетки в първия месец на 2018-та. „От друга страна превозвачите, които ще са в обхвата на тол системата ще използват времето до началото на таксуването на километър, за да изчислят добре разходите и да изпробват техническите особености на системата“, обясни той. Терзийски добави, че тол системата ще бъде с обхват от 10 800 км, Депутатите от регионалната комисия от опозицията Дора Янкова и Манол Генов обявиха, че отлагането е основно заради наближаващите местни избори. Те попитаха дали назначеният вече персонал на Националното тол управление няма да натежи на бюджета на пътната агенция и това да се отрази на поддръжката и ремонтите на шосетата в страната. Шефът на тол ведомството Олег Асенов обясни, че откакто са на работа всички служители от засиления контрол по пътищата са събрали от продадени на пътя винетки сума, която е повече от изплатените им заплати. Георги Терзийски пък припомни, че по закон всички 400 млн. лв., които се очаква да бъдат събрани от електронни винетки за тази година ще бъдат използвани за ремонти и поддръжка на пътищата. На въпрос на журналисти след обсъждането шефът на АПИ Георги Терзийски каза, че агенцията ще запази контрола си над тол системата. Един от вносителите на законопроекта за спешната промяна на Закона за пътищата Александър Ненков обясни, че комисионната, получавана от външната фирма, обслужваща системата за електронните винетки и тола няма да надхвърли сегашният максимум от 7%. Според него още преди пускането в търговска експлоатация на тол системата на пазара вече ще има поне още няколко фирми и конкуренцията ще намали комисионните, които плаща държавата. Ненков смята, че в най-скоро време ще стане ясно колко са пропуснатите ползи до 1 март 2020-та от нетаксуването на автобусите и тежките камиони на километър, а с електронна винетка.", "date": "2019.07.02", "title": "До края на годината електронните винетки докарват поне 400 млн. лв."}
{"url": "https://www.monitor.bg:443/bg/a/view/lusi-djakovska-se-vkluchi-v-nemsko-predavane-video-169490", "text": "Певицата Люси Дяковска се разписа с участие телевизионно шоу The Masked Singer (\"Маскираният певец\") . Предаването се излъчва по немския канал ProSieben и се радва на голям интерес от страна на зрителите. Бившето попълнение на момичешката група No Angels отпадна още в началото. Тя се появи с костюм и маска на лилав октопод със златна рокля, а журито и зрителите трябваше да отгатнат кой се крие отдолу. Гласът на Дяковска се оказа разпознаваем и тя беше единствената отпаднала от кръга. Останалите 9 изпълнители продължиха напред. Люси изпя тоталния хит на Марк Ронсън и Бруно Марс - Uptown Funk.", "date": "2019.07.02", "title": "Люси Дяковска се включи в немско предаване (ВИДЕО)"}
{"url": "https://www.monitor.bg:443/bg/a/view/grisho-napusna-unizen-i-s-globa-uimbyldyn-obob-sht-enie-169475", "text": "След шокиращата загуба в първия кръг на „Уимбълдън“ Григор Димитров си тръгна от Лондон и с глоба. Първата ни ракета допусна невиждан обрат срещу 84-ия в света Корентен Муте (Фр), след като водеше с 2:0 сета и сервираше за мача при 6:5 в третата част 28-годишният хасковлия претърпя тотален крах и след близо 3-часа игра преклони глава пред французина след 6:2, 6:3, 6:7(4), 3:6, 1:6. След края на мача той напусна ядосан корта и дори не се яви на пресконференцията, за което ще отнесе глоба от организаторите. Размерът на санкцията, която ще бъде удържана от наградния фонд на играча, не бе спомената, но се очаква да бъде между 1000 и 3000 лири. За поражението Димитров ще вземе 45 хиляди паунда. Така за втори път в кариерата си Григор изпраща краткия сезон на тревни кортове без да запише нито една победа. Предишния подобен случай бе през 2008 г., когато българинът правеше първите си крачки в професионалния тенис. Общо за последните 2 сезона той има само една победа на трева и тя е в първия кръг в „Куинс Клъб“ миналия сезон, когато надви с 2:1 сета Дамир Джумхур. Загубата на Гришо от Муте предизвика и доста коментари в света на тениса. Френското издание welovetennis.fr публикува материал със заглавие \"Спасете войника Димитров\", в който го съветват час по-скоро да започне работа с наистина доказан треньор, защото упадъкът в играта му е повече от неоспорим. Малка утеха за Григор е отпадането в първия кръг и на двама от най-добрите тенисисти в света в момента. Стефанос Циципас (Гър) и Александър Зверев (Гер) напуснаха турнира след загуби съответно от Томас Фабиано и Иржи Весели. Шестият в световната ранглиста Циципас отстъпи на италианеца Фабиано с 4:6, 6:3, 4:6, 7:6(8), 3:6. Най-добрият германски тенисист Зверев пък загуби с 6:4, 3:6, 2:6, 5:7 от Весели, който е чак на 124-о място в ранглистата. Турнирът при жените също започна с изненади. Още в първия ден надпреварата напуснаха бившите номер 1 в света Винъс Уилямс и Наоми Осака. 39-годишната бивша шампионка на \"Уимбълдън\" загуби с 4:6, 4:6 от тийнейджърката Кори Гуаф, която е най-младата тенисистка в историята, класирала се за основната схема. Наоми Осака също изненадващо отпадна след загуба с 6:7(4), 2:6 от Юлия Путинцева от Казахстан.", "date": "2019.07.02", "title": "Гришо напусна унизен и с глоба „Уимбълдън“ (ОБОБЩЕНИЕ)"}
{"url": "https://www.monitor.bg:443/bg/a/view/edi-rama-pobedi-na-mestnite-izbori-v-albanija-169477", "text": "След преброяването на всички гласове на местните избори в Албания на 30 юни Социалистическата партия на премиера Еди Рама е победител в 57 от общо 61 общини, предаде Танюг. Една от общините, в които не е избран кмет от Социалистическата партия, е Финики, където победител на изборите е кандидатът от партията на гръцкото малцинство МЕГА Кристо Кичо. Вече е сигурно, че в столицата Тирана кметът социалист Ерион Веляй е спечелил втори мандат. В изборите не участва най-голямата опозиционна партия, Демократическата партия на Лулзим Баша, която призова за бойкот на вота. По данни на Централната избирателна комисия от общо регистрираните 3 464 328 граждани с право на глас на изборите са гласували 771 863, или 21,6 процента, което е най-ниската избирателна активност от въвеждането на многопартийна система в страната.", "date": "2019.07.02", "title": "Еди Рама победи на местните избори в Албания"}
{"url": "https://www.monitor.bg:443/bg/a/view/kralev-obeshta-pomosht-za-aerobikata-169479", "text": "Министърът на спорта Красен Кралев прегърна идеята да се възстанови аеробиката в София, съобщи председателят на федерацията Димитрина Къндева. Според нея министърът е изразил готовност да помогне за избор на подходяща зала за аеробика, след като гимнастическия спорт остана без бившия си център – з. \"Универсиада“. „Имаме 4 клуба в София, но те нямат условия да работят за високо спортно майсторство и затова съм благодарна за подадената ръка от министър Кралев\", обясни Къндева. Тя и сребърните медалисти от Европейските игри в Минск Антонио Папазов, Тихомир Баротев, Ана-Мария Стоилова, Ивелина Лукаки и Дарина Пашова изразиха надежда, че благодарение на успеха им, федерацията ще получи и по-достоен бюджет. „В момента като неолимпийски спорт сме на последното място по-финансиране и се налага националите да работят и друго, за да се издържат“, подчерта Къндева. На срещата, която Кралев проведе с медалистите, стана ясно, че ММС ще осигури нова настилка за спортна зала „Дунав“ в Пловдив, където националният тим се подготвя. От състава му в края на сезона обаче ще отпадне 26-годишната Лукаки, която обяви: „Вече е време да отворя нова страница след толкова години, отдадени на спорта. Ще продължа като инструктор и искам нещо по-сериозно в любовта“.", "date": "2019.07.02", "title": "Кралев обеща помощ за аеробиката"}
{"url": "https://www.monitor.bg:443/bg/a/view/29-britanski-evrodeputati-obyrnaha-gryb-na-himna-evropa-169481", "text": "В Страсбург беше открита първата сесия на новоизбрания Европейски парламент. Говорител на Европарламента обяви, че при всички случаи утре ще бъде избран нов председател на законодателния орган. На официалната церемония, по време на химна на Европа, евроскептични депутати демонстративно се обърнаха с гръб към залата. Заседанието се ръководеше от предишния председател Антонио Таяни. В началото той помоли евродепутатите да станат прави за химна на Европейския съюз. Всички се изправиха и когато Одата на радостта зазвуча, 29 евродепутати от британската партия \"Брекзит\" се обърнаха с гръб към залата. От пленарна зала липсваше Франс Тимерманс - кандидатът на Партията на европейските социалисти за наследник на Юнкер, за когото не е ясно дали ще стане евродепутат или ще остане в Европейската комисия. Празни останаха и трите места на каталунските сепаратистки политици, сред които е и Карлес Пучдемон. Те не могат да станат евродепутати, защото испанската власт отказва да ги признае като такива. Около 4000 души протестираха с каталунския флаг на площада пред Европарламента. Най-младият евродепутат е 21-годишна датчанка, а най-възрастният - Силвио Берлускони, който е на 82 години. Новият парламент е съставен от седем политически групи. Утре институцията трябва да избере председателя си. Заради проточилите се преговори между евролидерите в Брюксел парламентът отложи с няколко часа крайният срок за подаване на кандидатури днес.", "date": "2019.07.02", "title": "29 британски евродепутати обърнаха гръб на химна Европа"}
{"url": "https://www.monitor.bg:443/bg/a/view/14-ruski-morjac-ginat-pri-pojar-v-podvodnica-169484", "text": "Пожар избухна в руска дълбоководна изследователска подводница, убивайки 14 моряци. Това се съобщава от Министерството на отбраната. Инцидентът е станал в руски териториални води. Министерството добави, че огънят е потушен, благодарение на безкористните действия на екипа. Трагедията се разследва под контрола на главнокомандващия на военноморския флот. Руският президент Владимир Путин поиска пълно разследване на трагедията. По-рано през деня той отмени програмата си, за да се срещне с военния министър Сергей Шойгу и ръководството на армията.  Руският президент Владимир Путин инструктира Сергей Шойгу да лети до Североморск и на място да осигури задълбочено разследване на причините за пожара в дълбоководния апарат на Военноморските сили. \"Моля ви да отидете в Североморск, за да чуете лично докладите и целта на комисията е еднозначно да идентифицира причините за тази трагедия\", каза държавният глава към министъра на отбраната.", "date": "2019.07.02", "title": "14 руски моряци гинат при пожар в подводница "}
{"url": "https://www.monitor.bg:443/bg/a/view/svetlana-gushterova-poluchi-300-rozi-snimki-169474", "text": "Бившият еротичен модел Светлана Гущерова получи специална изненада от любимия си – 300 красиво аранжирани рози. Поводът е една година, откакто красавицата и Християн си казаха заветното „да“. За подаръка се похвали самата тя със снимка в социалните мрежи. „На днешния ден преди една година се врекохме във вечна любов! Една година като семейство, изпълнена с безмерно щастие, разбирателство и уважение. Честита 1-ва годишнина, Християн Гущеров. Обичам те!\", написа в Инстаграм младата майка. Светлана сподели и снимка на празнична торта, също украсена с рози. Припомняме, че Светлана и Християн сключиха граждански брак на 1 юли миналата година, след което се разходиха до олтара пред 200 гости на рождения ден на бизнесмена – 12 юли.", "date": "2019.07.02", "title": "Светлана Гущерова получи 300 рози (СНИМКИ)"}
{"url": "https://www.monitor.bg:443/bg/a/view/dudova-propuska-lagerite-za-svetovnoto-169487", "text": "Трикратната европейска шампионка по борба Биляна Дудова ще пропусне подготвителните лагери за световното първенство през септември. В края на май тя направи опит за самоубийство и оттогава се възстановява с помощта и на наети от федерацията психолози. „Вратата на националния отбор е отворена за Биляна, но едва ли ще я видим на световното“, не скри и треньорът й в представителния тим Петър Касабов. Подобна е ситуацията и с бронзовата медалистка от Рио 2016 Елица Янкова, която е сменила личния ни наставник и засега няма да пътува с националките за започващия в понеделник лагер на „Спорт палас“ във Варна. С тях обаче ще продължи подготовка шампионката в самбото от Европейските игри в Минск Мария Оряшкова, която участва и в турнира по борба. Ветеранката от 6 месеца тренира при Касабов като целта й е да спечели олимпийска квота за Токио 2020. „Разочарованието при мен и голямо, защото и за момент не съм си мислела, че мога да се върна без медал от Минск, но голямата ми цел е световното и квотата за Япония“, сподели Тайбе Юсеин, която остана пета в Беларус.", "date": "2019.07.02", "title": "Дудова пропуска лагерите за световното"}
{"url": "https://www.monitor.bg:443/bg/a/view/avtobus-s-31-deca-plamna-na-magistrala-trakija-169485", "text": "Автобус, пълен с деца се запали в движение на автомагистрала Тракия. За щастие инцидентът се размина без жертви и пострадали. Возилото, в което пътували 31 деца и две учителки се движело по маршрут от морето в посока Крумовград. Хлапетата били на екскурзия в Слънчев бяг и Несебър, заедно с учителките си и се връщали обратно. Инцидентът е станал  в около 14,30 часа във вторник след обяд близо до Карнобат. Автобусът изведнъж пламнал в движение, но шофьорът реагирал светкавично и адекватно. Той спрял и отбил в аварийната лента, после с помощта на възпитателките извел децата от горящия бус на безопасно разстояние.   По първоначални данни огънят е тръгнал от двигателният отсек на автобуса, който се намира в задната част на превозното средство. Най-вероятно причина за пожара е внезапна авария в двигателя, коментираха разследващи.  Хлапетата са невредими, но са стресирани и изплашени от случилото се.  От община Бургас веднага поеха случая и спешно  организираха транспорт, с който децата да бъдат превозени до най- близката бензиностанция и там да изчакат автобус, с който да се приберат до родния  Крумовград. Това е втори  инцидент на пътя деца, за последната седмица.  Преди броени дни друг бус \"с 51 деца катастрофира с лек автомобил. Пътното произшествие отново стана на магистрала Тракия и отново за щастие се размина без пострадали. ", "date": "2019.07.02", "title": "Автобус с 31 деца пламна на магистрала Тракия"}
{"url": "https://www.monitor.bg:443/bg/a/view/1g-i-4-m-uslovno-za-romka-zaradi-smyrtta-na-bebe-169466", "text": "С присъда от 1г. и 4м. условно и 3-годишен изпитателен срок се отърва 21-годишна ромка от село Белозем, която не купила лекарства на едномесечното си бебе и то починало от пневмония. Мария Минкова призна пред районния съд в Пловдив фактите в обвинителния акт и получи условната присъда. Едномесечният Генчо се разболял и в началото на миналия февруари майката го завела на преглед. Джипито предписала антибиотик, сироп за кашлицата и спрейове, но Мария не купила нищо. В съда в Пловдив тя се оправда, че нямала пари и затова не купила предписаното, както и че съжалявала за бебето. На 8 февруари 2018 г.  тя отново завела бебето на контролен преглед, но не съобщила на лекаря, че детето не приема предписаните лекарства, за да може да й се издаде направление за постъпване в болница, което е щяло да се случи. Състоянието на детето се влошило и то починало на 9 февруари 2018 г. Това било второ нейно дете, което тя губела. Първото й също се казвало Генчо и издъхнало на 2г., когато паднало във външна тоалетна в двора на къщата на ромите в селото. Мария имала още три малки деца от един и същи татко, с когото живеели на семейни начала. Според тройната съдебномедицинска експертиза, назначената терапия с медикаментите е била адекватна за заболяването на детето, но понеже не е приемало терапията, състоянието му  се усложнило, бързо се развила бронхопневмония, довела до остра дихателна недостатъчност и настъпила смърт. Присъдата подлежи на протест и обжалване пред Окръжен съд-Пловдив.", "date": "2019.07.02", "title": "1г. и 4 м. условно за ромка заради смъртта на бебе"}
{"url": "https://www.monitor.bg:443/bg/a/view/pijan-pobojnik-pukna-cherepa-na-39-godishen-169467", "text": "Солидно подпийнал 76-годишен жител на Пещера е ударил силно с юмрук по главата свой съгражданин, с когото се били почерпили в парка в родопското градче. В резултат на удара 39-годишният Г.К. е получил тежка черепно-мозъчна и с опасност за живота е бил откаран в „ Спешна помощ“ в областната държавна болница в Пазарджик. Случката се е разиграла в понеделник следобед в градския парк „Кавака“.  След солиден запой с алкохол между 76-годишния пещерец К.Д. и неговия съгражданин Г.К. – 39 г. възникнала разпра. Емоциите обаче бързо се разгорещили и по-възрастният мъж нанесъл удар в областта на главата на своя опонент. Пострадалият бил транспортиран с линейка в „Спешна помощ“ в МБАЛ - Пазарджик с черепно-мозъчна травма и опасност за живота. К.Д. е задържан в ареста на РУ - Пещера и с него работят разследващ полицай и криминалисти. По случая е образувано полицейско производство под наблюдението на прокуратурата.", "date": "2019.07.02", "title": "Пиян побойник пукна черепа на 39-годишен"}
{"url": "https://www.monitor.bg:443/bg/a/view/otvarjat-detskata-mlechna-kuhnja-v-ruse-169470", "text": "Детската млечна кухня в Русе ще заработи отново от утре, съобщи пред „Монитор“ директорът на Областната дирекция по безопасност на храните в Русе д-р Георги Дяков. Тя бе запечатана на 28 юни, след като бе установена салмонелоза при няколко деца от Ясла №9. Макар че в други ясли в града, които също получават храна от кухнята, не бе установено заболяването, здравните власти решиха превантивно да я затворят. Временно на децата бе доставяна пакетирана храна. Взети бяха проби от от храната, персонала и контактни повърхностни. Резултатът е отрицателен и това е отхвърлило съмнението, че заразата може да е тръгнала от млечната кухня. Носител на бактерията обаче се оказала една служителка от Ясла №9. Д-р Дяков посочи, че не може да се каже със сигурност кой е първоизточникът. Служителката и няколко деца, носители на заболяването, временно няма да посещават яслата. Двете деца със салмонелоза, които бяха хоспитализирани, вече са изписани и са в добро състояние.", "date": "2019.07.02", "title": "Отварят  Детската млечна кухня в Русе"}
{"url": "https://www.monitor.bg:443/bg/a/view/speshni-sreshti-v-levski-169483", "text": "Сериозно напрежение се породи в лагера на „Левски“ след контузията на нападателя Дени Алар. Причината е, че сделката за австрийския голаджия бе форсирана, за да може наставника Петър Хубчев да разполага с нападател за предстоящия мач с „Ружомберок“ в Словакия, а след неприятната вест за травмата се оказа, че „сините“ остават само с юноши. Алар ще се възстановява около две седмици, а получената контузия часове след сделката вбеси шефовете на „Герена“, които „Сините“ проведоха бързо вътрешно разследване за това как са протекли медицинските изследвания в следствие, на което вероятно бе взето и решението договорът на доктора на клуба Мариян Добрев да не бъде подновен. Освен това в офисите на „Тодорини кукли“ от понеделник изпълнителният директор Павел Колев провежда срещи с Ивайло Петков, за да бъде форсирано привличането на поне един играч до сблъсъка от Лига Европа. Очаква се задължително да бъде взет заместник на Алар, за да не се налага юношата Илия Димитров да изнася на гърба си двата тежки сблъсъка с „Ружомберок“. В същото време австрийският играч напусна вчера лагера на „сините“ във Фюген и замина за Виена, за да си събере багажа и да пристигне по-рано в София. Първоначално той трябваше да остане с тима до края на лагера, но предвид физическото му състояние беше пуснат от Петър Хубчев. Треньорският щаб подготви специална програма за Алар, която да го вкара по-бързо във форма. През офисите на клуба пък вчера мина Валери Божинов, който официално разтрогна с „Левски“. На сбогуване таранът отново се към феновете и им благодари за подкрепата. „Левски“ ми е на сърцето. Искам да благодаря на любовта на феновете, която ми беше демонстрирана тази пролет, а и не само. Дано скоро тимът стане шампион заради тях. Те са най-добрите в България“, сподели Божинов. В същото време четвъртодивизионният германски „Тюркгюджю-Атаспор“ (Мюнхен) прие изключително възторжено разгромния си успех срещу „сините“ с 4:0 в контрола, която се игра на австрийска земя в понеделник. Голямото поражение буквално шокира аматьорите, които все още не могат да асимилират гръмкия успех. „Лудост! Нашите момчета вкараха четири пъти на квалификанта в Лига Европа „Левски“ (София)!“, написаха от „Атаспор“.", "date": "2019.07.02", "title": "Спешни срещи в „Левски“"}
{"url": "https://www.monitor.bg:443/bg/a/view/makedonka-zavleche-vyzrastna-italianka-s-pochti-polovin-milion-evro-169469", "text": "Разтропана македонка завлече с близо половин милион евро 72-годишна италианка от намиращото се близо до Милано градче Албиате. Хитрата комшийка, чието име медиите на Апенините не споменават, е на 38 години, живеела с мъжа и децата си в цигански катун недалеч от Торино и била известна на силите за сигурност в района с прозвището „Царицата на измамите“. И сигурно за това закоравялата мошеничка тръгнала да вихри таланта си надалеко, предпочитайки за набезите си богатите села и градчета около индустриалната и финансовата столица на Италия, намиращи се на повече от 100 км. Македонката се запознала с италианката по добре изпипана схема – първо наблюдавала известно време махалата, където била къщата на възрастната жена и когато била сигурна, че тя живее сама, позвънила на домофона й. Било преди две години, следобед, лятното слънце печало безпощадно и неканената гостенка си поискала само чаша вода, щото умирала от жажда. Домакинката като добра християнка отворила широко вратата на дома си, поканила я да влезе и й сервирала цяла кана с вода с лед и лимон. Пила, пила македонката до насита и посла взела да разправя на старицата за тежкия си живот, за петте деца, които трябвала да храни със случайна работа, за мързеливия си мъж – пройдоха и т.н. Жената била вдовица, децата й живеели надалеч, рядко я посещавали и приказките на гостенката я трогнали до такава степен, че тя й предложила да идва да й помага в къщната работа и да си говорят. В интерес на истината македонката била изключително грижовна, чистела, готвела, заедно ходели да пазаруват с жената, отначало не искала повече от даваните й пари, въобще идилията била пълна. Така било и когато един ден комшийката обяснила на приятелката си - работодателка, че най-малкото й дете има тумор, трябвало да бъде оперирано, ама за целта били нужни много пари. Възрастната жена се трогнала, обещала, че ще направи всичко, за да помогне и на бърза ръка превела голяма сума по дадената й сметка. Да, но парите все не стигали и за да изпълни обещанието си тя продала един апартамент, после втори, а на края ипотекирала и къщата си. Предавала парите на ръка или чрез преводи на дребни суми, докато накрая се оказала без пукната стотинка, а грижовната й помощничка изчезнала вдън земя. Не стига това, ами италианката се разболяла. Тогава отишла при домашния си лекар, и освен за болежките си, тя му разказала и за своите неволи. Докторът веднага информирал нейните близки и полицията, а само седмица по-късно „Царицата на измамите“ била закопчана. После финансовите ченгета пресметнали, че само „по документи“ възрастната жена била завлечена с повече от 450 хил. евро. Предполага се, че поне още 50 бона македонката е гушнала в брой.", "date": "2019.07.02", "title": "Македонка завлече възрастна италианка с почти половин милион евро"}
{"url": "https://www.monitor.bg:443/bg/a/view/250-deca-otkriha-v-tyrnovo-ljatna-policejska-akademija-169468", "text": "Кметът на Община Велико Търново Даниел Панов и над 250 деца откриха деветото издание на лятната полицейска академия, която ще се провежда цяло лято в населените места край старопрестолния град. Стотици малчугани и ученици ще станат част от разнообразните занимания, теоретични и практически уроци и събития, които ще се състоят в 20-е центрове за деца и младежи в общината. Даниел Панов подчерта, че с инициативата Велико Търново отново дава пример на цяла България с провежданите младежки политики. Откриването бе на стадиона в Дебелец – то включваше разнообразни демонстрации, а децата показаха как се гаси пожар, какви са правилата за оказване на първа помощ, как трябва да се държат на улицата като пешеходци или колоездачи. Освен противопожарните автомобили, особен интерес предизвика и появата на отлично обучените полицейски кучета. Съорганизатори на проявата са: Дарителско сдружение „Св. Иван Рилски”, Областна управа, областните дирекции на МВР и на пожарната, Сдружението на кметовете и кметските наместници, Съюз на пивоварите в България и др.  ", "date": "2019.07.02", "title": "250 деца откриха в Търново  Лятна полицейска академия"}
{"url": "https://www.monitor.bg:443/bg/a/view/makron-predlojil-na-mekrel-lagard-za-shef-na-ecb-169476", "text": "Френският президент Еманюел Макрон е предложил на германския канцлер Ангела Меркел Европейската централна банка (ЕЦБ) да бъде оглавена от французойката Кристин Лагард, предаде Ройтерс, като се позова на дипломатически източници от Брюксел. Лагард сега е управляващ директор на Международния валутен фонд (МВФ). Меркел е много положително настроена към идеята Лагард да бъде избрана начело на ЕЦБ, допълват източниците. Макрон бе казал, че иска две жени и двама мъже на висшите европейски постове, които би трябвало да бъдат разпределени днес в Брюксел. Според европейски източници за председател на Европейската комисия се споменава германската министърка на отбраната Урсула фон дер Лайен, която е от партията на Меркел и е от Европейската народна партия. Германският в. \"Велт\" твърди, че предложението за Урсула фон дер Лайен е било направено вчера вечерта от френския президент и от председателя на Европейския съвет Доналд Туск, предаде Франс прес. За евентуален приемник на Доналд Туск начело на Европейския съвет се споменава името на белгийския премиер Шарл Мишел, който е от либералите. За дипломат номер едно на ЕС се споменава Марош Шефчович, който е словак и сега е еврокомисар за енергетиката и заместник-председател на ЕК.", "date": "2019.07.02", "title": "Макрон предложил на Меркел Лагард за шеф на ЕЦБ"}
{"url": "https://www.monitor.bg:443/bg/a/view/cacarov-nagradi-prokuror-emil-denev-169471", "text": "Главният прокурор Сотир Цацаров награди прокурор Емил Денев, дългогодишен административен ръководител, окръжен прокурор на Окръжна прокуратура Велико Търново, с отличие „Знак за заслуга“. Наградата е за добро изпънение на служебните задължения. Тя беше връчена на  прокурор Денев от административния ръководител - апелативен прокурор на Апелативна прокуратура Велико Търново,  г-жа Таня Недкова. Това е второто подобно отличие в рамките на една година. През май 2018 г. прокурор Денев получи най-високото отличие \"Кортик на Прокуратурата на Република България\", присъдено му отново от главния прокурор \"За заслуга\".", "date": "2019.07.02", "title": "Цацаров награди  прокурор Емил Денев"}
{"url": "https://www.monitor.bg:443/bg/a/view/radina-i-dejan-na-luboven-voajaj-v-parij-snimki-169464", "text": "Артистичното семейство Радина Кърджилова и Деян Донков прекараха няколко дни, осеяни с романтика, в Париж. За това стана ясно от редица снимки в социалните мрежи, които 33-годишната красавица публикува. Поводът за пътуването на двойката до френската столица е представлението „Любовникът“, в което си партнират. Билетите за премиерата на постановката в Париж се продаваха на цени между 15 и 30 евро. Париж, благодаря ти! Обичам те! Благодаря за възможността, че успяхме да се срещнем с тази прекрасна публика, за емоцията и отношението. Още веднъж- незабравимо. Деян, обичам те!\", написа Кърджилова към един от кадрите в Инстаграм.", "date": "2019.07.02", "title": "Радина и Деян на любовен воаяж в Париж (СНИМКИ)"}
{"url": "https://www.monitor.bg:443/bg/a/view/proverka-v-obshtina-peshtera-ne-otkri-narushenija-s-adresni-registracii-169472", "text": "В община Пещера няма установени нарушения на Закона за гражданската регистрация и не следва да има заличаване на адресни регистрации,съобщават от общинска администрация. Извършената проверка е регулярна и е  във връзка с чл. 405а от Изборния кодекс, който гласи, че кметовете на общини и областните управители  извършват 6 месеца преди общи избори за общински съветници и за кметове проверка по реда на чл.99б от Закона за гражданската регистрация на всички адресни регистрации, извършени в последните12 месеца. Комисията с представители на областната управа в Пазарджик и на местната община установи, че адресните регистрации в община Пещера за периода от 01 май 2018 г. до 30 април 2019 г. са направени съгласно изискванията. Адресните регистрации в общината са извършени от длъжностни лица. За всяка извършена адресна регистрация има подадено от лицето заявление за постоянен адрес или адресна карта за настоящ адрес и същите са приложени към преписките. Заявленията за постоянен адрес и адресни карти за настоящ адрес са подадени лично от лицата, а в случаите на упълномощаване пълномощното е приложено към документите. Всички документи се съхраняват, както и писменото съгласие от собственика на имота за регистрация, извършена в несобствено жилище и приложени копия от договори за наем. Когато не са представени документите по чл. 92 ал. 2 и ал. 3 от ЗГР, длъжностните лица, извършили адресната регистрация, правилно са определили родство по права линия със собственика или ползвателя на имота. Извършена е проверка чрез отделите „Местни приходи” на регистрираните лица.  ", "date": "2019.07.02", "title": "Проверка в община Пещера не откри нарушения с адресни регистрации"}
{"url": "https://www.monitor.bg:443/bg/a/view/zadyrjaha-obsht-rabotnik-pribral-58-bona-ot-kasa-169454", "text": "43-годишен жител на Сливен е задържан по обвинение, че на два пъти е успял да задигне 58 000 лв от каса на фирма, в чийто двор работел като строител. Криминално проявеният и изтърпял последната си ефективна присъда  в старозагорския затвор през 2012 година Златан Георгиев е бил спипан след продължило близо година разследване на местните криминалисти. Първият сигнал за изчезнали близо 30 бона от касата на търговското дружество е бил подаден през януари 2018-а година. Тогава разследващите установили, че сейфът е отворен със специални средства, като обирджията дори успял да заключи, след като се добрал по парите. Последвала втора жалба през юни и нещата влезли в задънена улица тъй като липсвали ясни следи . Бившият пандизчия е бил задържан на 28 юни, в хода на първоначалните разпити е направил пълни самопризнания, като дал информация за технологията по отварянето на сейфа:използвал лост и отвертка. Неофициално разследващите съобщават, че касоразбивачът е имал информация от служител на фирмата кога в касата ще има по-голяма сума.Предполага се че част от задигнатите пачки са били предадени на информатора.Постоянната мярка за неотклонение „задържане под стража“ е постановена на 29 юни, във вторник Георгиев чрез адвоката си е подал жалба до окръжния съд в Сливен с искане да бъде пуснат на свобода срещу подписка.  ", "date": "2019.07.02", "title": "Задържаха общ работник, прибрал 58 бона от каса"}
{"url": "https://www.monitor.bg:443/bg/a/view/audi-se-privodni-v-starata-reka-169456", "text": "Лек автомобил Ауди  се „приводни“ на дъното на Старата река край пътя от Казанлък за село Овошник. Инцидентът, при който се разминало без сериозни наранявания за водача и спътника му, млади обитатели на ромския квартал Кармен в Града на розите е станал около 17,30 часа на 1 юли при опит да се премине с висока скорост през Т-образно кръстовище. Колата е ударила леко ръба на ламаринена барака, паднала е едната декоративна лайстна /на малката снимка/ , след което се е „плъзнала“ по обраслия с храсти бряг. При пристигане на униформените полицаи водачът е отсъствал от местопроизшествието, в последствие  е издирен и разпитан. По предварителна информация младият шофьор е нямал свидетелство за правоуправление, колата е собственост на негов приятел.", "date": "2019.07.02", "title": "Ауди се „приводни“ в Старата река"}
{"url": "https://www.monitor.bg:443/bg/a/view/cska-zagubi-enrike-za-mesec-169473", "text": "Неприятен удар понесе ЦСКА само 10 дни преди старта на сезона в Първа лига и Лига Европа. Един от основните футболисти Рафаел Енрике ще отсъства около месец и със сигурност е аут за дебютните официални мачове. Бразилецът се прибра преждевременно от лагера в Австрия заради болки в коляното. Изследванията в София показаха, че халфът има възпаление на капачката и ще трябва да се възстановява. Добрата новина обаче е, че не е необходима хирургическа интервенция. Иначе медиите в Черна гора разкриха любопитен факт около „Титоград“ - съперник на ЦСКА в I кръг на Лига Европа. Треньорът на тима от Подгорица Драголюб Джуретович се оплака, че е загубил почти всичките си титуляри и тимът му вече е значително по-слаб. \"Имах среща с президента и той ми каза, че трябва да сглобявам състав от младоци, оплака се спецът. - И няма как да е иначе, тъй като е прекалено дълъг списъкът на играчите, които ни напуснаха. Вратарят Люлянович, защитниците Бакрач, Ойданович, Радулович и Дедич, най-добрият ни нападател Павичевич, както и партньорът му Шекулич си тръгнаха, а Банович предпочете да отиде на проби в “Триглав\", разкри още Джуретич. “Армейците“ ще се радват на сериозна подкрепа и в двата двубоя. Продажбата на билети за домакинския сблъсък върви с отлични темпове и вече са продадени 2000 пропуска. Екскурзията до Подгорица също се радва на завишен интерес, като първият 75-местен автобус вече е пълен, като се организира втори, а освен това и стоцици фенове ще потеглят към Черна гора с автомобили.", "date": "2019.07.02", "title": "ЦСКА загуби Енрике за месец"}
{"url": "https://www.monitor.bg:443/bg/a/view/megz-v-bjalo-na-brakorazvodnoto-delo-na-lubimija-si-ronchev-169459", "text": "Облечена в бял елегантен тоалет и на високи токове се появи модната дизайнерка Миглена Каканашева – Мегз на бракоразводния процес на любимия си Румен Рончев в пловдивския районен съд. Тя е присъствала на първото дело в бракоразводната сага, а по думите й разводът няма да е по взаимно съгласие. Заедно с нея в Съдебната палата в Пловдив бе и транспортният бос Румен Рончев, който също бе облечен в бяла спортно-елегантна риза. Двамата се опитаха да влязат в съда инкогнито, но моментално най-новата звездна двойка бе разпозната от хората по коридорите. На въпросите на медиите защо са в съда, Рончев запази пълно мълчание. Обръгналата на медиен интерес Мегз обаче се спря и обясни пред съдебните журналисти, че на 2 юли т.г. е започнал бракоразводният процес на Румен Рончев и бившата му жена Зорница. „Тук съм, за да подкрепя любимия си мъж. Днес започна бракоразводното му дело”, каза Мегз пред медиите. Румен Рончев прекара няколко месеца в ареста по обвинение от прокуратурата за съучастничество в обсебването на лизинговия джип на Мегз, струващ 98 560 лева. Миглена се затруднявала да му плаща вноските и според прокуратурата през септември м.г. умишлено склонила Румен Рончев и братовчед си Антон Лесов да присвоят джипа. В края на септември 2018 г. Каканашева обявила за откраднат джипа си марка \"Мерцедес G350”. Жалбата в Първо районно била подадена от братовчеда на Мегз- Антон Лесов. Той заявил, че на 27 септември е оставил луксозния автомобил пред бар в „Кючук Париж”, а на следващата сутрин го нямало. Срещу Лесов има и второ обвинение – че е подал фалшивия сигнал в полицията за откраднатия джип. Срещу Румен Рончев също има второ обвинение – за кражба на авточасти. Мегз също е обвиняема – че е подбудител на схемата. Дизайнерката е на свобода срещу парична гаранция от 10 000 лева.", "date": "2019.07.02", "title": "Мегз в бяло на бракоразводното дело на любимия си Рончев"}
{"url": "https://www.monitor.bg:443/bg/a/view/vdigat-pametnik-i-memorialna-plocha-na-knjaz-ceretelev-169461", "text": "Световноизвестният художник монументалист Зураб Церетели  направи скулптурен портрет  на своя предшественик княз Алексей Церетелев, ревностен защитник на българската национална кауза. Паметникът ще бъде открит на 4 юли 2019 г. в село Церетелево, община Съединение,  с тържествен военен и църковен ритуал. Идеята за поставянето на паметника е на инициативен комитет начело с почетния консул на Руската федерация в Пловдив Георги Гергов. Негово дарение е постаментът за бронзовия бюст. Пиедесталът с височина 185 сантиметра е изработен от риолит – скала, подобна на гранита. Мемориална плоча на княз Церетелев ще бъде поставена на ресторант „Пълдин“ в Пловдив, за да напомня за делото на руския дипломат, който се бори за правата на българите и за осигуряването на автономия на Южна България. Барелефът  също е дело на ЗурабЦеретели. Княз Алексей Церетелев  развива широка благотворителна дейност в помощ на българите и участва като доброволец в Руско-турската война. Той е член на дипломатическата  комисия, която разследва извършените престъпления  в българските земи при потушаването на  Априлското въстание от 1876 г., и на международната комисия, която съставя Органическия устав на Източна Румелия. Бил е Генерален консул на Русия в Източна Румелия  в периода 1878-1882  година. Българите  го наричали „нашия княз“.  Името му носят улици в София и в Пловдив, а през 1934 г. село Думанлии е преименувано на Церетелево. Новият  паметник  е още един знак на признателност за огромния принос на княз Церетелев за българската независимост. На церемонията  за откриването ще присъстват Н. Пр. Анатолий Макаров, посланик  на Руската федерация в България, Н. Пр. Армен Саргсян, посланик на Армения, Н. Пр. Александр Лукашевич, посланик на Беларус, Пловдивският митрополит Николай, Областният управител на Пловдивска област Здравко Димитров, Почетният консул на Русия Георги Гергов  и други официални лица. Тържеството ще започне в 14.00 часа, съобщиха организаторите.", "date": "2019.07.02", "title": "Вдигат  паметник и мемориална плоча на княз Церетелев"}
{"url": "https://www.monitor.bg:443/bg/a/view/prezidentyt-pokani-kitajcite-da-investirat-u-nas-169458", "text": "Представителите на държавните предприятия в Китай да инвестират в България,  такава покана отправи президентът Румен Радев, който е официална визита в Китай, предаде БНР. Днес той направи изказване в рамките на сесията „Диалог между китайските държавни предприятия и българската власт\" - част от Световния икономически форум в китайския град Далиен, известен като „Летния Давос“.  \"България има важно геостратегическо положение, което не трябва да се подценява\", каза Радев, който очаква повече китайски инвестиции в България. \"България е изключително важно звено от инициативата \"Един пояс, един път\". Ние трябва да се борим това стратегическо място да се оползотвори възможно най-бързо и най-добре\", каза още той. Държавния глава е разговарял и с губернатора на китайската провинция Хъбей. \"Разбрахме се с губернатора да разработим конкретен план, в който съвместно да идентифицираме области и проекти от взаимен интерес и да намерим начин те да се реализират в определени срокове - транспортна инфраструктура, енергетика, автомобилостроене, зелена енергия, селско стопанство, ай ти-технологии\"., обясни президентът.  Идеята България да работи по конкретни проекти с ръководството на провинция Хъбей ще бъде обсъдена и на утрешната среща на Радев с китайския президент Си Цзинпин. \"За мен е много важно да отворим вратата за китайските инвестиции на високо политическо ниво\",смята  Радев. Българският президент ще се срещне с Клаус Шваб, основател и президент на Световния икономически форум в Давос. В Далян държавният глава ще има среща и с губернатора на китайската провинция Хъбей Сю Цин. По-късно президентът Радев ще отпътува за Пекин.", "date": "2019.07.02", "title": "Президентът покани китайците да инвестират у нас"}
{"url": "https://www.monitor.bg:443/bg/a/view/mladen-marinov-v-sledvashtija-budjet-shte-pregovarjame-za-po-skyp-noshten-trud-169460", "text": "С бюджета за следващата година може МВР ще се бори за увеличаването цената на нощния труд. Това обяви силовият министър Младен Маринов, който заедно с кмета на София Йорданка Фандъкова присъстваха на учение по време на буря на полигона в Панчарево на дирекция „Аварийна помощ и превенция“ към Столичната община. Коментарът на Маринов е във връзка с готвения протест на професионалния празник на полицията на 5 юли с искане за увеличение на парите за нощен труд. „Смятам, че това, което в момента се заплаща, като нощен труд е малко, но това е въпрос на възможности и на бюджет. Аз също съм работил повече от 20 години на улицата и съм давал нощни смени, знам какво е. Смятам, че при наличие на парични средства, това нещо може да бъде коригирано, евентуално след преговори за бюджета другата година“, каза шефът на МВР и допълни, че ще се бори за това. „През последните две години заплатите в МВР са вдигнати с близо повече от 30%. Мисля, че има воля, но въпросът е да се намерят и средства“, обясни още вътрешният министър. От своя страна кметът Фандъкова съобщи, че над 2000 деца от 3 и 4 клас от столичните училища са преминали тази година обучение за реакции в кризисни ситуации на полигона в Панчарено. През миналата година са обучени 1800 ученици. Тя посочи, че основната цел на учението е да се види нивото на координация между различните служби. От 1 август пък в градския транспорт ще се разпространява кратък филм за реакция при възникване на горски пожари, а от есента и в столичните училища. Целта е децата и възрастните да знаят как да реагират в подобна ситуация, съобщи столичният кмет. Кметът припомни, че София е единствената община, която изгради собствен полигон за обучение за реакция при различни кризисни ситуации - земетресения, наводнения, пожари, химически атаки.", "date": "2019.07.02", "title": "Младен Маринов: В следващия бюджет ще преговаряме за по-скъп нощен труд"}
{"url": "https://www.monitor.bg:443/bg/a/view/vijte-vlado-karamazov-kato-tijnejdjyr-snimki-169457", "text": "Актьорът Владо Крамазов разбуни духовете със снимки от тийнейджърските си години. На кадрите секссимволът позира с дълга коса и широки тениски. До връщането към старите ленти се стигна след като феновете на звездата от „Дяволското гърло“ го помолиха да бръкне в прашните албуми. \"Ок. Хубаво е, че избрахте точно този период. Сега виждам, че съм бил в голяма заблуда!”, написа към фотографиите Карамазов.", "date": "2019.07.02", "title": "Вижте Владо Карамазов като тийнейджър (СНИМКИ)"}
{"url": "https://www.monitor.bg:443/bg/a/view/dva-pyti-otlagat-zasedanieto-na-evropejskija-syvet-za-postovete-v-es-169462", "text": "\"Европейският съвет постигна съгласие за бъдещото ръководство на институциите на ЕС\", обяви председателят на Европейския съвет Доналд Туск и публикува имената на четирима кандидати. Урсула фон дер Лайен , която е германски министър на отбраната. е номинирана за председател на Европейската комисия.  За ръководител на Европейския съвет е номиниран Шарл Мишел, служебен премиер на Белгия. Испанският външен министър Жозеп Борел е номиниран за върховен представител на ЕС по външната политика и сигурността. Кристин Лагард е номинирана да поеме Европейската централна банка, досега тя е ръководител на Международния валутен фонд. За мен е чест да бъда номинирана за президент на ЕЦБ. В светлината на това и в консултация с комисията по етика на Изпълнителния съвет на МВФ, реших временно да се откажа от отговорностите си като управляващ директор на МВФ по време на периода на номиниране\" - обяви в \"Туитър\" Кристин Лагард. По-рано премиерът на Италия Джузепе Конте подкрепя кандидатурата на Кристалина Георгиева за председател на Европейската комисия – твърди авторитетният всекидневник „Ла Стампа“, цитиран от нашия кореспондент Румен Михайлов. Вестникът посочва, че министър председателят е заявил своето желание пред журналисти в Брюксел, посочвайки, че е време в креслото на Юнкер да седне опитна и можеща жена. Джузепе Конте бил казал още, че сънародничката ни има всички качества да заеме високия пост и съгласни с него били лидерите на всички източноевропейски страни от ЕС, плюс някои други.", "date": "2019.07.02", "title": "Туск обяви номинациите на европейския съвет за постовете в ЕС"}
{"url": "https://www.monitor.bg:443/bg/a/view/despodov-ostava-v-kaljari-169465", "text": "Кирил Десподов ще остане в „Каляри“ и няма да бъде продаван това лято. Информацията е на италиански медии, които се позовават на източници от ръководството на клуба. Според тях футболист №1 на България за 2018 година твърдо ще продължи да носи екипа на клуба от остров Сардиния, въпреки че към момента не успява да си извоюва важно място в тима. Националът пристигна в “Каляри” през зимата с рекорден трансфер от ЦСКА, но не успя да се пребори за титулярно място. Кирил не отбеляза гол и се появяваше рядко в игра. Десподов изкара цялата зимна подготовка с ЦСКА, но сардинците останаха изненадани от физическата му форма, което доведе и до няколко травми. В крайна сметка българинът ще получи последен шанс да се докаже това лято. Наскоро се появиха информации, че “Бурсаспор“ и още два турски клуба го желаят. В “Каляри” обаче нямат намерение да се разделят с Десподов, още повече че са пред трансферна сделка с “Рома” за звездата Николо Барела и това би отворило пътя пред българина за повече игрови минути.", "date": "2019.07.02", "title": "Десподов остава в \"Каляри\""}
{"url": "https://www.monitor.bg:443/bg/a/view/mane-klasira-senegal-na-1-8-finalite-za-kupata-na-afrika-169463", "text": "Звездата на Сенегал Садио Мане блесна при разгромяващия успех с 3:0 над Кения, който класира тима на осминафиналите на Купата на Африка. През първото полувреме нападателят на “Ливърпул” изпусна дузпа, но това не му попречи след това да наниже два гола в битката за второто място в група \"C\". За Кения титуляр беше бившият защитник на “Славия” Абуд Омар. Кенийците до голяма степен се простиха с шансовете си да продължат и заради крайно негативната си голова разлика (3:7) единственият път напред за тях минава през това Бенин и Ангола да не спечелят точки в заключителните си двубои от груповата фаза. Дотук при 5-те си участия във финалния турнир Кения никога не е прескачал в етапа на елиминациите. В другия мач от групата лидерът Алжир разби тоталния аутсайдер Танзания с 3:0. В група „D” Кот д'Ивоар постигна категорична победа с 4:1 над Намибия и се класира за осминафиналите , след като завърши втори в класирането с 6 точки. Намибия пък напуска безславно турнира без нито една спечелена точка. Безапелационен победител в групата е Мароко, който завършва с пълен актив след успех с 1:0 над ЮАР.", "date": "2019.07.02", "title": "Мане класира Сенегал на 1/8-финалите за Купата на Африка"}
{"url": "https://www.monitor.bg:443/bg/a/view/15-000-elektronni-magazini-deklarirani-v-nap-169455", "text": "Близо 15 000 електронни магазини бяха декларирани в НАП до крайния срок 29 юни, съобщават от приходната агенция. С промени в законодателството бяха въведени допълнителни изисквания към електронните търговци, които приемат картови плащания или такива чрез куриери, да подадат информация за сайтовете си в НАП. Потребителите, от своя страна, могат да проверят дали онлайн магазинът и търговецът, от когото купуват стоки или услуги, са регистрирани чрез безплатната електронна услуга, предоставяна от НАП на адрес: https://inetdec.nra.bg/pls/pub/home.html#/goto:dec2009.REGREPESHOP.home. В следващия месец от НАП ще направят контролни покупки от е-магазини, за да проверят дали се спазват данъчните изисквания, предупреждават от приходната агенция. Анализ на ведомството сочи, че ежегодните щети за бюджета от невнесени данъци и осигуровки в онлайн търговията възлизат на около 170 млн. лв.", "date": "2019.07.02", "title": "15 000 електронни магазини, декларирани в НАП"}
{"url": "https://www.monitor.bg:443/bg/a/view/levski-iska-2-mln-lv-za-paulinio-169436", "text": "Звездата на \"Левски\" Паулиньо няма да бъде продаден на \"Лугано\". Както е известно, преди два дни президентът на третите в швейцарското първенство обяви, че води преговори със сините и те са в напреднал етап. Сделка обаче няма да има, тъй като от \"Левски\" искат сериозна сума за бразилеца, която не е по силите на \"Лугано\". \"Сините\" настояват да получат над 1 млн. евро (над 2 млн. лева).  Отделно от това вчера наставникът на българския гранд Петър Хубчев обяви, че не иска да се разделя с нито един титуляр. Нещо повече - той настоява да бъдат привлечени поне двама атакуващи футболисти, тъй като конкуренцията в атака почти липсва.", "date": "2019.07.02", "title": "\"Левски\" иска 2 млн. лв. за Паулиньо"}
{"url": "https://www.monitor.bg:443/bg/a/view/s-virtualna-realnost-obuchavat-ekipajite-na-bojni-mashini-169446", "text": "С виртуална реалност ще могат да бъдат обучавани екипажите на бойни машини от сухопътните войски на българската армия. Това стана ясно по време на представяне днес на симулатори за куполите на бойни машини на пехотата произвеждани от една от водещите западни фирми в тази област. Тридневната демонстрация у нас е организирана от белгийската John Cockerill Defense. която предлага своите куполи от серията 3000 като част от цялостното решение за модернизация на българските сухопътни войски. Основното въоръжение за тях може да бъде от 25 мм до 105 мм, а допълнителното - 7,62 мм или 12,7 мм картечница, като втората обикновено се монтира до горния лук на купола. Електронните и оптични системи на купола позволяват 360° видимост, а нивото на защита стига до ниво 5 по стандарта на НАТО STANAG 4569. Куполите от тази серия могат да се монтират на бойни машини на пехотата на Patria (AMV) или NEXTER (VBCI). По време на демонстрацията бе показано как със специални очила обучаваният може да се запознае с кабината на бойната машина, дори да е на километри от нея. Обучението може да обхване всички бойци на ниво пехотен взвод - от командирите на бойните машини, мерачите, водачите и останалия състав на подразделението. Технологията и тренажорите са дело на Agueris, която е част от John Cockerill Defense. Освен това чрез виртуална реалност с тях може да се имитира реална бойна обстановка и така с много по-малки разходи да се обучават екипажите на бойните машини. По виртуален път може да се обучават и техниците, които ще се занимават с поддръжката на машините, като програмата позволява и оценка на нивото на подготовката на обучаваните. Подобни системи са разработени и за граждански цели, например за поддръжка на компресори за газопроводи.", "date": "2019.07.02", "title": "С виртуална реалност обучават екипажите на бойни машини"}
{"url": "https://www.monitor.bg:443/bg/a/view/karakachanov-vnesyl-v-ms-koncepcijata-za-romite-169447", "text": "Вицерпемиерът и лидер на ВМРО Красимир Каракачанов вече е внесъл в МС концепцията за интергация на ромите и ще настоява за нейното приемане, съобщиха от пресцентъра на ВМРО. От ВМРО припомнят, че още през февруари Каракачанов е представил за обществено обсъждане документа, а през април концепцията е била представена и за разглеждане от отделните министерства. Концепцията предстои да бъде включена официално в дневния ред на правителството, посочват от партията. \"Няма повече време за отлагане, прекалено дълъг стана списъкът с убийства, побоища и насилие, извършвани от представители на циганския етнос над хората в страната. Само за последните два месеца станахме свидетели на поредица от криминални деяния, които нагнетяват нетърпимост и страх в обществото. А ситуацията в с. Розино, където и циганите искат изселването на циганска фамилия, която тероризира цялото село, е достатъчно показателна, че има нужда не от последващи действия на полицията, а от превантивни мерки от страна на държавата\", се казва още в позицията на  Каракачанов. От ВМРО припомнят ключови моменти от концепцията. Част от мерките са да се спират помощите, когато децата не ходят на училище и при отказ от преквалификация и започване на работа, да се премахнат незаконните гета, да се прекрати престъпната практика деца да раждат деца, да се полага обществено полезен труд и т.н.", "date": "2019.07.02", "title": "Каракачанов внесъл в МС концепцията за ромите "}
{"url": "https://www.monitor.bg:443/bg/a/view/harchat-4-miliona-za-letni-ulichni-remonti-v-shumen-169451", "text": "Четири милиона лева вкарва Община Шумен в ремонти на улици и общински пътища, съобщиха на пресконференция във вторник от общинската администрация.  Уличните ремонти са разпределени в пет обществени поръчки, а работата по първите от тях започна в понеделник. С влизането на техниката по бул. \"Ришки проход\" и започване на фрезоване за пълно преасфалтиране излезли и три ВиК аварии. „Още при първото навлизане на машините за асфалтиране, станаха три аварии по разпределителния водопровод, след това още една на магистралния. След като видяхме състоянието на водопроводите ВиК взе решение да смени двата водопровода заедно с прилежащите разклонения и връзки. Новите тръби ще са полиетиленови.\" - съобщи пред репортери Дарина Мартева от водния оператор на Шумен.  Подмяната на водопровода по \"Ришки проход\" ще засегне живеещите на бул. „Ришки проход“, в участъка от ул. „Съединение“ до бул. „Мадара“ и улиците „Генерал Тошев“, „Генерал Колев“, „Ришка комуна“ и „Кубадин“, но за да не остават без вода в лятната жега от ВиК щели да осигурят алтернативен временен байпас, макар и с по-ниско налягане. Подмяната ще бъде правена по безизкопна технология и трябва да приключи за няколко дни. Ремонтирането и асфалтирането на тази част от булеварда ще струва на общината 209 хиляди лева. Втората обществена поръчка е на стойност 837 000 лв. без ДДС и по нея предстои до дни да бъде избран изпълнител. Тя обхваща ремонтни дейности по ул. „Вл. въстание“ и ул. Университетска“. Ще се работи и по ул. „Строител“. Ремонти ще има и „Индустриална“ от „Лавена“ АД до пресечката с пътя за Бургас. Трета обществена поръчка е за 355 833 лв. и предстои на 12 юли да бъде подписан договора с изпълнителя „Пътища и мостове“ - Варна. По нея се предвижда за реконструкцията на ул. „П. Парчевич“ в отсечката от „В. Априлов“ до ул. „Кирил и Методий“.  Текущ ремонт на общинска и улична мрежа за 2,5 млн. лв е заложен в четвъртата обществена поръчка. Тя е разделена на две позиции. Първата, на стойност 458 333 лв., е за основен ремонт с укрепителни дейности на общински път в посока с. Васил Друмев от главния път за Бургас до самото село. Втората позиция е за ремонт на улични настилки в Шумен и е на стойност 2,1 млн. лв. Тя беше атакувана пред КЗК, но комисията се произнесе в полза на Община Шумен и до седмица трябва да започнат и там строителните работи. 141 хиляди лева са предвидени за петата обществена поръчка, която е за разширяване на Синята зона за паркиране. Първата позиция обхваща ремонти по улиците „Хр. Смирненски“, „Хан Крум“,„Хан Омуртаг“, „Княз Борис Първи“ в отсечките от бул. „Славянски“ до ул. „Иван Александър“. Втрата позиция по тази поръчка е за 101 154 лв. и обхваща пл. „Ал. Стамболийски“, улиците „Герила“ и „Мизия“, „Владимир Вичев“, „Ил. Блъсков“ в отсечките от „Симеон Велики“ до „Цар Освободител“. По тези улици и по двете позиции се предвижда подмяна на асфалт, павета, настилки, бордюри, тротоари, коментираха от общината.", "date": "2019.07.02", "title": "Харчат 4 милиона за летни улични ремонти в Шумен"}
{"url": "https://www.monitor.bg:443/bg/a/view/izpravjat-ginekolog-pred-temida-6-godini-po-kysno-169450", "text": "6 години след смъртта на родилка застана пред съда акушер-гинекологът, който израждал 20-годишната жителка на село Шейново. Казусът е от далечната 2013-а, когато в казанлъшката МБАЛ „Д-р Христо Стамболски“ е била приета в напреднала бременност млада жена. Пациентката ражда първото си дете след оперативна намеса, след което на 12 март по нейно желание е изписана от здравното заведение. Ден по-късно , на 13 март Е.Е. е отишла на преглед при аг-специалист в старозагорската УМБАЛ „Проф. д-р Стоян Киркович“ където в резултат на получава масивна септична тромбоемболия на белите дробове и сърдечна недостатъчност издъхва. Прокуратурата обвинява израждалия я д-р Тодор Гаргов /тогава и сега на АГО/ в немарливо изпълнение на правно регламентирана дейност, представляваща източник на повишена опасност  при извършване на операция и  в последвалия постоперативен период. Магистратите намират, че правоспособният специалист е  нарушил правилата, предвидени в Медицински стандарт „Акушерство и гинекология“, утвърден с Наредба № 32/30.12.2008г. и Клинична пътека № 154, довели до леталния изход на жената.Присъда от 1 до 6 години затвор предвижда НК ако се докаже в съдебната зала обвинението по член 123 ал.1.    ", "date": "2019.07.02", "title": "Изправят гинеколог пред Темида 6 години по-късно"}
{"url": "https://www.monitor.bg:443/bg/a/view/18-godishna-pregazi-starozagorec-na-peshehodna-pyteka-169449", "text": "18-годишна девойка прегази с лек автомобил „Фолксваген Голф“ на пешеходна пътека 60-годишен мъж на централния старозагорски булевард „Цар Симеон Велики“. Инцидентът , при който пешеходецът е бил откаран в спешното отделение на УМБАЛ „Проф. д-р Стоян Киркович“ с тежка черепно-мозъчна травма , смачкан гръден кош и увреден корем е станал около 8,30 часа на 2 юли. На мястото на инцидента в района на новия парк „Артилерийски“ веднага е пристигнал реаномобил, на място парамедиците констатирали изключително тежките наранявания и са откарали в отделението по анестезия и интензивно лечение. Късно следобяд лекарите не бяха сигурни дали пациентът ще оцелее. Лекият автомобил се е движел в посока изток, на това място разрешената скорост е 50 км /час, тепърва ще се изяснява с колко е била превишена, не са намерени следи от спирачен път. Водачката на автомобила е получила свидетелството си за правоуправление преди броени седмици, тя е била сама в купето , при тестването с дрегер не са установени данни за алкохол или дрога .Образувано е досъдебно производство.  ", "date": "2019.07.02", "title": "18-годишна прегази старозагорец на пешеходна пътека"}
{"url": "https://www.monitor.bg:443/bg/a/view/korpus-na-htmu-s-dostyp-za-invalidi-i-nova-izolacija-169444", "text": "Корпус „В“ на Химикотехнологичен и металургичен университет вече е оборудван с асансьор и рампа за инвалиди, а цялата сграда е с нова изолация. По този начин всички корпуси на ВУЗ-а са реновирани според изискванията на МРРБ и всички европейски критерии, обясни ректорът на учебното заведение проф. д-р инж. Митко Георгиев. Ремонтните дейности са извършени по проект „Реконструкция, модернизация и въвеждане на мерки за енергийна ефективност в учебен корпус на Химикотехнологичен и металургичен университет– град София“, финансиран по оперативна програма „Региони в растеж“ 2014-2020. Той е на обща стойност почти 3 млн. лв. от които 2,5 млн. по европейско финансиране, а 450 хиляди лв. - национално. „Проектът е само за енергийна ефективност – външно е облицован по всички европейски стандарти. Подновен се асансьорът, има и рампа за хора в неравностойно положение, въпреки че в ХТМУ са само 2-ма“, обясни Георгиев. Той допълни, че се надява, че студените дни ще се почувства ефектът от санирането на сградата от всички възпитаници на ВУЗ-а. „Първо гледаме учебните зали за инвалидите, достъпът до студентите да е осигурен и цялостната опаковка и изолация на сградата.“, посочи ректорът на ВУЗ-а. МРРБ вече са верифицирали около 2 млн. от отпуснатите средства, от които само около 60 лв. на са признати. От ВУЗ-а очакват и оставащият половин милион да бъде преведен по сметката им до края на тази календарна година.", "date": "2019.07.02", "title": "Корпус на ХТМУ с достъп  за инвалиди и нова изолация"}
{"url": "https://www.monitor.bg:443/bg/a/view/alo-izmamnici-omagiosaha-pensionerka-ostavila-im-10-bona-169453", "text": "61-годишна жителка на миньорското градче Гълъбово се раздели с 10 бона , златни обеци, венчален пръстен и други бижута след като била оплетена в мрежата на ало-измамници. Жертвата се появила в местното РУ „Полиция“ рано сутринта на 1 юни и подала  жалба, според която парите и накитите изчезнали на два пъти: на 22 и 24 юни след обаждания на домашния й телефон от представил се като „старши комисар Петров“ непознат. Мъжът пространно обяснил на наскоро пенсиониралата се Николинка Н., че предстои да стане обект на телефонни мошеници, които обаче били наблюдавани от неговите хора и всеки момент предстои да бъдат закопчани. По станалата вече класическа схема „комисарят“ помолил гълъбовката да съдейства на МВР, като предостави временно и „срещу висока лихва“ наличните си пари. Първата „вноска“ в размер на 4 150 лв и 25 г златни бижута Николинка оставила в найлонов плик на бравата на входната врата.Втората „вноска“ от 5 бона пък закачила на стълб за високо напрежение в покрайнините на града, след което зачакала нови „указания“ от комисаря. Според дадените от жертвата показания гласът на „Петров“ по телефона звучал много авторитетно и тя направо се …омагьосала. За пореден път от ОД на МВР-Стара Загора призоваха възрастните да не се „връзват“ на измамните схеми и при всеки подобен случай да звънят на телефон 112 .   ", "date": "2019.07.02", "title": "Ало-измамници „омагьосаха“ пенсионерка, оставила им 10 бона"}
{"url": "https://www.monitor.bg:443/bg/a/view/poveche-kruizni-turisti-spirat-v-ruse-169438", "text": "Увеличава се броят на круизните туристи, които спират в Русе и разглеждат забележителностите на града, съобщи директорът на дирекция „Речен надзор - Русе“ към Изпълнителната агенция „Морска администрация“ кап. Иван Жеков. За първото шестмесечие на тази година броят на пасажерите е 29 400. През същия период на 2018 г. те са били 25 262, а през 2017 г. – 18 900. От началото на годината на пристанището в Русе е имало 207 посещения на круизни кораби. За полугодието на 2018-а те са били 179, а на 2017-а – 143. „Увеличението не е голямо, но затова пък тенденцията е устойчива. Това са туристи, които са избрали като дестинация делтата на реката“, коментира кап. Жеков. По думите му сравнително малък процент от всички действащи круизни кораби по Дунав слизат до делтата. Повечето пасажери предпочитали дестинацията от Пасау до Будапеща, която давала възможност да се разгледат три европейски столици – Виена, Будапеща и Братислава. И през тази година сред круизните туристи, спрели в Русе, преобладават американците – общо 8500. Следвани са от германците – 6700, а след тях са британците – 6400. Сред пасажерите е имало 873 австралийци. Българите предпочитали круизните пътувания в края на сезона, когато цените са по-ниски.", "date": "2019.07.02", "title": "Повече круизни туристи спират в Русе"}
{"url": "https://www.monitor.bg:443/bg/a/view/maluma-idva-s-12-tanciori-i-pishtna-pirotehnika-169448", "text": "„Здравейте, аз съм Малума и ви каня на концерта си на 10 юли в България. Не го пропускайте, приятели, ще е много хубаво. Той е част от световното ми турне „11:11“. Ще се видим тогава!“ Това каза в специално видео обръщение към българските фенове колумбийската звезда, който пристига за първото си шоу у нас в зала „Арена Армеец“. Феноменът, който превръща в златен и платинен всеки запис, до който се докосне, в момента обикаля света в подкрепа на четвъртия си студиен албум „11:11“, част от който са хитовете „HP” и „11PM“. На сцена излиза с грандиозна подготовка, в която се включва лайв банда и 12 танцьори, а зрелището е гарантирано от пиротехниката и аудио-визуалните ефекти, които носи. Билети за концерта му у нас все още има на цени между 80 и 120 лв. 25-годишната звезда е един от основните виновници регетонът да се превърне в световна истерия, а приносът и влиянието му бяха признати дори от Кралица на поп музиката Мадона, която го потърси за дует - Medellín, последният сингъл, който излезе преди по-малко от месец от чисто новия албум на г-жа Чиконе „Madame X“. Зад гърба си Малума има и достатъчно номер едно хитове в световните класации като Clandestino и Chantaje, и двата в дует с Шакира, Vente pa'ca, записан с Рики Мартин, Corazon и Felices Los 4. Той ще се качи на българска сцена точно в 20 часа, а вратите на зала Арена Армеец ще са отворени в 18ч. Хуан Луис Лондоньо Ариас, по-известен под псевдонима Малума, е 25-годишен колумбийски регетон изпълнител и композитор, роден в град Меделин, Колумбия. Започва да се занимава с музика още от малък, а през 2012 г. Sony Music Colombia подписва договор с младия артист и издават неговия първи студиен албум Magia. В момента той вече е сред най-успешните и разпознаваеми латино гласове в света и абсолютен тийн идол. Артистичното му име е комбинация от двете първи букви в имената на неговата майка – Марли, на неговия баща – Луис и неговата сестра – Мануела. За него семейството е неговия най-голям вдъхновител в музикалната му кариера, и затова те винаги са неотлъчно до него, дори на световните турнета.", "date": "2019.07.02", "title": "Малума идва с 12 танцьори и пищна пиротехника (ВИДЕО)"}
{"url": "https://www.monitor.bg:443/bg/a/view/orosjavat-stolichnite-ulici-v-jegata-169452", "text": "Във връзка с високите летни температури ще се извършва оросяване на улични платна в София, съобщиха от кметството. Дейностите започнаха в 14 ч. и ще се извършват на основните булеварди на територията на Столична община като булевардите \"Ломско шосе\", \"Цариградско шосе\", Ботевградско\", \"Сливница\" и др. От „Московска“ 33 напомнят на водачите на моторни превозни средства да карат със съобразена скорост и да се съобразят с извършване на дейността. Това е една от мерките, които се предприемат във връзка с високите летни температури. Днес продължава и раздаването на вода на четири пункта в София от 13.00 часа. Водата ще се раздава в четири пункта – на площадното пространство при храма \"Св. Неделя\", на \"Орлов мост\" – при езерото \"Ариана\", на пилоните на Националния дворец на културата и на пл. \"Славейков\".", "date": "2019.07.02", "title": "Оросяват столичните улици в жегата"}
{"url": "https://www.monitor.bg:443/bg/a/view/borisov-georgieva-e-dobre-podgotvena-no-j-lipsva-podkrepa-169439", "text": "„Много от колегите бяха против Кристалина за поста в ЕК, въпреки, че по-подходящ кандидат от нея няма, но й липсва подкрепа\". Това заяви премиерът Борисов пред журналисти в Брюксел преди поредният тур от разговори между евролидерите. В момента там вървят преговори за разпределянето на висшите постове в ЕС, а името на Кристалина Георгиева бе едно от обсъжданите.  Той добави, че тя притежава, опит, знания ,умения и възможности, но към този момент не може да събере тежест. На среща на Европейската народна партия по-рано днес българският премиер е предложил хърватския си колега Андрей Пленкович за председател на Европейската комисия. „Аз предложих Пленкович. Всеки предлага, реших и аз.\", посочи той.  Борисов даде да се разбере, че все още държи шефското място в ЕК да е на човек от ЕНП. Той поясни, че това се полага на ЕНП като партия победител на евровота. „Демонстрираме висша степен на прозрачност. Често обичат да критикуват страните в Източна Европа, това го виждаме в пълния обем на тези консултации. Вече доста ни се подиграват, надяваме се, че днес ще има някакво решение”, заяви премиерът, като не скри, че не е щастлив от развитието, което вече няколко дни поставя въпрос посоката, в която ще поеме ЕС.  Попитан какво мисли за главния преговарящ за Брекзит Мишел Барние като кандидат, Борисов отговори, че не е чул тези дни неговото име да върви в консултациите. Барние, макар да не е официален кандидат, е смятан от някои наблюдатели и политици за възможен вариант за наследник на Жан-Клод Юнкер от ЕНП. На въпрос дали е важно Кристалина Георгиева да вземе работата в Ервопейския съвет, премиерът повтори, че тя е изключително подготвена, но трябва да се намерят достатъчно държави да я подкрепят. \"Това би било изключително престижно за България да еземе този пост\", заяви министър- председателят. Това е по повод, вчерашната непотвърдената официално информация, че Георгиева може да оглави Европейския съвет.   Борисов беше остър към евроскептиците, които бойкотираха Химна на Европа в Европарламента в Страсбург: „По каква работа са там? Защо отиваш там, може да отидеш в Съветския съюз, Китай, Индия – да станеш депутат там, като не ти харесва”, възмути се той. Борисов изрази надежда днес да се обединят около някакво адекватно решение. Малко по-късно през деня Борисов се срещна и с унгарския премиер Виктор Орбан. Той публикува снимка с него в профила си във Фейсбук. \"С Виктор Орбан обсъдихме възможните варианти за позициите, които бихме подкрепили\", написа премиетът. След това публикува и снимка с колегите си от ЕНП. „Като най-силно представена партия и в новия Европейски парламент – ние, семейството на ЕНП, винаги сме вярвали, че силата е в обединението и толерантността. Убеден съм, че заедно ще достигнем до най-правилните решения и ще продължим да водим развитието на Европа. С канцлера Ангела Меркел и останалите колеги от ЕНП обсъждаме възможните кандидатури за лидери на европейските институции“, написа Борисов. Преди началото на Европейския съвет проведе и двустранна среща с премиера на Полша Матеуш Моравецки. Срещите на Борисов продължиха през целия ден. Разговори той имаше и с италианския си колега Джузепе Конте. \"И пред него заявих позицията си, че е нужен компромис. Проточилата се процедура по избор на титуляри на висшите постове в Европейския съюз и трудните разговори рушат авторитета на Европа\", написа Борисов в профила си във Фейсбук.", "date": "2019.07.02", "title": "Борисов: Кристалина Георгиева е добре подготвена, но й липсва подкрепа (ОБНОВЕНА)"}
{"url": "https://www.monitor.bg:443/bg/a/view/chehija-zatvori-nebeto-si-za-ruski-samoleti-169434", "text": "Няколко руски авиокомпания на 2 юли отмениха за неопределен срок полетите си до Чехия. Това са националният въздушен превозвач „Аерофлот“, „Уралските авиолинии“ и нискотарифната компания „Победа“. Причината е решението на чешките авиационни власти да анулират разрешенията им за полети в европейската страна. Впоследствие стана ясно, че Прага въвежда ограничителните мерки, тъй като авиационните власти на Русия и Чехия не са успели да достигнат консенсус относно полетите на Чешките авиолинии в Сеул през Сибир, а именно – по транссибирското въздушно трасе. Според осведомени източници, Прага не е останала доволна от условията, поставени от Москва. Пътниците на споменатите руски авиокомпании ще бъдат пренасочени към други въздушни превозвачи, чиито лицензии за полети до Чехия не са отнети. По-късно Чехия пак отвори небето си.", "date": "2019.07.02", "title": "Чехия затвори и отвори небето си за руски самолети  "}
{"url": "https://www.monitor.bg:443/bg/a/view/lil-nas-x-otbeljaza-rekord-s-old-town-road-video-169441", "text": "Рапърът Lil Nas X има повод за наздравици. За 13-а поредна седмица той е начело в престижната класация на \"Билборд\" за сингли с ремикса на дебютното си парче Old Town Road, записан в сътрудничество с изпълнителя на оригиналната песен Били Рей Сайръс.  По данни на Нилсен Мюзик сингълът Old Town Road запазва първенството си с 88, 7 милиона стрийминга за периода на отчитане. Задържайки се 13 седмици на върха, парчето поставя нов рекорд за най-дълга доминация на хип-хоп хит. Old Town Road е и едва 12-ият сингъл в 60-годишната история на чарта, задържал се на върха минимум 13 седмици. На второ място в класацията се нареждат Шон Мендес и Камила Кабело със сингъла Senorita. Любимката на тийнейджърите Били Айлиш запазва третата си позиция с парчето Bad Guy. Топ 5 се допълва от певеца Калид със сингъла Talk и Ед Шийран и Джъстин Бийбър с парчето I Don't Care. Позициите им също остават непроменени спрямо предходната седмица.", "date": "2019.07.02", "title": "Lil Nas X отбеляза рекорд с Old Town Road (ВИДЕО)"}
{"url": "https://www.monitor.bg:443/bg/a/view/manolova-s-14-speshni-merki-do-cik-i-ns-za-mashinnnijat-vot-169440", "text": "Омбудсманът Мая Манолова изпрати становище до ЦИК и народните представители с подробно разписани 14 мерки, които да гарантират успешното протичане на машинното гласуване на местните избори тази есен, съобщиха от пресслужбата на омбудсмана. Поводът пък бил работна среща в НС по поставени от ЦИК проблеми около машинния вот. Мерките са обобщение на изводите постигнати на форума, организиран от омбудсмана миналия петък. Според Манолова „бъговете“ в системата са в резултат на лошата организация на изборната администрация, а не на машините. Сред предложените стъпки за преодоляване на проблемите са ограничаване на промените в изборното законодателство преди избори, свикване на кръгла маса с всички участници в изборите, преди лятната ваканция на институциите, подобряване на разяснителната кампания на ЦИК за правата на избирателите и начините за гласуване, която да започва поне месец преди деня на гласуване, публичност на критериите от ЦИК за одит на машините за гласуване, навременно публикуване на методически указания за работа в секциите с машинно гласуване, промяна в модела на обучение на представителите на РИК и СИК, промяна и опростяване на протоколите на СИК – отбелязване на подадените с машина гласове за отделните участници и преференциите за кандидатите, въвеждане на контролно преброяване на хартиените разписки от машинното гласуване за съответствието им с крайния машинен протокол с публична процедура. Манолова остро се противопоставя на опитите и започналата кампания за премахване на гласуването с машини и е категорична, че това може да рискува честността на изборите и да се изгуби и без това ниското доверие в изборния процес, а е и предпоставка до електронно гласуване изобщо да не се стигне. „Припомням, че ЦИК има задължение до края на месец юли 2019 г. да  създаде постоянно действащо специализирано звено за техническо осигуряване и контрол на електронното гласуване, а до края на месец март 2020 г. да приеме пътната карта за произвеждането му. Факт е, че проектът на Държавна агенция „Електронно управление“ за дистанционното електронно гласуване имаше срок до 31 декември 2018 г. за реализиране на системата, но всички замълчаха и никой не обясни защо не се работи по този проект и изобщо какво се случи с него, а той е за 1,5 млн. лв. европейско финансиране”, подчертава Мая Манолова.", "date": "2019.07.02", "title": "Манолова с 14 спешни мерки до ЦИК и НС за машиннния вот "}
{"url": "https://www.monitor.bg:443/bg/a/view/stotici-mirjani-ot-bansko-i-rajona-se-pokloniha-pred-svetogorskata-ikona-bogorodica-skoroposlushnica-169445", "text": "От вчера следобедо до късно през нощта в църквата „Света Троица“ стотици миряни от Банско, Разлог, Баня и Добринище, както и много чуждестранни туристи християни се поклониха пред единственото точно копие на чудотворната икона „Богородица Скоропослушница.“ Тя е изографисана и осветена в манастира Дохиар на Света гора. Вчера следобед Светогорски монаси донесоха иконата в Банско и пред храма „Света Троица“ беше посрещната от Негово Високопреосвещенство Неврокопски митрополит  Серафим И Заподноевропейският митрополит Антоний, архимандрит Василий. Между първите миряни, които се поклониха пред иконата на Божията Майка беше кметът на Банско Георги Икономов. Снощи двамата митрополити, както и дошлите монаси от Светогорския манастир Дохияр, в съслужие на храмовите свешеници отслужиха Архиерейска вечерня, след която започна поклонението от изпълнилите храма миряни.  Днес около 08:30 часа сутринта започна сутрешната Архиерейска света литургия, след която молитвеното поклонение продължи. Около обед иконата отпътува за София.  Легендата разказва, че пред братската трапезария на манастира Дохиар, в ниша на външната й стена, от незапомнени времена е изографисан образ на Пресвета Богородица. Според легендата  разказвана от монасите в манастира  изображението се отнася към времето на свети Неофит, основател на манастира, живял през Х в. Иконата проявила за първи път чудодейната си сила през 1664 г. върху трапезаря на манастира, на име Нил, като го лишила от зрение, задето не се вслушал в молбата й, да не опушва нощем иконата с горяща факла. Ослепеният Нил паднал пред иконата и решил да не мърда от там докато не получи опрощение, като денонощно се молел и плачел. Светата икона се нарича „Скоропослушница“, защото бързо чува молитвите на вярващите, а Светинята е изписана и осветена в Дохиарската света обител, където още през десети век се е прославил оригиналният й чудотворен образ.", "date": "2019.07.02", "title": "Стотици миряни от Банско и района се поклониха пред Светогорската икона „Богородица Скоропослушница“"}
{"url": "https://www.monitor.bg:443/bg/a/view/vijte-kyde-v-sofija-njama-da-ima-voda-na-3-uli-169435", "text": "На 03 юли 2019 г. (сряда), във връзка с монтаж на спирателни кранове на ул. „Две могили“ кв. „Кумарица“ гр. Нови Искър, се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. „Светлина“, ул. „Дъбиците“, ул. „Леярска“, ул. „Свещеник Юрдан Ангелов“, ул. „Кумарица“, ул. „Хаджи Димитър“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Две могили“ ъгъла с ул. „Плиска“. На 03 юли 2019 г. (сряда), във връзка с пресвързване на уличен водопровод на ул. „Каменоделска“  НПЗ „Хаджи Димитър“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:  ул. „Грънчарска“ от ул. „Индустриална“ до ул. „Каменоделска“  ул. „Каменоделска“ от ул. „Грънчарска“ до ул. „Кожарска“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Каменоделска“ ъгъла с ул. „Кожарска“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.` Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. “Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.07.02", "title": "Вижте къде в София няма да има вода на 3 юли "}
{"url": "https://www.monitor.bg:443/bg/a/view/pokushenie-sreshtu-zukyrbyrg-169443", "text": "Евакуираха централата на Фейсбук в Менло Парк, Калифорния, съобщиха агенциите. Предполага се, че става дума за опит за покушение срещу собственика на компанията Марк Зукърбърг. В пощата в офиса на Facebook е пристигнал подозрителен пакет, които по предварителни данни съдържа нервно-паралитичен газ зарин, съобщава Business Insider. Веднага е задействана тревога и поне четири сгради са евакуирани. По  първоначални данни няма поразени хора. Онези, които са били в контакт с подозрителния пакет, не показват никакви симптоми на излагане на зарин, твърди Джон Джонстън, ръководител на пожарната в Менло Парк. \"Facebook тества всички пакети, които пристигат, а тези са имали положителен резултат, така че са създали стандартен протокол. Сега просто чакаме, за да се уверим дали е истина или не“, коментира още Джонстън. Говорителят на Facebook Антъни Харисън заяви, че компанията е евакуирала четири сгради след положителния тест и работи с полицията по разследването. \"Властите все още не са идентифицирали откритото вещество. Засега три от евакуираните сгради са получили разрешение за стартиране на работа отново“, посочва Харисън. Агенти от бюрото на ФБР в Сан Франциско са дошли на място, посочват от агенцията. Заринът, мощно токсично вещество, разрушава нервната система. То се използва като химическо оръжие, а излагането на него може да бъде фатално.", "date": "2019.07.02", "title": "Опит за покушение със зарин срещу Зукърбърг (ВИДЕО)"}
{"url": "https://www.monitor.bg:443/bg/a/view/deep-zone-project-probiha-v-holivud-169442", "text": "Deep Zone Project получиха престижна номинация в конкурса на авторитетната американска платформа Hollywood Songwriting Contest. Една от най-популярните ни музикални групи бе отличена в категория „поп музика“ за своята песен Please Don’t Go. Песента е официален финалист в международния конкурс и е избрана измежду стотици кандидати от цял свят. Интернационално жури от продуценти и композитори е селектирало прeдложенията. Автор на музиката, текста и аранжимента на Please Don’t Go е трикратният носител на титлата \"Best DJ - Bulgaria\" – Dian Solo. Чувствените вокали в номинирания проект са на певицата на групата- Ева Мария, а китарите са дело на Дани Димитров, който е и талисманът на Deep Zone.  Интересен факт е, че в същия конкурс, почетният китарист на групата - Любомир Савов (бащата на Дидо), също получи няколко номинации с негови авторски произведения. Възможно е някои от тях да бъдат включени в холивудски филмови продукции. Въпреки безспорния успех Deep Zone споделят, че Please Don’t Go няма да се разпространява по родните радиостанции и телевизии, тъй като е направена за реализация в чужбина. Песента може да бъде слушана в официалния канал на Deep Zone Project в YouTube. Малка тайна е, че в канала, освен последния успешен хит \"Българка\", Deep Zone скоро ще пуснат още няколко нови композиции, а в началото на есента и следващия си официален сингъл.", "date": "2019.07.02", "title": "Deep Zone Project пробиха в Холивуд"}
{"url": "https://www.monitor.bg:443/bg/a/view/novata-toyota-corolla-hybrid-idva-sys-siluet-na-sportist-169421", "text": "Подобно на своите предшественици, новото поколение на Toyota Corolla има всички предпоставки да запази титлата за най-продаван автомобил в света. Новият модел идва с три различни силуета, като хечбекът и комбито вече няма да се казват Auris. Новата Corolla има много важна роля в гамата на Toyota, тъй като трябва да запълни нишата между Yaris и новото Camry. Това няма да е никак лесна задача, но от Toyota ще се справят с нея, представяйки новата Corolla във версии хечбек, седан и комби Touring Sports. Всички три модификации са създадени на новата платформа TNGA, но са фокусирани върху различни пазарни сегменти. И трите изпълнения вече са достъпни в дилърската мрежа на Toyota в България. При проектирането на новото поколение на Corolla дизайнерите на Toyota са изваяли мускулести форми на каросерията и красиво оформление на светлините. В новата Corolla има повече емоции, отколкото във всички предишни 11 поколения. И точно такава искра липсваше на предишната Corolla. Новата Corolla не е само надежден, но също така и модерен автомобил. Още по-изненадващо изглежда комбито Touring Sports, което с дължина 4650 мм, широчина 1790 мм и височина 1435 мм прилича повече на спортна версия на Corolla, отколкото на семейна модификация. Новото комби Toyota Corolla Touring Sports се отличава от тълпата. Версията Luxury Panoramic Roof привлича вниманието с красивите алуминиеви джанти с пет двойни спици, голям спойлер на покрива, огромна решетка и невероятно стилни светлини. Атрактивната визия не плаши с прекомерна агресия и наперен дизайн. Изпъкналият капак на багажника и спойлерът на покрива се допълват от тесните задни светлини и черният дифузьор. Голямата клетъчна радиаторна решетка и скосените фарове са обединени от черно острие, излизащо под капака, украсено с логото на Toyota. Колата изглежда добре от всеки ъгъл, особено в перлените и сребристи цветовете на каросерията, в които различните елементи на екстериора изпъкват още по-ярко. В салона на Toyota Corolla Touring Sports японците са изработили преден панел на няколко етажа, покрит с черна пластмаса и кожа с декоративни шевове. В двата края на таблото вентилационните отвори са покрити със сребриста матова рамка. От средата на предния панел се издига 8-инчовият сензорен екран на мултимедийната система във формата на хоризонтален таблет, който има рамка от на черен гланц. Пред погледа на водача има 7-инчов екран, а на стъклото се проектират най-важните данни за пътуването. Новата Corolla Touring Sports е оборудвана с аудиосистема JBL, която осигурява кристален звук и има функционално за управление меню. В интериора на комбито са поставени двуцветни седалки с комбинирана тапицерия от кожа и текстил, които изглеждат много стилно и са доста удобни за дълго пътуване. Материалите, използвани в интериора са далеч от най-висококачествените и скъпи, но са съвсем подходящи за класа на автомобила. Повечето от детайлите са от твърда пластмаса и изкуствена кожа, но изглеждат доста прилично. В салона има изобилие от място, според стандартите на компактния клас. В комбито Corolla Touring Sports междуосието е 2700 мм, което осигурява достатъчно пространството за краката на пътниците отзад. Широчината позволява на задните седалки да седнат трима човека. Обемът на багажника е 598 литра. Новата Toyota Corolla Touring Sports е забавна за шофиране и ще зарадва повечето водачи. Комбито се задвижва от хибридна система, която включва 2,0-литров бензинов 4-цилиндров двигател с мощност 152 к.с. при 6000 об/мин и 190 Нм при същите обороти, в съчетание с 650-волтов електромотор, захранван с никел-металхидридна батерия с мощност 80 кВт, който генерира максимален въртящ момент 202 Нм още от 0 оборота. Сумарната мощност на хибридната система е 180 к.с. Благодарение на хибридно задвижване, комбито Touring Sports ускорява от 0 до 100 км/ч за 8,1 секунди и развива максимална скорост от 180 км/ч. Безстепенната автоматична трансмисия е-CVT в тестваната Corolla Touring Sports е една от най-добре работещите скоростни кутии сред конкурентите. Благодарение на фиксираната първа предавка и използвания максимално въртящ момент, комбито Corolla стартира пъргаво и бодро. Максималната скорост при задвижване само на ток е повишена до над 115 км/ч, а управлението на системата е променено, за да предотврати пускането на двигателя с вътрешно горене без участие на педала на газта дори преди той да започне да загрява. В комбинация тези мерки значително е намалена консумацията на гориво. По време на теста, който беше основно по извънградски път, малко по магистрала и малко в градския трафик, средният разход на гориво беше 5,7 л/100 км. От Toyota обещават, че колата е най-икономична в града, където според данните там харчи едва 3,6 л/100 км по WLTP. Може би съобразно тази стойност, резервоарът е с обем от едва 43 литра. На пътя новата Toyota Corolla Touring Sports се управлява уверено и се чувства стабилна в завоите. Страничните наклонявания на каросерията са минимални. Новият модел е получил предно окачване тип McPherson, а задното окачване е с многораменно с допълнителни адаптивни амортисьори. Въпреки, че окачването не е прекалено твърдо, настилката дава достатъчно информация на шофьора и пътниците за неравностите под колелата. Управлението в стандартен режим е много леко, а в спортен режим кормилното управление дава значително по-добра обратна връзка. В най-високото ниво на оборудване Luxury Panoramic Roof цената на Toyota Corolla Touring Sports от почти 65 000 лева е стряскащо висока. От Toyota оправдават високата цена на новото комби с богатото оборудване и богат списък със стандартни функции, включително фирмената система за активна безопасност Toyota Safety Sense 2. Сега тя включва автоматично аварийно спиране, предупреждение за пресичане на пътна маркировка, засичане на пешеходци и велосипедисти през нощта, както и подобрена система за задържане в лентата. Системите за сигурност в Corolla Touring Sports са активни и са в постоянна готовност. Когато шофирате с включен круиз контрол колата винаги е в центъра на лентата и може дори самостоятелно да извършва някои завои на пътя. На борда на комбито има много на брой технологии за комфорт и удобство, които ще направят живота на борда на Corolla по-приятен за водача и пътниците. Сред тях са LED фарове с адаптивни дълги светлини, Head-Up дисплей, система за спешни обаждания, аудиосистема JBL, безжично зарядно устройство за смартфон, панорамен покрив, автоматично отваряне на задния капак чрез сензор под бронята, асистент за автономно паркиране и други.", "date": "2019.07.02", "title": "Новата Toyota Corolla идва със силует на спортист"}
{"url": "https://www.monitor.bg:443/bg/a/view/zaloviha-otkradnat-bager-169430", "text": "   Автоджамбазите минаха на багери. Вчера в Кресненското дефиле след успешна операция служители от благоевградската полиция задържаха камион натоварен с откраднат багер. Арестувани са шофьора на камиона и спътникът му. Издирват се други лица съпричастни към кражбата на багера.      Преди един месец със същия товарен автомобил „ИВЕКО“ с жълта кабина и син брезент от Кресна е откраднат друг багер, установиха разследващите. Пак преди около месец от Дупница  крадци задигнаха багер товарач. Машината била паркирана в района на бензиностанция на ул. „Самоковско шосе“.     Отдел криминален към ОД на МВР-Благоевград провежда процесуални следствени действия.", "date": "2019.07.02", "title": "Заловиха откраднат багер"}
{"url": "https://www.monitor.bg:443/bg/a/view/hari-stajls-napira-za-roljata-na-elvis-presli-169437", "text": "Солистът на One Direction Хари Стайлс се бори за ролята на легендарния Елвис Пресли в биографичния филм на режисьора Баз Лурман. Най-голямата конкуренция на Стайлс е актьорът Ансел Алгорт, известен с участието си в ленти като „Вината в нашите звезди“, „Дивергенти“ и „Зад волана“. До две седмици се очаква да бъде избран един от тях. В продукцията, посветена на Краля на рокендрола, ще видим още актьорите Арън Тейлър-Джонсън, Остин Бътлър и Майлс Телър Във филма с участие ще се разпише и българският зет Том Ханкс. Той ще скочи в костюма на продуцента на Елвис – Том Паркър.", "date": "2019.07.02", "title": "Хари Стайлс напира за ролята на Елвис Пресли"}
{"url": "https://www.monitor.bg:443/bg/a/view/kris-prat-poluchi-prasenca-za-rojdenija-si-den-snimka-169391", "text": "Актьорът Крис Прат получи приятна изненада за рождения си ден. Съпругата му Катрин, която е дъщеря на легендарния Арнолд Шварценегер, го зарадва с две прасенца куне-куне. Чаровната писателка е решила да направи именно такъв подарък на любимия си, защото през месец април се е споминал домашният любимец на звездата от „Пазителите на Галактиката“ - дивото прасе Магнус. \"Благодаря ти, Катрин, за двете прасенца. Това е най-хубавият подарък за рождения ми ден. Любовта им е осезаема и вдъхновяваща. Обичам ги и нямам търпение да гледам как растат. Прасенцата няма да станат на бекон! Те са най-новите членове на нашето Приятелско царство от опростени животни - кози, овце, прасета. Тим и Фейт ще прекарат целия си живот във фермата, докато не се споминат от старост след дълги години\", написа 40-годишният актьор в Инстаграм.", "date": "2019.07.02", "title": "Крис Прат получи прасенца за рождения си ден (СНИМКА)"}
{"url": "https://www.monitor.bg:443/bg/a/view/deni-alar-napusna-lagera-na-levski-169428", "text": "Новото попълнение на \"Левски\" Дени Алар напусна лагера на \"сините\" във Фюген и замина за Виена. Голмайсторът, който получи травма в прасеца, беше пратен до австрийската столица, за да си събере багажа и да пристигне по-рано в София. Първоначално той трябваше да остане с тима до края на лагера, но предвид травмата нападателят беше пуснат от Петър Хубчев.  Треньорският и лекарският щаб на тима подготвиха специална програма за Алар, която да го вкара по-бързо във форма. Именно поради това той още в сряда ще бъде в България и ще стартира процедури. В петък \"Левски\" ще поднови подготовка за срещата с \"Ружомберок\" в Словакия на 11 юли.", "date": "2019.07.02", "title": "Дени Алар напусна лагера на \"Левски\""}
{"url": "https://www.monitor.bg:443/bg/a/view/ogranichavat-dvijenieto-v-tunel-echemishka-169429", "text": "Днес движението в тунел „Ечемишка“ на магистрала „Хемус\" в посока Варна ще минава в една лента поради профилактика на видеонаблюдението, светофарните уредби и вентилаторите на съоръжението. От 09:30 до 12:00 ч. ще бъде спрян трафикът в активната лента и автомобилите ще се движат в изпреварващата.   От 12:00 до 15:00 ч. пък ще е ограничено движението в изпреварващата лента, а трафикът ще се пренасочва в активната.   Шофьорите да се движат с повишено внимание и съобразена скорост, като спазват стриктно пътната сигнализация, съветват от Пътната агенция.", "date": "2019.07.02", "title": "Ограничават движението в тунел „Ечемишка“"}
{"url": "https://www.monitor.bg:443/bg/a/view/jeleznicite-pognaha-pugachova-pristigna-s-majbah-na-perona-169431", "text": "„На Пугачова всичко й е позволено!“ С такива коментари осъмна руският сегмент на социалните мрежи. Повод за ироничните подхвърляния в интернет стана поредната скандална постъпка на примата на руската естрада Алла Пугачова. Тя и съпругът й Максим Галкин пристигнаха на перона на една от московските гари не пеша, като редови пасажери, а с лимузина Майбах. Руските железници започнаха проверка по случая. Шоуто се разигра на един от пероните на Рижската гара в столицата, където освен черното лъскаво возило на Алла и Максим, пред влака паркира и бял микробус с техните деца – Хари и Лиза. Според ръководството на железниците, возилата на Пугачева не са попречели на останалите пътници, тъй като са се движили по втората платформа, която се води техническа. Тя е предназначена за специална техника, която се допуска при строго определени случаи. Въпреки това, железниците започнаха проверка, която ще оцени действията на сътрудниците на гарата, допуснали лимузината на Алла. От Рижската гара фамилията на Пугачова са се отправи за Рига, като звездното семейство пътува в личен вагон, оборудван с две спални, две луксозни купета, баня с душ, хол и кухня. Звездата на руската естрада не крие, че страда от аерофобия и затова предпочита наземния транспорт.              По традиция всяко лято Пугачева заминава за Латвия със семейството си. Там певицата отсяда във вила „Марта“, която е една от най-скъпите къщи в страната и принадлежи на банкера Виктор Красовицков. Тя се намира в центъра на Юрмала и се оценява на 15 млн. евро. Този разкошен комплекс включва в себе си няколко сгради – двуетажна вила, спа салон, тенисен корт, гараж и помещение за охрана. Опитни експерти по недвижими имоти твърдят, че месечният наем за вилата „Марта“ възлиза а 100 000 евро.           По-рано стана ясно, че Алла и Максим се сдобиха с нов елитен имот зад граница. Звездната двойка построи палат на брега на Средиземно море в Кипър. Съпрузите купиха земя в Лимасол и вдигнаха триетажна луксозна лятна вила. Според непотвърдени слухове, скъпата недвижимост ще позволи на Пугачова и Галкин да получат европейски паспорти. Строителството на палата продължило две години, като се очаква ремонтните работи да приключат до август т.г. От агенцията Cyprus Butterfly, която движи сделката на Пугачова и Галкин, обявиха, че строителството на вилата е струвало на собствениците й колосалните 2,6 млн. евро. Общата площ на палата в Кипър възлиза на 600 кв. метра. Освен множеството стаи и спални, във вилата са предвидени помещения за домашно кино, сауна, огромен хол с камина и просторна тераса. Пред дома ще бъде построен и открит басейн.", "date": "2019.07.02", "title": "Железниците погнаха Пугачова, пристигна с Майбах на перона "}
{"url": "https://www.monitor.bg:443/bg/a/view/felipe-olivejra-baptista-e-novijat-tvorcheski-direktor-na-kenzo-169396", "text": "Португалският моден дизайнер Фелипе Оливейра Баптиста е избран за нов творчески директор на модна къща \"Кензо\". До този избор се стигна след оттеглянето на заемащото поста дуо от калифорнийски дизайнери Лим и Леон.  Това оповести групировката LVMH, която е собственик на \"Кензо\". \"Баптиста поема незабавно новите си функции. основана през 1970 г.\", се казва в комюнике на LVMH. 44-годишният дизайнер е родом от Азорските острови и има диплома от престижния университет за изкуство и дизайн \"Кингстън\" в Лондон. Той прави първите си стъпки в модата в Милано, преда да се установи в Париж, където е сътрудник на Кристоф Лемер - модният дизайнер на японския бранд \"Уникло\". Баптиста основа свой собствен бранд през 2003 г. и в периода 2010-2018-а бе творчески директор на \"Лакост\".", "date": "2019.07.02", "title": "Фелипе Оливейра Баптиста е новият творчески директор на \"Кензо\""}
{"url": "https://www.monitor.bg:443/bg/a/view/studentski-nevoli-panelka-ili-obshtak-169417", "text": "Прави ще да са били хората, мъдро изтъкнали, че за да спестиш пари трябва да се заредиш с търпение и промишлено количество валериан за нервите. Не, че някога е имало голямо колебание относно къде ще се настаня \"удобно\" да пребивавам по време на студентските си години  (по-голямата ми сестра вече се беше разписала като \"горд\" жител на Студентски град в София), но в навечерието на първи курс все пак реших, че - видите ли - това е мястото за мен! Положителен беше фактът, че тръгнах на това приключение с дружка от гимназията. Бях слушала и легенди (от сестра ми именно) от ползите на денонощно функциониращата Манджа Стрийт. Като включим значително по-ниските цени на пребиваване, до тук се изчерпват положителните неща, които мога да споделя от опита си в този забравен от Бога и различната от чалга култура квартал. Първият пряк сблъсък на студента с общежитията  (черпя преживявания от тези на СУ) са километричните опашки пред касите. Какво по-хубаво от това да почакаш едни прилични 4 часа (миналата година отбелязах личен рекорд с 8 часа), за да платиш някакви 80, примерно, лева и да прекрачиш за сефте прага на новия си дом. Чувам, впрочем, че днес опашките били останали в историята, предвид че най-сетне СУ опозна все пак откритието, наречено \"интернет\".  Дали това е вярно, ще разкажете после вие - бъдещи първокурсници, наесен. Следва ремонт на стаята - къде по мое желание, къде не съвсем - достоен за епизод на \"Бригада нов дом\". Прескачам неудобния момент, в който катаджиите спряха нашата строителна бригада на Е-79 и фактът, че бях помъкнала 7 човека (аха и някой да трябва да пътува в багажника) беше единственото нещо, за което не ни написаха фиш и продължавам натам. Нон-стоп купон, казват хората, бил животът в Студентски град. Така е - научих въпреки всички съпротивления дискографията на Кондьо, Драгана Миркович и разни изпълнители, чиито имена си остават мистерия за мен. Полицията идваше през ден до блока, през ден и във Фейсбук групата се водеха \"високоинтелектуални\" спорове по темата. Тук-таме и портиерът решаваше да си свърши работата и след като три години е допускал и 50-годишни чичовци във входа, решава, че ще изисква пропускът ти точно в деня, в който си си го забравил. Става драма, но в крайна сметка успяваш да го разконцентрираш и да влезеш през великите порти заедно с Белчо - кучето с постоянна регистрация в блока, което е и сред малкото персонажи на Студентски, които ще ми липсват. Първа сесия! Кипи усърдно учене на свещ. Зима е, затова разбира се има авария на Топлофикация, а заради 1000-те включени духалки спира и токът. Снегът навява през калпавата дограма, но знанията и без това топлят повече. Пък ако си бил хитър и предвидлив, вероятно си се запасил и с поне един хладилник домашна ракия от родното място. Като съм тръгнала, вземете си и книгите от там, защото на книжарница в Студентски град няма да попаднете. Но клубовете 33, 35 и въобще всяко друго число, което може да отговаря на номер на блок, раснат като гъбки. Няма лошо - трябва и да се забавляваме. Полят изпит, взет изпит. Но ако не сте фенове на поп-фолка, ще ви разочаровам - имате максимум едно място за разпускане на парата и удряне на един(адесет) шота... И то ако още съществува. По новините съобщиха, че момче е наръгало друго с нож в общежитие, а причината е силен  шум по време на сесия. Баща ми и дядо ми дадоха заповед, че малкото им момиченце, единствено дете и внуче, не може да живее в Студентски град. И така, в най-горещите дни на август, с три момчета (приятели още от детството) започнахме да си търсим квартира в София. Звучи като сценарий за успешен ситком и не е далеч от истината - повярвайте ми, щеше да стане хит. На помощ дотичаха няколко брокери. Водиха ни в разни колиби и юрти „в идеален център“, но реално на една туба бензин от Витошка. В порутена къща на 40 минути от Руски паметник хазяи пенсионери гордо заявиха, че етажът, който се дава под наем, е след основен ремонт. По техните разбирания това беше нова слушалка за душ, иначе вътре всичко беше покрито с китеници от времето на Балканската война. Бяхме на ръба на отчаянието, когато ни заведоха в Обеля. Е, да, краен квартал, но близо до метростанцията, добре обзаведен апартамент и за прилични пари. Преглътнахме олющената панелка на 16-етажен блок, защото нямахме много време да търсим друго място. Голяма грешка, последствията от която търпяхме близо пет години. Най-дружелюбният обитател на блока беше мърлява котка, която живееше на стълбището и успешно просеше храна от мен. Повечето съседи отговаряха на поздрави като „Добър ден!“ с такъв поглед, все едно си им теглил една майна в асансьора. Това се преглътва, за разлика от ежедневния тормоз. Под нас един покрив деляха три поколения. Зоркото им око ни засече още първия ден. Помолиха ни да купим тапи за столовете, за да не вдигаме шум като сядаме – все пак имало малко дете при тях. Няма проблем. Скоро след това почнаха кошмарите. Представете си как някой пробва да изпише морзовата азбука с лъжица по тръба – така те общуваха с нас. Смеем се – удрят по тръбата, уплътняваме мълчаливо свободното време със сериала „Приятели“ - удрят по тръбата, поливаме края на сесията – спират тока и викат полиция. Накрая дори разбрахме, че „малкото им дете“ е може би по-голямо и от нас. Въпреки това опитах да проявя човечност. Слизам при тях с кутия бонбони за рождения си ден и ги предупреждавам, че ще имам гости. Давам телефонния си номер да звъннат, ако музиката им се стори силна. Дядото, най-адекватен от всички там, взима бонбон и ми честити с усмивка. Излезе дъщеря му. „Имаш късмет, че съпругът ми не е тук! Така ви е набрал... Само крещите, живеете сто човека горе, ходите напред-назад...“ и може да си представите още куп заплахи срещу 20-годишно момиче с мерки 1, 55 и под 50 кг. Не, че се стреснах. Така и не видяхме за толкова години този „страховит мъж“, който кръстихме Тайсъна. Човек си мисли, че поне като си легне и се спре с кънтежа по тръбите, може да се наслади на спокойствие. Да, ама не! Пред блока, сгушени между едно дърво и изоставена барака, всяка вечер се събираха по-шумни и от нас съседи. Без значение дали е петък вечер или вторник, те бяха там. Не знам какво работят, но и аз бих се радвала, ако мога да си позволя техния лукс. Ясно е, че вадят запасите от домашната ракия, така че  не говоря за финанси, а за факта, че издържат стоически до 4 сутринта 365 дни в годината. Научих всички нови и стари чалга песни наизуст, както и речника с псувни на средностатистическия каруцар. Де да бяха само те. Една вечер, след като тази компания вече беше приключила с банкета, ме порази тътен от блок на съседната пресечка. Тъй като броих, мога да ви уверя, че пуснаха Trepni на Цеца цели 19 пъти един след друг, докато не се сбиха и дръпнаха шалтера. Бяха далеч от мен, но музиката беше толкова силна, че все едно Цеца ми пееше на ушенце. Мога да продължа с хлебарките, които сигурно сборувано бяха по-многобройна армия от тези във  всички общежития на СУ взети заедно. О, или да ви разкажа за бездомника, който живееше в коридора на 9-ия етаж. Впрочем, той запали блока и след това изчезна. Но мисля, че засега това е достатъчна информация, която може да откаже бъдещите студенти от квартирите. Добрата новина е, че вече не съм в Обеля. Вдигнах level-а и вече съм горд жител на Люлин...    ", "date": "2019.07.02", "title": "Студентски неволи: Панелка или общак?"}
{"url": "https://www.monitor.bg:443/bg/a/view/policai-i-nadzirateli-izlizat-na-nacionalen-protest-na-5-uli-169432", "text": "Протест за размера на възнаграждението за нощен труд готвят синдикалните организации наполицаи и надзиратели. Действията им ще бъдат подкрепени от КТ \"Подкрепа\" в рамките на тяхната кампания за достойно заплащане.   Според синдикалистите, напрежението сред работещите се увеличава, тъй като допълнителното възнаграждение за нощен труд у нас е 25 стотинки на час. Сумата е определена през 2006 г. и оттогава не е имало промяна.   Синдикатите на служителите в МВР настояват парите да бъдат увеличени до 2,50 лв. на час.   Синдикалистите настояват ставката за нощен труд да бъде актуализирана и обвързана с минималната работна заплата, достигайки размер от 2,80 лв. на час.    Полицаите са недоволни и, че единствено за служителите на вътрешното ведомство няма приравняване на парите от нощен към дневен труд. Това би позволило възнаграждението им да формира и изплаща според определен коефициент, както е например при граничните полицаи.", "date": "2019.07.02", "title": "Полицаи и надзиратели излизат на национален протест на 5 юли"}
{"url": "https://www.monitor.bg:443/bg/a/view/avarija-v-lokomotiva-na-tovaren-vlak-sprja-dvijenieto-v-kresnenskoto-defile-169423", "text": "   Авария в локомотива на товарен влак спря движението по жп линията Благоевград-Кресна. Причината е счупен пантограф на локомотива, който скъса контактната мрежа между гарите Яворов и Черниче в Кресненското дефиле. Аварията е станала вчера в късните следобедни часове, в района на 7-и тунел, втория в дефилето. Около 20:30 часа  авариралият локомотив е изтеглен на гара Симитли. Пътниците от следващия влак са превозени с автобус.  В тунела служители на БДЖ смениха повредените изолатори, разположени на тавана на тунела. Около 22 часа движението на влаковете между Кресна и Благоевград беше възстановено.  ", "date": "2019.07.02", "title": "Авария в локомотива на товарен влак спря движението в Кресненското дефиле"}
{"url": "https://www.monitor.bg:443/bg/a/view/trenioryt-na-titograd-timyt-mi-se-razbjaga-cska-e-favorityt-169433", "text": "Задачата пред ЦСКА в първия квалификационен кръг на Лига Европа изглежда все по-лесна. Съперникът \"Титоград\" от Черна гора и при жребия изглеждаше съвсем леко препятствие, но събитията от последните дни само затвърждават мнението.  Наставникът Драголюб Джуретич разкри, че голямата част от играчите, изнесли тежестта на миналия сезон, вече са напуснали и той има съвсем кратко време до началото на новата кампания, за да сглоби боеспособен състав.  Самият Джуретич е нов на треньорския пост в \"Титоград\", като е бил назначен заради богатия си опит да гради отбори от млади играчи. Такава ще е целта пред него и през предстоящата кампания, което подсказва, че черногорците ще са само спаринг-партньор на \"червените\".  \"Имах среща с президента и той ми каза, че трябва да сглобявам състав от младоци. И няма как да е иначе, тъй като е прекалено дълъг списъкът на играчите, които ни напуснаха. Вратарят Люлянович, защитниците Бакрач, Ойданович, Радулович и Дедич, най-добрият ни нападател Павичевич, както и партньорът му Шекулич си тръгнаха, а Банович предпочете да отиде на проби в Триглав\", оплака се Джуретич.  Точно тези обстоятелства го накараха за пореден път след жребия да натърти, че ЦСКА е огромният фаворит в битката и той се надява само тимът му да се представи на ниво и да защити реномето на черногорския клубен футбол.  \"Нямахме късмет при жребия и това е ясно на всички ни. Чака ни много тежка задача, да не кажа и по-големи думи. ЦСКА е мощен клуб и е, меко казано, абсолютен фаворит в срещата. Ние обаче няма да се дадем без бой.\" \"Вече на всички е ясно, че този съперник е най-тежкият от всички. Но ние ще дадем отпор и ако ни се отвори някакъв огромен късмет, можем да поднесем и изненада. Ние сме сред четирите най-добри черногорски клуба и искам да затвърдим реномето\", заяви Джуретич.", "date": "2019.07.02", "title": "Треньорът на \"Титоград\": Тимът ми се разбяга, ЦСКА е фаворитът"}
{"url": "https://www.monitor.bg:443/bg/a/view/blagoevgrad-pochete-140-godishninata-ot-rojdenieto-na-prof-aleksandyr-balabanov-169427", "text": "Снощи с лектория в благоевградския Регионален исторически музей беше почетена 140-тата годишнина от рождението на колоритния и любимец на студентите проф.Александър Балабанов. Известният български литературовед, преводач, основател на Македонския научен институт, критик и преподавател в Софийския университет е роден преди 140 години в град Щип.    Историците д-р Георги Тренчев, д-р Илко Дренков, литературния критик Красимира Кацарска и Галя Викторова  очертаха заслугите на проф. Ал. Балабанов за българската литература и облика на човека, твореца, учения, общественика, европееца с космическо мислене, явление с огромно значение за развитието на българската култура. Обрисувана беше и неговата колоритна личност и неподражаемата разсеяност. За изпепеляващата му любов с 35 години по-младата от него поетеса Яна Язова трябва да се направи игрален филм, съгласиха се присъстващите в залата. През месец март 1934 година проф. Александър Балабанов гостува в Горна Джумая, днешен Благоевград, където е почетена неговата 55-годишнина.", "date": "2019.07.02", "title": "Благоевград почете 140-годишнината от рождението на проф. Александър Балабанов"}
{"url": "https://www.monitor.bg:443/bg/a/view/prof-marijana-stojcheva-lekarstva-pravjat-hiv-neotkrivaem-v-kryvta-169405", "text": "Той се променя изключително бързо. Затова още няма създадена ваксина срещу инфекцията, независимо че работят сериозни лаборатории в цял свят, казва в интервю за \"Монитор\" началникът на инфекциозна клиника в УМБАЛ \"Св. Георги\" - Пловдив - Към месец юни по данни на Националната референтна лаборатория те са 3160 човека. Смята се, че това не е реалният брой на ХИВ позитивните, а около 70% от тези, които са инфектирани. Те обаче не знаят това, защото не са се изследвали. - Като цяло не знае, въпреки че за тази инфекция се говори много, както и за постигнатите успехи на медицината в тази област. Българинът все още смята, че няма нужда да се изследва. Вероятно не го предприема от страх да не научи нещо, което не го устройва. Той дори си мисли, че последната му грижа е да се изследва за ХИВ. Това важи и за групите, за които рискът е по-висок. - Това са мъжете, практикуващи секс с мъже, и венозните наркомани. Последните обикновено се откриват, когато се предприемат големи скринингови кампании. В останалото време не се тестват, а за тях е абсолютно задължително. Това важи и за младите хора. Не е необходимо да принадлежиш към някоя от тези рискови групи, за да се заразиш. Това може да стане от един-единствен контакт. Затова им препоръчвам поне два пъти в годината да изследват своя ХИВ статус. Само по такъв начин можем да стигнем до диагнозата. - Да, за съжаление съм имала. Трябва да се знае, че 1/3 от новодиагностицираните се оказват вече в стадия на болестта. Те са с много напреднал имунен дефицит. Тези пациенти са стигнали до тежките опортюнистични инфекции, пневмония, синдром на отслабване, някоя и друга неоплазия, синдром на Капоши. На практика не идват в разцвета на заболяването. Ако диагнозата се знаеше от по-рано, при добрата терапия, с която разполагаме, те не биха стигнали до този стадий на инфекцията, до развиването на СПИН. - Става въпрос за тройна антиретровирусна терапия. Чрез нея искаме да се стигне до концентрация на вируса под прага на откриваемост в кръвта с методите, с които разполагаме към момента. Това се нарича неоткриваем вирусен товар. За съжаление обаче той остава в депата на лимфите. Към този момент терапията, макар и ефективна, не ни позволява унищожаването на този товар напълно. Ние обаче успяваме да го контролираме, да го потискаме. Затова и лекарствата се наричат инхибитори, тоест потискащи репликацията, но не и унищожаващи вируса. Засега той остава през целия живот на пациента в т.нар. депа, където медикаментите не могат да достигнат. Най-вече в лимфните възли, в асоциираната с червата лимфна тъкан – тя е най-тежко поразена, и в нервната система. Вирусът е еволюирал така, че да се крие там, където не може да бъде достигнат, и успява да се изплъзне от имунната система. Така остава в латентно състояние. Когато по някаква причина имунната система допълнително отслабва, той започва отново да се размножава. При редовно следвана терапия, при неоткриваеми нива в кръвта, човек не може да зарази друг дори да прави секс без кондом. - Има случаи, в които човек отива на море. Чувства се добре, но решава да не се излага пред хората, като пие лекарства, и ги спира за известно време. Такава практика е изключително опасна. - Трябва да се приема в определеното време. Прекъсне ли се пиенето му, вирусът се появява отново, но вече изменен, с други щамове, различни от първия. Резултатът е развиване на резистентност, той вече не се повлиява от медикаментите. Трябва да се знае, че той се променя много бързо. Вирусът, който се открива в момента, когато имаме разгърната болест, няма почти нищо общо с този, с който пациентът се е заразил. Толкова бърза е неговата мутация, неговата промяна. Затова опасността от развиване на резистентност към лекарствата след спирането им е толкова голяма. - Абсолютно може. За цяла седмица вече е фатално, да не говорим, че някои хора ги спират за месеци, дори за години. - По различни причини. Например някои отиват в чужбина. Там те нямат достъп до здравеопазването, макар че в рамките на Европейския съюз биха могли навсякъде да продължат терапията. Тя е безплатна както там, така и у нас. Това обаче за някои е трудно – не знаят езика, притесняват се да кажат, че са ХИВ позитивни, защото няма да ги вземат на работа, а са заминали, за да припечелят. След две-три години, когато изкарат пари и се върнат, вече са толкова зле, че не е ясно за какво са им тези пари. - Не е в такава степен, но и там я има. У нас я има, и то дори сред лекарите. Информацията е важна. Битовите контакти не крият никакъв риск с тези пациенти. Ние, инфекционистите, сме свикнали да работим с инфекциозно болните. Анекдотично е някой колега да пипа дръжката на вратата с вестник, защото преди това я е отворил серопозитивен, да не говорим, че не смее да погледне болния. Случаи на отказ да лекуват такива хора има от лекари с различни специалности. Ние работим с ръкавици и маски при всички болни и това е едно от правилата на добрата медицинска практика. Това изискват стандартите и то е напълно достатъчно. Вярно, тези пациенти често пъти развиват туберкулоза. Но ние работим по един и същ начин и с такъв болен, и с дете, което има диария. Нищо допълнително не е необходимо. Нищо няма да стане на колегата ортопед, който трябва да гипсира счупен крак на серопозитивен. Ако хирург, правейки операция, се окаже в контакт с кръвта на такъв човек, тогава може да има риск. - В такъв случай лекарят приема веднага постекспозиционна профилактика, която продължава само четири седмици. - Той взема комплекс от медикаменти, каквито са за терапия. Няма случай на заразяване след прилагането на такава постекспозиционна профилактика. Имали сме случаи на колеги, при които ръкавица се къса или плиска кръв, но след провеждането й те са здрави. Възможно е те дори въобще да не са били заразени. - Отговарям само с един пример, но случаите не са един и два. Както знаете, Южна България е ендемичен район за кримска хеморагична треска – изключително заразно заболяване. Миналата година идва пациентка с такава треска, вече кърви. Колега я интубира без ръкавици, защото се намалявала дактилността на пръстите. Това не е оправдание. За каква добра медицинска практика може да става дума тук?! И това се случва в университетска болница, каквато е нашата „Св. Георги“ в Пловдив. Медицинската сестра също е задължена да е с ръкавици, независимо дали работи с дете или със старец. Впрочем вероятността да се заразят чрез кръв с хепатит В например е 30 пъти по-голяма, отколкото със СПИН. - Както казах, той е много изменчив, както и този на грипа. Към момента се работи сериозно в много лаборатории по света, но засега категорични резултати няма. Проф. д-р Марияна Стойчева е началник на инфекциозна клиника в УМБАЛ \"Св. Георги\" Преподавател е в Медицинския университет в Пловдив Водещ специалист в диагностиката и лечението на инфекциозни заболявания Тя е член на ръководството на Дружеството по инфекциозни болести у нас", "date": "2019.07.02", "title": "Проф. Марияна Стойчева: Лекарства правят ХИВ неоткриваем в кръвта "}
{"url": "https://www.monitor.bg:443/bg/a/view/trymp-ochakva-nova-sreshta-s-kim-169422", "text": "Президентът на САЩ Доналд Тръмп очаква нова среща с лидера на КНДР Ким Чен Ун. Това написа самият той в туитър, по повод срещата им от събота в демилитаризираната зона на КНДР. Тръмп коментира, че Ким изглежда добре и добави, че очаква с нетърпение нова среща. Всички определиха срещата от събота като «историческа».  ", "date": "2019.07.02", "title": "Тръмп очаква нова среща с Ким"}
{"url": "https://www.monitor.bg:443/bg/a/view/trup-padna-ot-samolet-kraj-london-169425", "text": "Лондонската полиция потвърди, че труп на кениец е паднал от самолет в лондонско предградие. Самолетът е на кенийската авиокомпания  и е изпълнявал полет от Найроби за Лондон. Предполага се, че човекът се е опитвал нелегално да стигне Острова. Бил е открит на поляна в двор на къща.", "date": "2019.07.02", "title": "Труп падна от самолет край Лондон"}
{"url": "https://www.monitor.bg:443/bg/a/view/jega-i-jylt-kod-za-opasni-temperaturi-dnes-169426", "text": "Днес ще бъде слънчево, след обяд с временни увеличения на облачността над Източна България. Ще духа слаб до умерен север-североизточен вятър. Максималните температури ще са между 27 и 32 градуса. Атмосферното налягане е по-високо от средното за месеца и ще продължи да се повишава. Над Черноморието ще е предимно слънчево, с временни увеличения на облачността около и след обяд, но без валежи. Ще духа умерен север-североизточен вятър, който вечерта ще отслабне. Максималните температури ще са 26-28 градуса. Температурата на морската вода е около 26-27 градуса. Вълнението на морето ще е 2-3 бала. Над планините времето ще е предимно слънчево. След обяд над масивите от Централна и Източна България ще има временни увеличения на облачността, но валежи не се очакват. Ще духа умерен, по високите и открити части и временно силен североизточен вятър. Максималната температура на височина 1200 метра ще е около 21 градуса, на 2000 метра - около 13 градуса.  През първите дни от следващата седмица ще се установи слънчево време. Бързо ще се затопли и във вторник максималните температури ще бъдат предимно между 33 и 38 градуса, по-ниски, до около 30 градуса ще остават по Черноморието, където ще духа бриз. Още температурни рекорди бяха регистрирани и в Европа. Чехия отчете най-горещия месец юни, откакто се води статистика. Най-високата температура е била измерена на 26 юни в северния град Доксани – 38.9 градуса по Целзий, съобщи метеорологичната служба на страната. В столицата Прага 30-ти юни ще бъде записан като датата на най-високата някога температура, откакто са започнали измерванията през 1775-та година, когато е било 37.9 градуса. На север в Литва също регистрираха най-топлия юни. „Средната месечна температура е била 20.1 градуса по Целзий“, съобщи литовската Хидрометеорологична служба, цитирана от Балтийската информационна агенция. Предишният рекорд е бил 18.4 градуса по Целзий през 1999 година. В останалата част на Европа също са подобрени няколко рекорда, като град в южна Франция измери най-високата температура за цялата страна на 28 юни – 45.9 градуса по Целзий. Миналата седмица по-голяма част от Европа беше обхваната от гореща вълна. Учените предупредиха, че глобалното затопляне е свързано с човешката дейности, а използването на изкопаеми горива може да направи такива горещи вълни доста по-чести.", "date": "2019.07.02", "title": "Жега и жълт код за опасни температури днес"}
{"url": "https://www.monitor.bg:443/bg/a/view/atentat-na-letishte-v-sauditska-arabija-169424", "text": "Девет души са били ранени при нападението на йеменски бунтовници срещу гражданско летище в южната част на Саудитска Арабия, предаде АФП. Това съобщи коалицията, ръководена от Рияд, за последната поредица от удари. Терористичната атака на летище Абха доведе до нараняване на девет цивилни граждани, включително осем саудитски граждани и един с индийски паспорт, се казва в изявление на военната коалиция от официалната Саудитска преса. По-рано, иранските бунтовници казаха, че са започнали широка операция, насочена срещу военни самолети, според техния телевизионен канал\" Ал-Масира \". Бунтовниците в съседния Йемен, които са се сблъскали с упоритите коалиционни бомбардировки от март 2015 г., нанесли тежки цивилни жертви, засилиха нападения от ракети и безпилотни съоръжения през границата през последните седмици. Това идва на фона на засиленото регионално напрежение, след като Вашингтон - ключов съюзник на Рияд - обвини Иран в свалянето на американски безпилотен самолет над международни води и извършване на нападения срещу петролни танкери в стратегическия Омански залив. Саудитска Арабия нееднократно обвини Иран в доставянето на сложни оръжия за бунтовниците на Хути, обвинението, което Техеран отрича.", "date": "2019.07.02", "title": "Атентат на летище в Саудитска Арабия"}
