{"url": "https://www.monitor.bg:443/bg/a/view/desetarka-na-kilometyr-144338", "text": "Доскоро си мислех, че никой не може да удари в земята таксиметровите шофьори по километричните им фокуси, но явно имат достойна конкуренция. В навечерието на зимата се оказа, че някои продавачи на дърва в столицата успяват да надуят кубика само за няколко километра не с една или две, а с цели 3 десетачки - от 100 лева на Околовръстно до 130, малко по-надолу към центъра. В сравнение с този трик помпите на таксиметровите апарати са направо детска играчка. При това всичко е в рамките на закона. Скъпо ли ни е - не купуваме. Трикът е в добилата от години популярност търговия не на кубик или тон, а на пале, което е малко над половината от кубическия метър. Според търговци това се правело, защото на хората им се виждало скъпо да купят цял кубик. И за това се навивали да купят по-малка част от него, но на надута цена. В случая никой не ни е виновен, че ни мързи да обиколим повече складове, а купуваме от първия видян от прозореца на колата. Или поне да се обадим по телефона да попитаме. Самите търговци споделят как повечето от клиентите така и не са се научили да различават тон от кубически метър. Търговията с дърва отдавна се слави с големите си възможности за премятане на потребителите. Мерят ги както им попадне - на тон (килограм), на кубик и, както разбрахме вече, на пале. На тежест далаверата е като ги мокрят редовно, за да са „свежи“ като краставици или по-точно, за да тежат повече. Дори и при меренето на кубик се прилагат най-различни трикове, за да ни измамят. Да не говорим пък за нелегалните доставки, с които от десетилетия никой не може да се справи. На немалко места в страната незаконната сеч се е превърнала в основен бизнес и изхранва много хора. Сега се говори, че някъде имало дефицит на дърва за огрев, защото се отчита бум в производството на пелети. Те били по-екологични и се сочат за част от спасението на големите градове от хилядите тонове пепел, изхвърляни зимно време през комините. Да, но те са по-скъпи. Болшинството от греещите се на дърва обикновено са хора с по-тънки портфейли и едвам отделят пари да си купят 2-3 кубика цепеници поне за първите студени месеци, къде ще тръгнат да ползват по-скъпи горива. Празният стомах не мисли за чистия въздух. Каквото и да разсъждаваме, накрая пак опираме до доходите. По най-груби сметки поне хилядарка трябва за дърва и въглища за зимата и то за неголямо жилище или по 200 кинта на месец. За домакинство с един работещ на минимална заплата с деца това е непосилен товар, независимо от шанса да получат някаква енергийна помощ.", "date": "2018.09.14", "title": "Десетарка на километър"}
{"url": "https://www.monitor.bg:443/bg/a/view/sedmichen-horoskop-za-15-21-septemvri-144329", "text": "Какво ви вещаят звездите за предстоящата седмица. До обед в съботния ден осъществете срещи с близки и партньори от чужбина. Ще се събудите с някакво усещане какво трябва бързо да приключите. Направете го. От обед до неделя на обед властват провокационни сили. Бъдете много внимателни в изказа. От една невинна забележка и изпусната информация може да пламнат свещенни войни и семейни скандали. Каквото кажете нека да е на място и да не провокира околните. До 17-и на обед уредете пътувания и командировки. Постарайте се да стопите дистанциите, да се извините за допуснати грешки и нарушения. Това е момент за прошка на всички нива. 18-и ще е опасен, и рисков ден. Очертават се конфликти, тежки инциденти и провокации. Спазвайте инструкциите за работа с опасни вещества. Някъде ще пламнат огньове, които трудно ще се загасят. Контролирайте емоциите, не предприемайте рискови стъпки както на работното място, така и в личен план. Каквото се развали трудно ще се оправи. Нищо съществено да не се започва. Вечерта се включва каналът на кармичната родова памет. Ще се доближите до източниците си на сила. Родители и деца обединяват сили и интереси. На 20-и всеки старт ще е успешен. Не пестете от усилия и материали. Каквото предприемете нека е здраво и с подсигурена законова позиция. 21-и помага да изкачите връх в кариерата. Започнете деня с дарителска акция. Жестовете се връщат. Чудесен съботен ден за срещи и пътувания, за разговори с чужбина и стиковка на бъдещите действия и намерения. Следобед навлизаме в деня на петела. Внимавайне в приказките и не се изказвайте неподготвени. Не си подреждайте нещата, може да изхвърлите нещо ценно на боклука. Още със ставането в неделния ден си пожелайте нещо. Ще се сбъдват благите пожелания. Може да си приготвите сами лекарство или мехлем. Пътувайте, посетете лечебни места. В понеделник е време за всестранни контакти, както в делови, така и в приятелски план. Помирете се с тези, с които сте се скарали и дистанцирали, а имате нужда един от друг. 18-и ще е рисков ден за родените в първите дни на зодията. Агресорът Марс сключва пречупващ аспект с Уран от вашия знак. Уран е открит с електричеството и често в тежки позиции с Марс провокира припламването на опасни искри. Бъдете особено внимателни, не влизайте в конфликти и спазвайте правилата за безопасност каквото и да правите. 19-и ви дава шанс за нещо ново в живота. Очертават се примамливи предложения и покани. Някой ще дочака повишение. 20-и отново ви зарежда с емоционално недоволство. Контролирайте гневните изблици. Развалят се договори и коалиции. На 21-и се дава милостиня и се прави това, за което някой те помоли. Вечерта завърта колелото на съдбата. През уикенда ви преследват фикс идеи и фобии, отлагат се пътувания или се налагат неочаквани промени в плана. В съботната вечер не участвайте в публични изяви. Ограничете контактите до минимум, не правете забележки. До понеделник на обед рискът ви следва. Бъдете внимателни кое къде оставяте. Загубеното трудно ще се върне, а и може да се използва като компромат. 17-и нанася удар върху хората с комплекси. Постарайте се да се измъкнете от подчинителни положения и от вмененото чувство за вина към някого и нещо. 18-и дава меч в ръцете ви. Денят е особено конфликтен и опасен, но при вас ще сработят допълнителни защити. Може да гръмне някой бушон, да се стигне до прекратяване на делови и приятелски отношения, но това ще ви разчисти пътя. На 19-и е време да се решават фундаментални задачи. Променяте тактиката и печелите. На 20-и енергийният ви потенциал нараства. Ще се справите с проблемите, ще получите допълнителни протекции и права. Възобновяват се стари връзки. Правете всичко здраво и функционално. Заемете се с лечения. Може да намерите отдавна търсен специалист и да решите комплексно проблемите. 21-и е ден на гениални прозрения, но и на глупави решения, ако позволите на някой да ви ги диктува. Не позволявайте да ви въздействат. Направете едно добро дело, жестовете се връщат. Станете рано и пътувайте в съботния ден. Търсете срещи и контакти с тези, за които мислите непрекъснато. Вечерта може да се окажете на провокативно място или някой от гостите ще ви гледа накриво и може да стане причина за неприятни моменти. Със ставането в неделя си пожелайте нещо и то с голяма вероятност ще се сбъдне. Не забравяйте, че се сбъдват само благите пожелания, а навреждащите се връщат като бумеранг. Пожелайте на враговете си много щастие някъде по далече от вас, да кажем в Канада или в Австралия. В неделя следобед уговорете срещи за понеделник до обед. Ще намерите важен източник на сила. След това навлизате в труден период. На 18-19-и ще ви притискат служебни проблеми и конфликти. Родените в първата декада ще са в неблагоприятна позиция на 17-и следобед. За родените във втората декада 18-и ще поднесе неприятни изненади. Това ще е много тежък ден изобщо и в един по-общ план поради агресивният аспект между Марс и Уран. Вероятно е да се подпалят конфликти или всякакви пожари в пряк и в преносен смисъл. Не се препоръчва на 18-19-и да игреете и ролята на арбитър. Не заставайте между два огъня, запазете неутралитет. На 20-и ще постигнете максималното и може да ви повишат. Действайте активно, подпишете нов договор. На 21-и преди да искате нещо дайте повече от себе си. Очертава се чудесен уикенд. Бъдете дискретни. Не споделяйте с трети страни това, което сте договорили и решили двама. Съботната вечер носи изкушения, опити за вербално въздействие и провокации от хора стремящи се да проникнат в личното ви пространство. Но нещата може да се обърнат и някой да ви „снесе” нужната информация. От неделя следобед овладявате положението и вечерта вече сте си дали сметка с какво трябва бързо да приключите в понеделник. До ранния следобед на 17-и опитайте да стоплите отношенията с нужнити ви хора. Ден за взаимно опрощение на грешки и прегрешения. 18-и носи експлозивна и запалителна енергия поради негативния аспект на Уран и Марс. Родените до 1 август са в по-неблагоприятна позиция. Спазвайте условията за техическа безопасност при работа с електроуреди и режещи инструменти. И в разговорите ще има режещи и експлозивни нотки. Необходима е активна самозащита от агресивната чернота наоколо. В края на работното време идват добри новини и вечерта ще бъдете близо до важен источник на сила. 19-и ще ви даде право на избор и възможност да бъдете предпочетени и поканени на престижни места и мероприятия. 20-и започва с неприятност, не поемайте излишни рискове и внимавайте в любовта. 21-и ви включва в благотворителни инициативи. 15-и може да започне с обнадеждаващи новини и обаждания от чужбина, но с напредването на деня навлизате в рисков период. Не говорете много, не се хвалете, особено ако „рибата е още в морето” и това, което ви е обещано още не е станало. До обед в неделя внимавайте на семейни сбирки и лични срещи. Всичко, което забравите ще се превърне в компромат. Следобед се опитайте да подновите прекъснат в миналото контакт. 17-и ще ви даде предимства, а родените до 1 септември ще намерят нужните им специалисти или лечения. Пътувайте, уредете си срещи на място. От обед се задействат тежки аспети, но с вашата вродена техническа мисъл ще избегнете инциденти. Това не значи, че няма да ви се наложи да помагате на някой лаик в инжинерната мисъл. Може би най-силният ви ден за периода ще бъде 19-и. Насрочете важни делови и представителни срещи за тогава. Подайте документи, подпишете договори, рекламирайте се по всички възможни начини В този ден залагате фундамента на бъдещити си инициативи. Помислете и за подобрение на обзавеждането у дома, особено в стаята на децата. 20-и пренасочва усилията изключително в бизнес посока. Ще изкачите поредния връх в кариерата, но е вероятно парите да се далят, независимо, че вие сте свършили по-голямата част от работата. На 21-и помагайте доколкото можете. 15-и започва с активни мероприятия и съвместна работа, която ще ви затрудни, но ще ви помогне да осъществите ползотворни контакти. Каквото си пожелаете от обед до неделя на обед ще се сбъдне. Може да бъдете провокирани да издадете свои и чужди тайни. Не е време за хвалби и излишно споделяне. Приключвайте, не започвайте и не обещавайте каквото и да било. В понеделник важното свършете по най-бързия начин. Навлизате в пробемен период. На отсътвията ви няма да се гледа с добро око. На първо място сложете работата. Може да се наложат командировки и преговори в тесен кърг. Ако отсъствате друг ще заеме мястото ви и в бъдеще ще стане титуляр. 18-и идва зареден с експлозивни реакции и конфликти, които могат да ни засегнат и здравословно. Спазвайте инструкциите за безопасна работа. В този ден не си правете с нищо експерименти. За родените в третата декада на 19-и ще има повече посоки на избор, но е добре да държите тази линия на поведение, която до момента сте следвали. 20-и е ден за промени, за подписване на нови договори и за преход на нова служебна позиция. Предстоят важни елиминации, които може да се отразят благотворно на имиджа ви, стига да не защитавате тези, които са се издънили. Всеки да си поеме отговорностите. Вечерта се приберете с подарък, а в петък преди да искате дайте и много ще получите. Съботният ден носи порция вдъхновение, желание за контакти с тези, които ни липсват и са делече. Чакайте новини и предложения и от чужбина. С напредването на деня рисковете нарастват. Счупен домашен съд е лош знак и трябва да ви настрои на внимание. Не споделяйте излишни информации, но внимавайте кой какво говори наоколо. Тези, които са гузни в нещо се издават. В понеделник важното да се свърши до обед. Подновете стари връзки. Признайте грешките си, дайте шанс и на другият да сподели неговата версия и всичко ще се оправи. От обед до вторник на обед енергетиката е негативна, мислите са тъмни и обезсърчаващи. Нищо да не се предприема. Родените в първите дни на зодията да не поемат никакви рискове на 18-и когато Уран от Телец и Марс от Водолей са в тежки аспекти спрямо Слънцето ви. Не правете ремонти, не се съгласявайте да замествате колега на позиция, за която нямате квалификация. Не теглете кредити. 19-и ви дава нужната свобода на действие, но при спазване на правилата. Внимавайте при подписване на договори, четете дребния шрифт. 20-и обединява усилията ви с тези на екипа, но и парите ще се делят. Някъде ще прескачат искри. Запазете неутралитет и контролирайте емоционалните изблици. 21-и е ден на сърцето правете това, за което ви помолят. Раздайте ненужни вещи и подкрепете инициативите на близките. Пътувайте, организирайте срещи в съботния ден. Бъдете там, където усилията ви ще се оценят. Луната навлиза във вашия знак и носи промени. Добре е да се работи в екип, да се организират и децата в общите инициативи. Вечерта разбулва тайни и прикрити действия. В неделя не се препоръчват много контакти. Подгответе се за изявите си в понеделник. Насрочете важните срещи до обед, когато дистанциите лесно се стопяват и преградите от миналото падат. Ще се разберете и договорите с колеги и шефове, ще осъществите полезни връзки. От обед на 17-и до вторник на обед не бързайте с подписването на нови договори. Обмисляйте, проучвайте и претегляйте. Довършете обещаното от миналата седмица преди да се ангажирате с нещо ново. Не се доверявайте на лаици на 18-и. Ще гръмнат някои предпазни бушони. 19-и е ден на фонтана от приливаща енергия. Ще намерите тайни и явни източници на сила и ресурс и работата ви ще потръгне. Може да се намери и подходящото лекарство за болката ви. 20-и е ден на високите енергии. Не бива да сте пасивни, но всичко да се прави много внимателно. На 21-и ще се раждат гениални деца и ще се правят такива. Слънцето е в точен савпад с Меркурий. Може да ви дойдат „щури” идеи, които да ви позлатят. Търсете спонсорска подкрепа. Помогнете на някого и ще ви се върне двойно. Ден на сърцето. Символ на 15-и е птица излизаща от облак. Около вас се прояснява. Виждат се ясно подробности и детайли, правят се полезни връзки осигуряващи печеливши инициативи. Хубаво е в този ден да изживеете някакво приключение. Пазете квитанции и бележки, ще ви потрябват. В неделя до обед ще се действа разпиляно и с желание да се прехвърлят отговорностите. Обличайте се, може да настинете. В понеделник ще лъснат личните ви комлекси. Родените в първата декада ще правят нежелани компромиси и другите ще ги използват. В края на работното време си връщате самочувствието и в следващите дни може да постигнете максимума в кариерата. Луната навлиза във вашия знак. Предстоят рокади и размествения, които ще помогнат да заемете овакантено място. 18-и е експлозивен и конфликтен. Въздържайте се от забележки, следвайте определената преди това посока. 19-и ви носи награди и възможност за сключване на перспективен договор. Символ на деня е фонтана от преливаща енергия, която ни води към духовна и физическа самостоятелност. Изберете такава работа, която ви дава повече свобода на действие и възможност за поддържане на личното ви хоби. 20-и провокира емоционални изблици. Не се поддавайте на провокации. Всеки е тръгнал с голямата кошница. На 21-и мислете повече за ближния, правете това, което ви помолят. Организирайте срещи, пътувайте в съботния ден и се обадете на тези, за които мислите. До обед ще ви търсят стари приятели, а и нови връзки ще създадете. Вечерта стойте отстрани, гледайте да не сте център на внимание, за да не привлечете и ударите на конкуренията. В неделя не започвайте с разправии и намалете претенциите. До вечерта може да получите предложение, което ще е добре да реализирате в понеделник по най-бързия начин. Вечерта на 17-и е тежка и конфликтна, но за родените в първите дни на зодията ден с по-големи и тежки проблеми ще бъде 18-и, когато Марс от вашия знак ще се намира в пречупващ аспект с Уран. Очертават се инциденти. Не се правете на баш майстор, ако нямате нужната квалификация. Да не се участва в екстремни състезания и спортове. Не влизайте в спорове независимо кой и как ви провокира. На 19-и се включва каналът на кармичната памет. Връзките не са случайни и ще помогнат да постигнете напредък. Ден на съзидание и градеж. Работете екипно и семейно. В живота ви може да се появи стабилизиращ източник на сила и ресурси. Добре е да се започнат ремонти и строителство. 20-и е зареден с експлозивна емоция. Ще ви провокират по всички линии. Запазете неутралитет. 21-и е ден за спонсорство и благотворителност. Чакайте подарък и подкрепа в труден момент. Участвайте в дарителски акции. Очертава се труден уикенд. Може да се провали пътуване, а там, където отивате също няма да се чувствате добре и на място. Не може да ви се угоди и вие не успявате да покриете нечии изисквания. Ще ви търсят повече за работа, отколкото за удоволствия. Ако нещо не става и трудно се получава пак вие ще сте виновни. Не се товарете с излишна работа и не давайте обещания, които няма да може да изпълните. Вечерта не се събирайте с роднини, с които имате неуредени отношения или често сте в конфликт. В понеделник от проблемите у дома отивате към битка за преразпределение сферите на влияние на работното място. До вторник на обед властват тъмни и задкулисни сили. Не се намесвайте в спорове и не взимайте страна. Насъбраният агресивен потенциал ще се излее на 18-и когато може да се очакват и подривни дейности. Не взимайте участие в споровете на околните, за да не бъдете засегнати неприятно. 19-и ви дава шанс да намерите нов източник на сили и възможности. Насрочете преговори за нова работа и подпишете нови договори. На 20-и не се намесвайте в чуждия избор и не давайте съвети за да не излезете виновни за нечий провал или агресивни действия. В петък молитвите се чуват. Ще получите вдъхновение, ще усетите как е най-добре да се постъпи в трудна ситуация на избор. Ден на сърцето, оставете то да ви води.", "date": "2018.09.14", "title": "Седмичен хороскоп за 15-21 септември"}
{"url": "https://www.monitor.bg:443/bg/a/view/rutinna-no-vajna-pobeda-za-volejbolistite-144346", "text": "Националите на България записаха втори успех на световното първенство по волейбол за мъже. Състезателите на Пламен Константинов се наложиха категорично над Пуерто Рико с 3:0 (16, 18, 21) в третия си двубой от група D на надпреварата, изигран пред 4000 души в зала \"Конгресна\" във Варна.  Двубоят бе наблюдаван на живо от президента на ФИВБ Ари Граса, който днес пристигна у нас. Селекционерът Константинов не можа да използва посрещача Тодор Скримов. Той получи контузия в прасеца по време на мача с Иран вчера и днес получи почивка. Проблемът на Скримов не е сериозен и той ще бъде на линия за следващия мач на “лъвовете” с Куба в неделя. Победата над Пуерто Рико бе повече от рутинна, тъй като съперникът не е от класата на нашите и все още няма победа в шампионата. Но пък успехът за нашите бе много важен, за да възвърне самочувствието им след вчерашното поражение от Иран с 1:3. След победата на старта над Финландия с 3:0, днес българите си гарантираха място в следващата фаза, където продължават първите 4 от групата. Начело с по 6 точки от 2 мача са Полша и Иран, нашите са трети също с 6 т., но от 3 мача. Финландия е с 3 т., а Куба и Пуерто Рико нямат още спечелена точка.", "date": "2018.09.14", "title": "Рутинна, но важна победа за волейболистите"}
{"url": "https://www.monitor.bg:443/bg/a/view/s-10-lv-skacha-kubik-dyrva-na-kilometyr-144344", "text": "С десетина лева скача кубикът на километър между различните складове по-малко от 2 месеца преди зимата. Във Варна цепениците са с 5-10 лв. по-скъпи от миналия септември, почти толкова е ръстът и в Кюстендил. В Стара Загора пък цените се вдигнаха с десетарка на тон за по-малко от месец, а в Русе и Бургас те достигнаха 180 лв. за тон. На 2-3 км от Околовръстното шосе кубик букови или дъбови дърва за огрев поскъпва с над 30 лв., показа проверка на „Монитор“. Още по темата четете във в.\"Монитор\"", "date": "2018.09.14", "title": " С 10 лв. скача кубик дърва на километър"}
{"url": "https://www.monitor.bg:443/bg/a/view/taseva-6-a-vladinova-e-15-a-dina-averina-zashtiti-titlata-si-144345", "text": "Българките Катрин Тасева и Невяна Владинова заеха съответно 6-о и 15-о място в многобоя на световното първенство по художествена гимнастика в \"Арена Армеец\" в София. Грациите допуснаха грешки на някои от съчетанията, най-вече заради натрупаната умора и напрежение от дългото състезание пред родна публика. Тасева постигна сбор от 73,950 точки. Тя беше оценена с 18,800 на обръч, 19,700 на топка, 17,600 на бухалки след грешка на финала и 17,850 на лента. Владинова завърши със 69,350 точки от четирите композиции. Тя започна с много стабилни изпълнения на обръч с оценка 19,350 и на топка с 18,500, направи три изпускания на бухалки и беше оценена с 14,900, а накрая на лента имаше 16,600, след като лентата се завърза по време на съчетанието. Миналата година в Пезаро Владинова беше седма в многобоя, а Тасева - десета. Рускинята Дина Аверина защити абсолютната си световна титла в многобоя. Тя събра 81,450 точки, след като получи оценки 21,000 на обръч, 20,650 на топка, 20,800 на бухалки и 19,000 на лента. Аверина допусна две грешки на лента, но другите й оценки са изключително високи, което й осигури златния медал. Така тя вече е двукратна световна шампионка, след като миналата година спечели титлата в Пезаро (Италия). Втора се класира Линой Ашрам от Израел със 79,700 точки (20,400 на обръч, 19,750 на топка, 20,650 на бухалки и 18,900 на лента). Бронзовото отличие стана притежание на другата рускиня Александра Солдатова със 79,175 точки. Тя започна с две грешки на лента и 17,050, но изигра много силен обръч и получи 21,275 точки, което е най-висока до момента на световното първенство. Солдатова има също 20,400 точки на топка и 20,450 на бухалки. Медалистките в многобоя бяха наградени от президента на Международния олимпийски комитет Томас Бах, който е специален гост на световното първенство по художествена гимнастика в София. В залата беше и президентът на Международната федерация по гимнастика Моринари Ватанабе. Наградата на \"Лонджин\" за най-елегантна гимнастичка получи Александра Солдатова (Русия).", "date": "2018.09.14", "title": "Тасева 6-а, Владинова е 15-а, Дина Аверина защити титлата си"}
{"url": "https://www.monitor.bg:443/bg/a/view/sedmichen-monitoring-10-14-septemvri-144337", "text": "Около 60 000 ученици ще прекрачат за първи път училищния праг. Не на 15 септември, както повелява традицията. Но то пък едни традиции... И тази година учениците ще са експериментални мишки. По метода „проба-грешка“ ще тестват както тях, така и нервите на родителите и на учителите. А като стана дума за родителите, в началния курс те вече получиха финансова сурвачка. Помагалата за уж безплатното образование притурят между 40 и 60 лева отгоре към разходите за тетрадки и учебни пособия. То пък едно образование... За без пари – толкова. Тъкмо си помисли човек, че няма накъде по-надолу, и ето ти изненада. Появява се поредният телевизионен формат и откриваш, че една група хора са изключително способни и талантливи в риенето на дъното. VIP кочинка, в която разни звезди с повехнала слава и измислени герои, абсолютно неразпознаваеми за телевизионната аудитория, влизат в роли. Дори когато някакви абсолютни недоразумения, които панаирджийски се прехвърлят на циганско колело от едно предаване в друго в съответната телевизия, биват представяни като звездни личности, не е изключено нивото да падне още по-надолу. Така в тези VIP формати се озовават и хората, с които някакви други хора съжителстват, дъщери на бащите си (известни именно с това, кретащи цял живот на гребена на роднинската слава), както и персони, забърсани буквално от улицата. Риалити форматите навсякъде по света залагат на низки емоции и страсти, жълтурство и помия. Само тук обаче мъжът, с който някоя телевизионна водеща дели едно легло, може да се води за VIP. Може би трябва да се въведе длъжност „ВИПисимост“, за да знаем как да определяме тези звездеещи се партньори. И само тук хора, за съществуването на които никой не е предполагал и чувал, може да са поканени за участници, защото някой от продуцентите ги е мернал с периферното си зрение. И само тук във финалните надписи на всички формати се виждат едни и същи фамилии, но това е, защото са ултрапрофесионалисти и талантът им е несъизмерим. Риалити форматите у нас са помийна яма, в която се въргалят остатъци от слава, самочувствие без покритие, финансови затруднения, алкохолни и други падения. Те са външен кенеф, в който някакви персони се изхождат на показ. След което без свян се навеждат, за да съберат от дъното стотинките, които са им хвърлили. Добре де, нека знаците да са хартиени. Но от това, че с тях са се бърсали задници, не стават по-привлекателни. На дъното на външния клозет няма как да падат звезди. И звездите са хора все пак. И техните екскременти миришат. Виц на седмицата, на който да се смееш ли, да плачеш ли е въпросът, който „Биг брадър“ задава на някаква добре платена кифла, експеримент на пластични хирурзи, която се бори за „оцеление“ и „равноправност“: - Какво е прокурор, Нора? - Не съм учила право, не съм завършила Софийския университет, за да знам... Ами какво е, знам какво е, нужно ли е да казвам. Значи, когато има някоя създала се ситуация, той трябва да я преведе на прост език.“ Френски психолози и социолози откриха топлата вода – ефектът от ваканцията траел само четири дни. На петия човек вече се чувствал така, сякаш никога не е излизал в почивка. Хубавите впечатления се изпарявали, депресията връхлитала потърпевшия с все сила, а мозъкът му се оказвал обхванат от терзания, съмнения и горчивина. Изследователите обаче са в грешка. Изводите им не се отнасят за чиновниците. Или поне не за българските такива. Край държавната софра у нас по различни данни са се наредили между 769 000 и 800 000 души, които си получават редовно заплатите и масово не се преработват, но пък за сметка на това стриктно си следят за привилегиите и почивките. Средносрочната бюджетна прогноза предвижда през 2019 г. за заплати и осигуровки за тази уникална и значима част от народонаселението ни да се похарчат милиони левове. При тези цифри няма как мозъците на работещите не-чиновници да не бъдат обхванати от терзания, съмнения и горчивина. Лошото е, че край държавната софра празни столове няма, въпреки че периодично се увеличават. И това е крайно депресиращо. Целогодишно. Говорят си двама чиновници: - Нали знаеш, че от понеделник почваме стачка? - Добре де, нали по закон ни е забранено да стачкуваме? - А, ние ще го направим много бавно, без да бързаме, само минималните ни служебни задължения! - Така ли? Тогава излиза, че ще работим повече, отколкото обичайно... Въпрос на деня: - Защо някои държавни служители живеят в такъв разкош? - Най вече поради липса на доказателства. Добра новина за пчеличките и търтеите в държавната администрация – всички заплати в бюджетния сектор ще бъдат увеличени с 10% от 1 януари 2019 г. Честито на печелившите! Спорът между синоптиците и „банските старци“ продължава да се раздухва. Нападките вече валят като гръмотевичен дъжд. В сряда спорещите тръгнаха да си мерят заплатите на кантар. По всичко личи, че поговорката, че когато двама се карат, третият печели, в случая няма никого да огрее. Слънце на хоризонта не се задава. Пунктът за скрап на мястото на бившия мавзолей на Георги Димитров ще стане постоянен. Още нови художествени инсталации от този тип планира да финансира Столичният общински съвет. Междувременно железата и арматурите в подземието на мавзолея щели да бъдат продадени за скрап, за да може с приходите да се финансират културни дейности. А не е ли по-просто да изкарат и струпат отгоре железарията и да я кръстят артинсталация? Едва ли някой ще схване разликата. Папа Франциск е разпоредил разследване в световноизвестния хор на Сикстинската капела, предаде Ройтерс. Не защото слухът му е бил подразнен от фалшиво пеене, а заради финансови нередности. В изявление на Ватикана се казва, че ватикански магистрати са започнали разследването преди няколко месеца и че то продължава. Разследвани са мениджърът на хора (светско лице), както и неговият директор (свещеник). Те са заподозрени във финансови злоупотреби и пране на пари. Ако се съди по ефекта от доклада за сексуалните злоупотреби в католическата църква, който още не е довел до нищо съществено, на двамата заподозрени най-много да им накривят капелите с разследването. Бившата американска първа дама Мишел Обама обяви, че подхваща турне в 10 американски града, за да представи мемоарната си книга Becoming („Да станеш“), предаде Ройтерс. Госпожа Обамова споделя, че е прекарала последната година и половина в размисли за собствената си история и вече е закопняла да я сподели. Презентацията на мемоарите на експрезидентшата е планирана за стадиони с капацитет до 23 000 зрители. Голямо надвикване ще пада явно. При такъв очакван интерес представянето на книгата на съпруга й, която още не е написана, вероятно ще бъде планирано да се състои някъде в Космоса. Очите на паметника на цар Самуил изгаснаха. Изкуствоведката Диана Попова е изпратила писмен сигнал за това. В отговора на общината се казва, че това е било провокативно хрумване на автора, към което те нямат ангажимент. Ако гражданите го искат обаче, очите на царя ще светнат отново, пояснява зам.-кметът на София Тодор Чобанов пред в. „Телеграф“. И на гражданите им става едно такова мило, че ги уважават със или без повод. На фона на предстоящия обществен дебат за светещите царски очи столичната улица „Граф Игнатиев“ осъмна с бетонирани дървета, които са емблема на това място от десетилетия. Кой знае как са светили очите на хората, допуснали това. И дали ще им светне да си поправят грешките, преди дърветата да погинат. Виц за Иванчо. Става и за плеймейтки: - Иванчо, защо първо виждаме светлината, а после чуваме звука? - Много ясно. Щото очите са по-напред от ушите! По план трамвайното движение по ул. „Граф Игнатиев“ трябва да бъде пуснато в началото на ноември. Това обяви зам.-кметът на София Евгени Крусев през седмицата. Информация на ухо – в момента ватманите се обучават как да заобикалят препятствията, ако казусът със злополучните дървета се реши по нестандартен начин и се наложи те да бъдат преместени.", "date": "2018.09.14", "title": "Седмичен мониtоринг  (10 – 14 септември)"}
{"url": "https://www.monitor.bg:443/bg/a/view/iskame-domakinstvo-na-mladejka-zimna-olimpiada-144342", "text": "София ще кандидатства за домакинство на Зимните младежки олимпийски игри през 2024 г. Това стана ясно след днешния разговор на президента на Международния олимпийски комитет (МОК) Томас Бах с премиера на България Бойко Борисов и с министъра на младежта и спорта Красен Кралев в Министерски съвет. Официалната среща между Кралев и Бах продължи в ММС, на която присъстваха председателят на БОК Стефка Костадинова, генералният секретар на организацията Белчо Горанов и зам.-председателите Йорданка Благоева, Валентин Йорданов, Красимир Инински и Любомир Ганев. \"Това, което правите, е невероятно. В момента в България се провеждат три световни първенства в олимпийски спортове, което мисля, че е олимпийски рекорд. За една година в Германия организирахме 11 световни шампионата по олимпийски спортове, но нямам спомен три от тях да са били по едно и също време. Това ми дава повод да ви окуража да минете на следващо ниво и да кандидатствате за домакин на Зимни олимпийски игри\", заяви Бах. Премиерът Борисов коментира, че ще се чувства по-уверен в успешното ни домакинство, ако първо страната организира младежка зимна олимпиада и възложи на Кралев да подготви кандидатурата на София за домакин на игрите през 2024 г., заедно със Стефка Костадинова и експерти от МОК. Двамата ще се консултират по темата с експертите на МОК още на предстоящите летните младежки олимпийски игри в Буенос Айрес през октомври. Най-влиятелният човек в световния спорт разкри, че е изключително доволен от сътрудничеството си с Красен Кралев като член на УС на световната антидопингова агенция (WADA) и подчерта, че българският министър умее да балансира между интересите на различните правителства така, както премиерът Бойко Борисов балансира между държавите на Балканите. По време на срещата в ММС Кралев връчи на Томас Бах най-високото държавно отличие в областта на спорта \"Венец на победителя\". Германецът стана първият чужденец, който получава почетния знак, учреден през 2015 г., с който се награждават заслужили спортисти, треньори, ръководители и личности с голям принос за развитието на българския спорт. По-късно Томас Бах бе удостоен с почетното звание \"Доктор Хонорис кауза\" на НСА. Първият олимпиец изнесе публична лекция на тема \"Олимпийското движение и ролята на спорта в съвременното общество\", която предизвика огромен интерес. След това президентът на МОК бе на работен обяд със Стефка Костадинова, а в късния следобед видният гост се срещна с български олимпийски шампиони и медалисти в Национална художествена галерия \"Двореца\", където първо ще разгледа уникалната изложба с 91 живописни произведения от колекцията на легендарния шампион Боян Радев. Вечерта Бах ще присъства и ще участва в награждаването на грациите на световното първенство в „Арена Армеец“, а утре ще бъде и на шампионата на гребците в Пловдив. Преди да отпътува за Германия Бах ще има среща и с държавния глава Румен Радев.", "date": "2018.09.14", "title": "Искаме домакинство на младежка зимна олимпиада"}
{"url": "https://www.monitor.bg:443/bg/a/view/raeva-borbata-pri-ansamblite-shte-e-oshte-po-jestoka-144335", "text": "Президентът на БФХГ Илиана Раева заяви, че очаква още по-ожесточена конкуренция при ансамблите на световното, която започва утре в „Арена Армеец“. Днес тя изгледа подиумната тренировка на момичетата на Весела Димитрова, в която те играха стабилно. \"Доволна съм, момичетата са пределно мобилизирани и концентрирани. Не съм казвала, че се борим за световна титла. Казах, че сме много добри и, ако си изиграем съчетанията, можем да спечелим световната титла. Свидетели сме на една безпрецедентна конкуренция в индивидуалното, а при ансамблите ще е още по-голяма“, коментира Раева. Българките бяха огледани и от президента на руската централа и главен треньор Ирина Винер-Усманова. В залата бяха още много от бившите световни шампионки на България, сред които Диляна Георгиева и Бианка Панова. Утре нашите играят в многобоя със стартов номер 16, като изпълненията им са в 17:45 и в 19:15 ч.", "date": "2018.09.14", "title": "Раева: Борбата при ансамблите ще е още по-жестока"}
{"url": "https://www.monitor.bg:443/bg/a/view/minchev-sled-pobedata-nad-francija-tova-be-prosto-edin-mach-144330", "text": "Селекционерът на националния ни баскетболен тим Любомир Минчев опита да приземи своите след гръмката победа над Франция със 74:68 в Ботевград. Нашите нанесоха   по пътя към Мондиал 2019 в Китай. „Иска ми се да вярвам, че израстваме чисто психически като отбор, но не можем да спрем и да кажем – ОК, ние направихме нещо. Днес беше само един мач и сега не трябва да отиваме в Русия и да ни пребият. Казвам го това, защото имам този опит като играч“, коментира Минчев след историческата победа. В неделя българите гостуват на Русия, а Франция приема Финландия. Голям мач за България изиграха Дий Бост (17 т., 6 борби и 1 асистенция) и Димитър Димитров, който завърши с 16 т. Никола Батум завърши със 17 т. за французите. „Дий Бост беше невероятен. Всичко започна от него. Той бе един от най-добрите на терена, заедно с Димитров. Не заслужавахме победата, защото правихме грешки. Сърцето на България спечели! Не баскетболът, а сърцето. Това е спортът. България го заслужи, поздравления”, коментира наставникът на Франция Венсан Коле, който е работил с Бост в „Страсбург“. Американският плеймейкър обаче обяви, че не е сигурен за участието си в националния за следващия етап на квалификациите. „Едва ли от „Химки“ ще ме пуснат и за следващите мачове през ноември, защото са по време на сезона, изрази опасенията си Бост. - Русия са труден опонент, но ще се опитаме да спечелим. Борихме се, играхме като отбор и много добре в защита. Затова победихме”, добави още гардът.", "date": "2018.09.14", "title": "Минчев след победата над Франция: Това бе просто един мач"}
{"url": "https://www.monitor.bg:443/bg/a/view/v-blagoevgrad-pochina-pyrvija-trenior-na-berbatov-144326", "text": "   На 77-годишна възраст в благоевградска болница почина Славчо Моралиев, който е първият треньор на Димитър Бербатов в детския отбор на „Пирин“ – Благоевград. През 1992-94 година той пръв забелязва таланта на малкия Митко и му отваря широко вратите към световния футбол. За което са му благодарни ЦСКА, Байер /Леверкузен/, Тотнъм, Манчестър Юнайтед, Монако  ПАОК и, разбира се, националния отбор на България . През 50-те и 60-те години на миналия век Славчо Моралиев е футболист на  тогавашния „Ботев“ – Благоевград, след което е един от основателите на футболния интернат в града. Бившият специалист от школата на “Пирин” даде път към големия футбол на десетки известни футболисти, носили екипа и на националния отбор.   Погребението ще бъде утре, 15 септември,  от 13.00 часа на Новите гробища в Благоевград.    ", "date": "2018.09.14", "title": "В Благоевград почина първия треньор на Бербатов"}
{"url": "https://www.monitor.bg:443/bg/a/view/viktor-orban-preizbran-za-premier-144323", "text": "Новият парламент на Унгария днес преизбра Виктор Орбан за премиер. 134 депутати гласуваха за преизбирането му, а 28 бяха против него. Представители на опозицията бойкотираха заседанието. След гласуването, премиерът заяви, че главната цел на новото правителство ще бъде „обезпечаването на сигурността на Унгария и християнската й култура“. Припомняме, че на 8 април в Унгария се проведоха парламентарни избори. Управляващата коалиция „Фидес“, начело с Орбан, победи с 49,6% от гласовете и получи мнозинство в парламента – 133 депутатски кресла от 199.", "date": "2018.09.14", "title": "Виктор Орбан преизбран за премиер"}
{"url": "https://www.monitor.bg:443/bg/a/view/prashtat-v-psihiatrija-shvejcareca-trygnal-da-se-bie-za-idil-144332", "text": "Спецсъдът постанови най-тежката мярка за неотклонение „задържане под стража“ за швейцарския гражданин Кевин Стивън Бахли, който бе задържан на границата ни с Турция с цял оръжеен арсенал и боеприпаси на път за Сирия, за да се сражава на страната на ИДИЛ. Съдът реши още спецпрокуратурата незабавно да вземе мерки за стационарно наблюдение на Бахли в психиатрично заведение. От държавното обвинение обясниха, че веднага след съдебното решение в петък следобед швейцарецът ще бъде конвоиран до психиатрията към затвора в Ловеч. Там той ще бъде поставен под наблюдение, за да се прецени актуалното му състояние, тъй като прокуратурата ще назначи извършването на комплексна съдебна психологично-психиатрична експертиза. Два часа преди заседанието за гледането на мярката му за неотклонение, на Бахли е била извършена експертиза в центъра за психично здраве „Проф. Никола Шипковенски“ в София от д-р Елка Терзиева. Нейното заключение е, че 30-годишният мъж има психотично разстройство, но поради липса на медицинска документация не може да се даде категорично становище дали е психически здрав. В експертизата изрично е посочено, че има вероятност Бахли да симулира заболяване и затова той трябва да е под по-продължително наблюдение в психиатрията в Ловеч. „В момента не се чувствам добре психически“, заяви швейцарецът пред съда. Той е висок и едър мъж, с брада и очила. Яви се в съда облечен с яркозелена тениска и тъмносини бермуди. С помощта на преводач от немски обясни, че е роден в гр. Аарау, кантон Ааргал на 7 юни 1988 г., но живее в гр. Зул. Не е осъждан, завършил техникум по дърводелство, но в момента не работи. Разследването е установило, че Бахли поел към военния район в Сирия на 9 септември т.г. и без проблеми стигнал до България. В страната ни влязъл през ГКПП Дунав мост - 2 на 10 септември вечерта, като не е декларирал пред митническите власти, че носи в колата си оръжие и боеприпаси. Пренощувал в София и на 11 септември направил опит да мине в Турция през ГКПП „Капитан Андреево“, но бил задържан въз основа на сигнал на швейцарската полиция от същия ден. Издирването на Бахли е след сигнал на баща му, че е изчезнал със семейното оръжие и кола. В джипа е открит годен оръжеен арсенал - 2 автоматични карабини и една гладкоцевна ловна пушка, пистолет „Зиг Зауер“, 400 патрона, 24 ножа, сред които секири и мачете, както и бронежилетка. Бахли носел още карта с маршрута от Швейцария до гр. Идлиб в Сирия с подробни GPS-координати, подробна карта на самия град, писмени материали и снимки на военния конфликт. При разговор с митничари и двама служители на Фронтекс, сред които и швейцарец, Бахли заявил, че има намерение да отиде в Сирия и да участва във въоръжения конфликт. Той е обвинен в 2 престъпления – контрабанда на оръжия и тероризъм. Прокуратурата поиска и съдът прие, че има обосновано предположение за извършването на тези престъпления, както и че на свобода Бахли може да се укрие, тъй като няма адрес в страната. Според адвоката на швейцареца той страда от множество психиатрични заболявания и трябва да бъде лекуван. „Никога не съм извършвал никакви престъпления. Никога не съм планирал такива, аз съм доброволец в пожарната в Швейцария. Аз не разбирам какво се случи последните дни. С удоволствие съм готов да сътруднича с прокуратурата. Нямах никакви лоши намерения. Очевидно митничарите са разбрали погрешно моите намерения, там нямаше преводач. Аз говорих английски, те – също, но той и за двете страни е чужд език. Искам отново да живея“, каза пред съда Бахли и се разплака.", "date": "2018.09.14", "title": "Пращат в психиатрия швейцареца, тръгнал да се бие за ИДИЛ (ОБНОВЕНА)"}
{"url": "https://www.monitor.bg:443/bg/a/view/floryns-stigna-severna-karolina-144324", "text": "Ураганът Флорънс достигна континенталната част на САЩ близо до град Райтсвил бийч в Северна Каролина с ветрове от 150 км/ч, съобщи американският център за наблюдение на ураганите Ураганът Флорънс, който наближава източното крайбрежие на САЩ, бе понижен от втора на първа степен, съобщи Националният институт на ураганите на САЩ. С ветрове, достигащи 150 км/час, ураганът обаче остава близо до втора степен по петстепенната скала на Сафир-Симпсън и продължава да е заплаха за жителите на рисковите райони. Флорънс се намира на около 95 км на изток-югоизток от Уилмингтън, щата Северна Каролина. Очаква се ураганът да отслабне допълнително през уикенда и в началото на следващата седмица. Хиляди бяха евакуирани, като те се запасяваха със суха храна от магазините.", "date": "2018.09.14", "title": "Флорънс стигна Северна Каролина"}
{"url": "https://www.monitor.bg:443/bg/a/view/goranov-premahvaneto-na-ploskija-danyk-shte-natovari-srednata-klasa-144325", "text": "Заменим ли плоският данък с прогресивен, а държавата настоява да запази същия фискален резултат, средната класа ще трябва да плаща повече данъци. Това каза финансовият министър Владислав Горанов по време на конференцията „10 години плосък данък в България“, организирана от КНСБ и фондация „Фридрих Еберт“. Според него „уравнението е нерешимо“, ако искаме хем премахване на плоския данък, хем запазване на същите приходи в бюджета, хем да не се натоварва допълнително средната класа. Според Горанов „може да се предположи, че част от проблема с неравенството идва от пропорционалното облагане, но няма достатъчно убедителна теза, че въвеждането на прогресивно облагане ще реши проблемите“. По думите му, ако искаме да запазим приблизително сегашните нива на облагане, въвеждайки само необлагаем минимум, бюджетът ще загуби по различни оценки между 1 и 2 млрд. лв. „По-големият проблем на плоския данък е, че той трудно може без някакво сериозно преразпределение и вътрешни сътресения да бъде премахнат, възстановявайки прогресивно облагане. Ако приемем, че няма да падат приходите в бюджета и ако приемем, че няма да увеличаваме данъците на средната класа, уравнението изглежда почти нерешимо“, каза финансовият министър, цитиран от БТА. Според Горанов на политическо ниво проблемът на промяната на модела е, че той ще засегне много повече хора в увеличаване на тяхната данъчна тежест, отколкото ще освободи. „Ако предложим една прогресивна скала и я наложим към сегашните доходи и подоходни групи, и ако трябва да запазим размера на приходите в бюджета, то на всички хора, които в момента са активни, облагането ще достигне поне до 15%, допълни министърът. Финансовият министър смята също, че дискусията не трябва да е в посока дали да се премахне плоския данък, а как да се премахне. Той отбеляза, че изчисленията на КНСБ и на фондация \"Фридрих Еберт\" развиват сметката от гледна точка на един човек, а трябва да се разгледа как една промяна ще окаже влияние върху целия фискален модел и върху средните доходи, а не върху доходите само на тези, които работят на минимална заплата.", "date": "2018.09.14", "title": "Горанов: Премахването на плоския данък ще натовари средната класа"}
{"url": "https://www.monitor.bg:443/bg/a/view/izmervat-rysta-na-decata-vyv-varna-144328", "text": "Лекари ще измерват ръста на децата във Варна на 20 септември (четвъртък) от 10 до 14 часа. Това ще става в кабинет 304 и в кабинет 208 в Диагностично-консултативен център „Св. Марина“, съобщиха от там. Ще се провеждат и безплатни прегледи за откриване на проблеми с растежа в детска възраст. Прегледите ще бъдат извършени от детски ендокринолози и се провеждат в рамките на Световната седмица за повишаване на осведомеността за растежа, като част от кампанията „GrowInform”. Не е необходимо предварително записване, но е препоръчително родителите да разполагат с точни данни за промяната на ръста и теглото на детето в предходните години. Кампанията „GrowInform“ стартира точно преди 1 година в УМБАЛ „Св. Марина“ във Варна и се провежда за първи път в България. Тя има за цел ранното откриване и навременното лечение на състояния, свързани с проблемния растеж при децата.", "date": "2018.09.14", "title": "Измерват ръста на децата във Варна "}
{"url": "https://www.monitor.bg:443/bg/a/view/bosyt-na-volejbola-shte-gleda-nashite-vyv-varna-144334", "text": "Президентът на Международната федерация по волейбол (FIVB) Ари Граса пристигна във Варна, където се провеждат мачовете от група „D“ на световното първенство за мъже. Той е придружаван от съпругата си и ще наблюдава двубоите на нашите до края на първата фаза от шампионата на 19 септември. После Граса се отправя за Италия, където ще се играят и финалите. Момчетата на Пламен Константинов излизат тази вече срещу аутсайдера в групата Пуерто Рико. Нашите се нуждаят от задължителна победа след загубата с 1:3 от азиатския шампион Иран, срещу когото направиха много грешки и не бяха убедителни на сервис. В мача с Иран травма получи Тодор Скримов и участието му довечера ще бъде под въпрос до последно.  ", "date": "2018.09.14", "title": "Босът на волейбола ще гледа нашите във Варна"}
{"url": "https://www.monitor.bg:443/bg/a/view/pajakoobrazna-majmuna-se-rodi-v-kolumbija-144314", "text": "Кафява паякообразна маймуна се появи на бял свят в зоопарка в Меделин в Колумбия, предаде АФП. Раждането й е смятано за важно събитие, тъй като видът е критично застрашен от изчезване. Все още не може да се разбере какъв е полът на новороденото. Затова то не е кръстено. Кафява паякообразна маймуна се появи на бял свят в зоопарка в Меделин в Колумбия, предаде АФП. Раждането й е смятано за важно събитие, тъй като видът е критично застрашен от изчезване. Все още не може да се разбере какъв е полът на новороденото. Затова то не е кръстено. Новороденото е с тъмна козина, тежи около 1 кг и достига дължина около 20 сантиметра. Това е третата паякообразна маймуна бебе, появила се на бял свят в зоопарка от 2012 г. Паякообразните маймуни, чийто естествен хабитат са тропическите гори, са сред 25-те най-застрашени от изчезване примати в света. От дирекцията на зоопарка поясниха, че това се дължи на унищожаването на хабитата им вследствие на обезлесяването заради развитието на земеделието, както и на ловуването и незаконния трафик на животни.", "date": "2018.09.14", "title": "Паякообразна маймуна се роди в Колумбия"}
{"url": "https://www.monitor.bg:443/bg/a/view/eksperti-i-biznes-v-zashtita-na-manolev-iskat-go-za-transporten-ministyr-144333", "text": "Експерти и представители на бизнеса се обявиха в защита на Александър Манолев, който бе номиниран за транспортен министър, но се отказа от поста преди ден. Според Диана Русинова от Института по пътна безопасност Манолев е в състояние да реши много от натрупаните проблеми в сектора. Експертите призоваха министър-председателят Бойко Борисов да не приема личното решение на Манолев да се откаже от номинацията и да настоява кандидатурата му да се доведе до реализация и назначение Междувременно от КРИБ също пратиха писмо до премиера Борисов в подкрепа на Манолев. \"Убедени сме, че той ще бъде много добър министър на транспорта, информационните технологии и съобщенията\", се посочва позицията на КРИБ, подписана от изпълнителния директор Евгений Иванов. Според тях министър-председателят не трябва да се поддава на натиск „от съмнителни кръгове и групи, които нямат нищо общо с индустрията, а даже напротив – някои дори имат устойчив тренд в миналото, свързан с фалити и безвъзвратни загуби на позиции както у нас, така и в чужбина“.  От КРИБ посочват, че в досегашната си работа с Манолев като зам.-икономически министър имат постигнати много добри резултати, които се дължали на „изключителната му експертна подготовка\". \"Както поемането на политическа отговорност е важен елемент от политиката, така и отстояването на политическите приоритети трябва да бъдат основна част от инструментариума на всяка голяма и уважавана партия\", завършва писмото до Борисов.", "date": "2018.09.14", "title": "Експерти и бизнес в защита на Манолев, искат го за транспортен министър"}
{"url": "https://www.monitor.bg:443/bg/a/view/bojko-krystanov-kani-v-slynchev-brjag-snimki-144315", "text": "Талантът на младия актьор Бойко Кръстанов ще послужи като притегателна сила за средностатистическия зрител в нов сериал - „Слънчев бряг“. Че романтичната комедия, продуцирана от тв дуото Иван Христов и Андрей Арнаудов, е получила зелена светлина, стана ясно по време на ежегодното парти на bTV за старта на сезона. „Работим по следващия си първокласен проект в областта на телевизионното кино – романтичната комедия „Слънчев бряг“, с участието на някои от най-любимите български актьори“, заяви главният изпълнителен директор на медията Флориан Скала. Както „Монитор“ първи писа, освен звездата от „Под прикритие“, сред главните попълнения в каста на „Слънчев бряг“ е актьорът Иво Аръков. В разгара на лятото, когато стана ясно, че в курорта е разпънат снимачен сет, той не пропусна да сподели кадри оттам в социалните мрежи. Може да видите страстта, отдадеността, мотивацията и огромното вълнение в очите на колегите ми! Много съм щастлив и благодарен, че са влюбени в работата си с мен, както се вижда на снимките“, съобщи пред феновете си тогава 29-годишният актьор. „Бате Младен“ най-вероятно е било работното заглавие на сериала, но със сигурност това прозвище ще носи героят му. Сред другите актьори, които ще се разпишат с участие в романтичната комедия, са На режисьорския стол сяда друг млад талант – Димитър Димитров. Сюжетът на „Слънчев бряг“ ще се завърти около потайностите на хотелиерския и туристическия бизнес, пречупени през личните истории на персонажите. Засега любопитните подробности около главните герои се пазят в тайна. По всяка вероятност, излъчването на комедията ще стартира след финала на сериала „Скъпи наследници“. Из екранното село Бели Вит Иво Аръков се разхожда в обувките на находчивия Калин.", "date": "2018.09.14", "title": "Бойко Кръстанов кани в „Слънчев бряг“  (СНИМКИ)"}
{"url": "https://www.monitor.bg:443/bg/a/view/ispanskata-la-liga-vliza-v-efira-na-max-sport-144320", "text": "Каналите MAX Sport ще излъчват на живо дербитата от испанската La Liga през следващите три сезона. Феновете на футбола ще имат възможност да следят изявите на звездите на “Барселона”, “Реал”, “Атлетико” и всички останали свои любимци, които са част от едно от най-силните клубни футболни първенства в света. Началото е още този уикенд с мачовете от четвъртия кръг, които ще се излъчват по MAX Sport 1. В събота феновете ще видят на живо трите най-големи претендента за титлата в Испания – “Барселона”, “Реал” и “Атлетико”. Първият двубой ще противопостави “дюшекчиите“ и “Ейбар”, които излизат един срещу друг от 14:00 часа. Веднага след това, от 17:15 часа, идва ред на гостуването на “Барса“ на “Реал Сосиедад”. Вечерта ще бъде закрита от “Реал“, който гостува на негостоприемния “Атлетик” (Билбао). Футболният иберийски маратон по MAX Sport 1 ще продължи и в неделя с още два двубоя. “Еспаньол” и “Леванте” ще дадат началото в 17:15 часа, а в 21:45 часа “Севиля” ще бъде домакин на “Хетафе”. La Liga е третото футболно попълнение в редиците на MAX Sport това лято. Спортните канали на А1 вече спечелиха правото да излъчват всички мачове от италианската Серия А, а също и мачовете във вторник и финалния двубой от най-популярния клубен футболен турнир в света – Шампионската лига.", "date": "2018.09.14", "title": "Испанската La Liga влиза в ефира на MAX Sport"}
{"url": "https://www.monitor.bg:443/bg/a/view/berbatov-shte-igrae-sreshtu-rapyri-i-piloti-144309", "text": "Селекцията в отборите на футболната звезда Димитър Бербатов и автомобилния шампион Ник Левентис за спортния празник „С усмивка“ вече е ясна. Двата отбора започват демонстративния мач от кампанията срещу агресията на 24 септември на „Спортна София“ (парк „Възраждане“) точно в 11:30 часа, а след последния съдийски сигнал столичният комплекс ще посрещне близо 30 вида спорт. Както се очакваше, най-многобройни в редиците на двата отбора ще бъдат футболистите. В селекцията на Фондация „Димитър Бербатов“ компания на капитана ще правят треньорът на “Берое” Александър Томаш, вратарят Тодор Кючуков и Константин Мирчев, подсилени от най-добрия български бийтбоксър Скилър, любимите на младежите влогъри Павел Колев и Ицака, както и петкратният световен шампион по фрийрайд ски Ману Гайде. Мотоспорт името в отбора е многократният шампион по картинг Николай Върбицалиев. Срещу тях с екипите на Фондация „Вълшебен свят“ ще застанат Владо Манчев, Христо Янев и Стамен Казълов, редом до автомобилното трио Ник Левентис, Люис Уилямсън и Адриен Тамбей (син на състезателя от Формула1 Патрик Тамбей), момчетата от рап-дуото СкандаУ и българският екип на фондацията на Левентис. Водещ на събитието ще бъде Павел Владимиров, а специални гости ще са част от „талантливите деца на България“, които Фондация Димитър Бербатов традиционно отличава всяка година. Входът е свободен.", "date": "2018.09.14", "title": "Бербатов ще играе срещу рапъри и пилоти"}
{"url": "https://www.monitor.bg:443/bg/a/view/nad-10-3-mln-lv-v-djakpotite-za-tiraj-74-144317", "text": "Вижте печелившите комбинации и печалби от тираж №73  Числа - 2, 8, 9, 25, 39, 46. Печалби: 6 – няма, 5 – 14 по 2442,10 лв., 4 – 671 по 51,00 лв., 3 – 11 704 по 4,10 лв. ДЖАКПОТ: 6 745 838,30 лв.  Числа - 2, 4, 23, 26, 37, 40. Печалби: 6 – няма, 5 – 3 по 3368,00 лв., 4 – 255 по 39,60 лв., 3 – 4135 по 3,50 лв. ДЖАКПОТ: 522 597,41 лв.  I теглене: 3, 10, 31, 34, 35. Печалби: 5 – 1 по 22 448,40 лв., 4 – 147 по 133,60 лв., 3 – 5605 по 5,00 лв. II теглене: 1, 11, 14, 24, 28. Печалби: 5 – няма, 4 - 170 по 181,60 лв., 3 – 5666 по 6,90 лв.  Числа - 1, 19, 28, 33, 40; Зодия 6 – Дева. Печалби: 5+1 – няма, 5 – няма, 4+1 – 1 по 5000,00 лв., 4 – 6 по 500,00 лв., 3+1 – 21 по 100,00 лв., 3 – 172 по 10,00 лв., 2+1 – 218 по 5,00 лв., 1+1 – 1154 по 1,50 лв., 2 – 2366 по 0,80 лв., 0+1 – 2145 по 1,00 лв. ДЖАКПОТ: 3 000 000,00 лв.  Позиции – 4, 8, 9; Цифри - 6, 9, 2. Печалби: 3 – 3 по 8015,90 лв., 2 – 536 по 44,90 лв. ДЖАКПОТ: няма.  Година 40, месец 05, дата 22, ден 1. Печалби: I група – няма, II група – няма, III група – няма, IV група – няма, V група – 2 по 115,90 лв., VI група – 3 по 61,80 лв., VII група – 12 по 19,30 лв., VIII група – 22 по 8,40 лв., IX група – 43 по 6,50 лв., X група – 74 по 4,40 лв., XI група – 100 по 3,70 лв., XII група – 205 по 2,30 лв., XIII група – 452 по 2,20 лв., XIV група – 1440 по 1,10 лв., XV група – 2021 по 1,30 лв. ДЖАКПОТ: 3144,19 лв. Печалба Игра Фиш№ Район Лек автомобил 6/49 187533725 Козлодуй 5000 лв. 5/35 571815467 Хасково 5000 лв. 5/35 211846409 Г.Оряховица", "date": "2018.09.14", "title": "Над 10,3 млн. лв. в джакпотите за тираж № 74"}
{"url": "https://www.monitor.bg:443/bg/a/view/arabi-otmyknaha-trenior-na-cska-144310", "text": "Веселин Яневски, който е треньор на вратарите в ДЮШ на ЦСКА се разделя с клуба, тъй като ще продължи кариерата си зад граница. Той ще изпълнява тази длъжност в ОАЕ, след като подписа договор с местния “Корфакан”, информира официалният сайт на „армейците“. Яневски над 20 години е треньор в школата на ЦСКА, а след раздялата мястото му ще бъде заето от Калоян Георгиев, който също така остава и треньор на набор 2007. В същото време „червените“ обявиха и изненада за най-малките си фенове за мача с „Черно море“. Двубоят е в събота от 20 часа на „Армията“, а за домакинството отново ще бъде актуална кампанията „С деца на мач“. Благодарение на нея всички фенове до 14-годишна възраст ще могат да влизат в сектор \"А\" безплатно, като трябва да бъдат с пълнолетен придружител, който ще бъде допускан на стадиона с билет, изработен специално за участниците в кампанията. За всички участници в кампанията клубът е подготвил специална изненада - в 19:30 часа един от футболистите, който не е в групата за мача, ще бъде на разположение на децата за снимки и автографи около Топката пред Сектор „А“.", "date": "2018.09.14", "title": "Араби отмъкнаха треньор на ЦСКА"}
{"url": "https://www.monitor.bg:443/bg/a/view/39-babi-i-edna-vnuchka-vijat-trakijska-banica-144313", "text": "39 възрастни жени и една четвъртокласничка ще вземат участие в традиционното ,провеждащо се за осми пореден път състезание за направа на тракийска баница насред площада на град Елхово под наслов „Баница вита, два пъти превита“. 39 възрастни жени и една четвъртокласничка ще вземат участие в традиционното ,провеждащо се за осми пореден път състезание за направа на тракийска баница насред площада на град Елхово под наслов „Баница вита, два пъти превита“. Инициативата е народно читалище „Развитие 1893“, а идеята хрумнала през 2011 година на проф. Стоян Денчев, ректор на УНИБИТ, който е родом от тук, уточни организаторката Йовка Димитрова. В показното точене на 15 септември ще се включат  майсторки от града и 17 околни села, всяка от тях ще има възможността сама да избере каква точно да бъде баницата й: дали да е солена или сладка, дари с овче или с краве, а и с козе сирене. Можело да се ползват и готови , закупени от магазина кори,със сигурност повечето ще са с точилки, а най-добрите щели да завъртят „дърпани“. За пръв път в надпреварата се включва малката Никол Пейчева, която почерпила „опит“ от баба си, до сега нито един представител на силния пол не се е решил да мери умения с жените. Специално жури ще оценя  труда и постиженията на баничарките, наградите са различни, в крайна сметка вкусотиите ще бъдат изядени колективно от зрителите на площада.За настроението на участници и зрители ще се погрижи оркестър „Елхово“ с ръководител Николай Георгиев и солистка Нели Танева.", "date": "2018.09.14", "title": "39 баби и една внучка  вият тракийска баница "}
{"url": "https://www.monitor.bg:443/bg/a/view/sin-desant-v-plovdiv-za-loko-levski-144316", "text": "На повече от сериозна подкрепя ще се радва „Левски“ в предстоящото си гостуване на „Локомотив“ (Пд). Мачът от осми кръг на Първа лига е в неделя от 20 часа на стадион „Лаута“ в Пловдив и е много важен за „сините“. Играчите на Славиша Стоянович имат преднина от 3 точки на върха в класирането и ако не загубят двубоя, със сигурност ще продължат да водят в шампионата. Според предварителна информация от Националния клуб на привържениците се очаква над 2500 фенове да подкрепят „Левски“. Това обаче създава сериозен риск, тъй като секторът за гости побира само 2000 души. За целта от НКП проведоха среща с ръководството на „Локомотив“, на която получиха уверения, че нито един запалянко няма да бъде оставен извън стадиона. При нужда ще се обособи сектор с фенове на „Левски“ и извън зоната за гостуващи запалянковци, обещаха от пловдивския клуб. Двете агитки пък са в традиционно близки отношения и поради тази причина инциденти не се очакват. Според полицията двубоят също не е от най-рисковите, но въпреки това патрули на МВР ще има по целия път между София и Пловдив, като ще се ескортират феновете както на отиване, така и на връщане. Еуфорията около първото място на „Левски“ се отразява чувствително и на посещаемостта на мачовете. Така например 2000 „сини“ фенове подкрепяха тима във визитата на „Етър“ във Велико Търново, а след това 8500 души дойдоха на „Герена“ за домакинството на „Берое“.", "date": "2018.09.14", "title": "“Син“ десант в Пловдив за „Локо“ - „Левски“"}
{"url": "https://www.monitor.bg:443/bg/a/view/zadyrjaha-myj-streljal-po-avtobus-s-rabotnici-144318", "text": "Задържан е 30-годишен мъж, стрелял с въздушен пистолет по автобус, превозващ работници. Това съобщиха от полицията в Бургас. На 13 септември т.г. около 8.20 часа в 4-то районно управление – Бургас е получено съобщение за инцидент, при който по автобус с бургаска регистрация, превозващ работници към базата на частна фирма, разположена в Южната промишлена зона, е произведен изстрел вероятно с въздушен пистолет. При извършения оглед е констатирано, че вследствие на изстрела е напукан задният прозорец на автобуса. По думите на водача му – 67-годишен мъж, около 7.40 часа непосредствено след пътен възел „Юг“ в посока к-с „Меден рудник“ е застигнат от лек автомобил с пазарджишка регистрация, чийто водач му казал неприличен жест и произвел изстрел с пистолет към задната част на автобуса.", "date": "2018.09.14", "title": "Задържаха мъж, стрелял по автобус с работници"}
{"url": "https://www.monitor.bg:443/bg/a/view/naznachiha-d-r-mihail-hristov-za-shef-na-agencijata-po-transplantacii-144319", "text": "Д-р Михаил Христов е новият директор на Изпълнителната агенция по трансплантации (ИАТ). Той е назначен от министърът на здравеопазването Кирил Ананиев, съобщиха от ведомството. Досегашният директор д-р Мариана Симеонова подаде оставка в четвъртък. Д-р Христов е магистър по медицина, с придобита специалност „Ортопедия и травматология“. През годините е бил директор на Градска многопрофилна болница – Варна, началник отдел в НЗОК, ръководил е и Регионалния център по здравеопазване – София. Д-р Михаил Христов е заемал позициите на главен инспектор в Иизпълнителната агенция „Медицински одит“ и държавен инспектор в Изпълнителната агенция по трансплантация. През 2017 г. е оглавявал Изпълнителна агенция „Медицински одит“, като през същата година е бил и председател на Надзорния съвет на НЗОК. Последно е заемал поста управител на МБАЛ „Уни Хоспитал“.", "date": "2018.09.14", "title": "Назначиха д-р Михаил Христов за шеф на агенцията по трансплантации"}
{"url": "https://www.monitor.bg:443/bg/a/view/lud-se-vrjaza-v-tylpa-v-nim-144308", "text": "Мъж се е забил в тълпа от посетители, събрали се пред бар в южния френски град Ним в нощта срещу петък, ранявайки леко двама души, преди да удари бариера за сигурност и да бъде арестуван. Това съобщиха очевидци и местни официални лица, цитирани от \"Франс прес\". 32-годишният мъж, за когото се смята, че е местен гражданин, се е отправил с висока скорост към тълпата от около 50 души пред бара около 1 часа през нощта, уточняват очевидци. Неговото бяло \"Пежо\" се е блъснало в бариери, поставени за популярен фестивал през уикенда, включващ боеве между бикове и привличащ хиляди хора всяка година. Няколко очевидци посочват, че мъжът е крещял \"Аллах Акбар\" по време на инцидента. Източник, близък до разследването, заяви, че мъжът не е известен на полицията за предполагаема радикализация. Районният прокурор Ерик Морел уточни, че заподозреният се е опитал да избяга, но е бил хванат и набит от тълпата. Той е бил в състояние на \"умствено объркване\" по време на арестуването му и е бил откаран в болница. Засега разследването не е за тероризъм.", "date": "2018.09.14", "title": "Луд се вряза в тълпа в Ним "}
{"url": "https://www.monitor.bg:443/bg/a/view/ban-i-nimh-podpisvat-sporazumenie-144303", "text": "БАН, НИМХ и МОН днес в 15:30 подписват споразумение за бъдещето на института. Това стана ясно на пресконференция на КНСБ-НИМХ. В него се казава, че Академията изразява съгласие функциите на НИМХ да преминат към Национален институт по метеорология и хидрология като изследователски институт, създаден от МС по Закона за администрацията. Освен това БАН ще бъде задължен да преназначи към тях тези, които желаят да бъдат част от Академията. Ако не се стигне до споразумение метеоролозите били готови да предприемат крайни действия и да окупират сградата на БАН. В понеделник синоптиците щели да изпратят две кандидатури за временно изпълняващ директор на института - проф. Христомир Брънзов и проф. Пламен Нинов, който е зам. -директор на НИМХ.", "date": "2018.09.14", "title": "БАН и НИМХ подписват споразумение"}
{"url": "https://www.monitor.bg:443/bg/a/view/vanja-stambolova-predloji-brak-vyv-fermata-144298", "text": "Европейската шампионка по лека атлетика Ваня Стамболова се възползва от участието си във „Фермата“ 4, за да се обясни в любов на половинката си пред цяла България. Чаровната брюнетка отправи трогателно послание към своя любим Веселин. „Веско, обичам те страшно много... Мечтая си да създадем семейство с теб, да имаме дечица, дом. Ти си най-голямата ми любов“, изповяда се в своя видеодневник спортистката. Междувременно феновете тръпнат в очакване на първия елиминационен дуел за сезона. Емигрантката Росица и богатата наследница Гергана ще се изправят една срещу друга в епизода тази вечер. „Гергана е дошла във „Фермата“, за да се докаже, и аз ще й дам този шанс. коментира Росица избора си на опонент.", "date": "2018.09.14", "title": "Ваня Стамболова предложи брак във „Фермата“"}
{"url": "https://www.monitor.bg:443/bg/a/view/ombudsmanyt-kritikuva-ministyr-ananiev-za-novata-zdravna-zastrahovka-144302", "text": "Омбудсманът Мая Манолова критикува остро здравният министър Кирил Ананиев за евентуалното въвеждане на задължителна здравна застрохавка от 2 процента. Никой от нас не е виждал концепцията или стратегията на здравния министър, с която той даде заявка, че ще прави реформа. От това, което се чува в публичното пространство, всъщност нищо не става ясн, заяви тя пред Нова телевизия. По изчисления на финансисти тя ще се равнява на 12 лева месечно. Не виждам никакви промени, никаква заявка за промени, именно в тази част - отношенията лекар-пациент, в цените на клиничните пътеки, в цените на лекарствата. Доколкото имам информация, се провеждат срещи с представители на различни съсловия, но това, което чувам от тях, е, че те също не са виждали документа, заяви Мая Манолова. В подкрепа на критиката си тя обясни, че не е ясно какво ще се промени в предоставянето на медицинските услуги. Получава се възможност източниците на финансирането да стана три. Цялата тази яснота прави изключително лоша услуга на здравния министър и аз бих го призовала час по-скоро да извади предложението, посочи омбудсманът. Аз не съм чула някой да подкрепя тази реформа. Нещата или не са съгласувани, или няма отговор на всички въпроси, категорична бе Мая Манолова. Тя изрази тревога, че има много жалби от граждани, лекари и медицински сестри от болниците, които са в най-тежко състояние - във Враца, Ловеч и Стара Загора. Там най-добре се вижда как едни хора лошо управляват болничните заведения, трупат се дългове, източват се пари. Единственото решение е чрез промяна на контрола. Министърът трябва да каже как ще включи пациентите в контрола. Тук с повишаването на вноските отговор на този въпрос не виждам, разкритикува още идеите на ддравното ведомство омбудсманът.", "date": "2018.09.14", "title": "Омбудсманът критикува министър Ананиев за новата здравна застраховка "}
{"url": "https://www.monitor.bg:443/bg/a/view/zabraniha-dostypa-do-plaja-na-zakintos-na-kojto-padna-skala-144301", "text": "Само отдалеч ще могат да видят плажа Навагио хилядите туристи в района, след като бреговата охрана на остров Закинтос забрани достъпа до него след вчерашното срутване на скали, което причини наранявания на седем души, съобщава агенция АНА-МПА. В началото на септември плажът Навагио, който е достъпен само по вода, зае пето място в анкетата на сайта \"Флайт нетуърк\" (FlightNetwork) за най-красивите плажове в света. Забраната се отнася както до достъпа на плавателни съдове до залива, така и за къпането на плажа. Ограниченията са в сила до ново нареждане.", "date": "2018.09.14", "title": "Забраниха достъпа до плажа на Закинтос, на който падна скала"}
{"url": "https://www.monitor.bg:443/bg/a/view/deputatite-v-avans-v-spor-za-pyrvija-ucheben-den-144299", "text": "Депутатите влязоха в спор за първия учебен ден и родното образование в аванс. Учениците започват новата учебна година от 17 септември, а следващото заседание на НС е чак в сряда – 19 септември. Именно затова повечето от партиите излязоха с нарочни декларации. Тон дадоха от ГЕРБ, а шефката на просветната комисия Милена Дамянова призова от трибуната - .\"Нека спрем с хленченето\". Тя подчерта приоритети на управлението - инвестициите в учителите, дуалната система, дигиталното образование. По думите й знанието е това, което ни е водило и ни води по пътя на нашето съществуване като народ.\"Нашата цел е всеки ученик да получи качествено образование\", изтъкна Дамянова и припомни увеличението на учителските заплати. „Финансовият ресурс за повишаване на заплатите на учителите е пътят към повишаване на техния статус\", каза още тя. На свой ред от ДПС отправиха куп въпроси за състоянието на образователната система у нас. Има ли мащабна държавническа мисъл, която да реформира системата? А имаме ли министерство, което да създава нови възможности и да решава залежали проблеми?!, попита Ерол Мехмед от ДПС. Според него вместо да положи усилия и създаде условия за качествено образование, управляващата партия си позволявала „политическа алчност\" и се опитва да „завземе българското училище\". ГЕРБ изкривиха системата, подчерта той и даде за пример за „безцеремонното кадруване“ в системата. „Българският учител не е десятник, който носи гласове и неговата мисия не е политическа\", смята Мехмед. От БСП пък продължиха с критиките. „Трябва да си даваме сметка, че учителите са изморени още преди първия урок, а за учениците училището не е място, без което не могат\", заяви Веска Ненчева. По време на парламентарния контрол пък просветният министър Красимир Вълчев припомни, че се променя наредбата за едносменния режим в школата и вместо краен срок от 2021 година, за всяка община той ще е различен. По думите му 2012 година е нереалистичен срок. От думите му се разбра, че до 10 години всички училища трябва да преминат към една смяна. Той припомни, че 74 са общините у нас, където има училища на две смени. Най-голям е проблемът обаче в по-големите градове – София, Варна, Бургас, Пловдив, като проблемът не е само средствата, а осигуряването на сгради. Мерките са три - строеж на нови училища, дострояване на съществуващи училища, намаляване на приема в училищата. Третата мярка вече се прилага в последната година, отбеляза Вълчев. Възможна е и четвърта мярка - преструктуриране на училищната мрежа, допълни той. По думите на Вълчев Столична община планира строежа на четири нови училища.", "date": "2018.09.14", "title": "Депутатите в аванс в спор за първия учебен ден"}
{"url": "https://www.monitor.bg:443/bg/a/view/krychmarska-grupa-vadi-po-28-mln-ot-kontrabandni-cigari-144306", "text": "Престъпна група, която имала няколко кръчми, вадела по 28 млн. лева от контрабандни цигари на месец. Това стана ясно от думите на зам.-главния прокурор Иван Гешев, който даде брифинг в петък на обяд. Според него, бандитите имали четири фабрики в страната – в Дупница, в Горна Оряховица, в Тутракан и в Карнобат. Производствените цехове били разбити на 24 август от полицията и окръжната прокуратура в Пловдив. Тогава като обвиняеми са били привлечени 23-а души за държане на акцизни стоки без бандерол. Разследването обаче било прехвърлено на специализираната прокуратура по компетенция и те започнали работа по член за пране на пари. Така се стигнало до претърсванията в петък в заведенията „Бест”, което е бившия ресторант „Кошарите” и „Везувий“. Били претърсени и много офиси, частни домове и помещения. „Към момента няма задържани лица. Хората, които са установени на място, присъстват. Няма да посоча имена кои хора са на мястото. Има вариант някои от тях да бъдат задържани за 24 часа, това ще стане ясно до края на деня“, каза на обяд в петък зам.-главния прокурор Иван Гешев. По думите му, в един от емблематичните ресторанти на София, където се провеждали претърсвания, не присъствали собствениците. Според неофициална информация това са близки на Георги Станоев – Бирмата. Заведението се водело на името на баща му. Гешев обаче не пожела да каже дали именно семейство Станоеви са разследвани и дали действията срещу тях имат общо с издирваните Ветко и Маринела Арабаджиеви. „В момента трима са наблюдаващите прокурори по досъдебно производство. То е изпратено във вторник от колегите в Пловдив. Събрани са доказателства, че е налице организирана престъпна група. Координирахме се със спецпрокуратурата. От вторник започнахме да събираме доказателства за по-високите ешелони на престъпната група, преди това имаше подробности само за шофьори и работници. От сутринта има претърсвания и обиски на домашни адреси, офиси и ресторанти\", каза още Гешев. Тези хора са били собственици на фабриките, те са организирали производството и са получавали финансовия ресурс, от фабриката в Карнобат - той е около 7 милиона. Ние сме малка държава - всеки бизнес познава съответните хора, които го практикуват. Хората, които могат да осигурят машини, са 10-15 човека. В момента може да си направиш незаконна фабрика в която и да е страна, докато не се забрани. Официална връзка с акцията срещу господин Стайков не е намерена, съобщи още зам. главният прокурор. По-нататъшните действия зависят от приключването на акцията. Те ще се определят от събраните доказателства. Ако има достатъчно такива, то ще има арестувани и хора с повдигнати обвинения. Според информация на БЛИЦ полицията е задържала майката на бизнесмена Георги Станоев - Бирмата - Лидия Станоева, във Велинград. Очевидци разкрили пред изданието, че Лидка Скалата, както е известна майката на бизнесмена, е била изведена от ресторант в родопския град. Няколко барети с качулки и въоръжени са нахлули в заведението и са отвели Станоева, като посетителите са останали шокирани. Все още не е ясно на какво се дължи арестът.", "date": "2018.09.14", "title": "Кръчмарска група вади по 28 млн. от контрабандни цигари"}
{"url": "https://www.monitor.bg:443/bg/a/view/starozagorka-zanese-s-taksi-do-kazanlyk-10-bona-na-izmamnici-144305", "text": "  Поредна жителка на Стара Загора изгоря с огромна сума от личните си спестявания след като се хвана на станалия класически сценарий „полицията търси съдействие от гражданите“.   Поредна жителка на Стара Загора изгоря с огромна сума от личните си спестявания след като се хвана на станалия класически сценарий „полицията търси съдействие от гражданите“. Инцидентът със 79-годишната пенсионерка от Града на липите е от 13 септември, когато към 14,00 часа на домашния й телефон се обадил непознат мъж и се представил като „комисар Деянов“. Човекът обяснил, че полицията е по следите на опасни измамници, сред чийто списъци на нарочени жертви фигурира и тя. За да бъдели заловени мошениците обаче старозагорката трябвало да предостави всички свои налични спестявания , като предварително ги опише банкнота по банкнота, а описът да постави в торбичката с пачките. Сумата трябвало да бъде отнесена до Пловдив, където по предварителните указания трябвало да бъде сложена на една от каменните пейки в античния театър. След известно суетене пенсионерката получила последващо указание да смени маршрута и да отиде до центъра на Казанлък, което и направила като взела за своя сметка такси. Парите били оставени към 16,00 часа в кошче за смет в близост до РУ „Полиция“ в Града на розите, след което жертвата се прибрала у дома си и зачакала обаждане от „комисар Деянов“. Жалбата жената подала малко преди полунощ в четвъртък, след като се убедила, че „има нещо гнило“ . Образувано е поредното досъдебно производство за престъпление по чл.209, ал.1 от НК, само за последните три месеца на територията на ОД на МВР-Стара Загора са регистрирани над 25 аналогични измами, като прибраните пари надхвърлят 180 000 лв.В началото на тази седмица в хода на специализирана акция в Гълъбово бяха задържани мъж на 35 години и жена на 31, съучастници в три измами, при които от три старици са били прибрани 20 бона. Парите са били отнасяни до входната табела на Велико търново, където били оставяни под камък край асфалта.", "date": "2018.09.14", "title": "Старозагорка занесе с такси до Казанлък 10 бона на измамници"}
{"url": "https://www.monitor.bg:443/bg/a/view/vanko-1-gotvi-prevrat-vyv-vip-bradyr-144304", "text": "На рапъра Ванко 1 му дойде до гуша от „женското царство“ във „ВИП Брадър“. Изпълнителят на „Божията присъда“ е готов за преврат в сформиралата се на територията на Нови хан република - Норландия. След като откри съмишленик в лицето на гримьора с поразителна уста Валентин Кулагин, Ванко привлече и Петко Димитров за съюзник. Междувременно в епизода тази вечер ще се излъчи и първата седмична мисия със заглавие Съквартирантите ще са разделени на мъже и жени, а зрителите ще оценят талантите им. Всеки от отборите трябва да избере продуцент, който да определи програмата и ангажиментите на всеки един. От изтекли кадри става ясно, че Мира Добрева ще строява тима на представителките на нежния пол.", "date": "2018.09.14", "title": "Ванко 1 готви преврат във „ВИП Брадър“"}
{"url": "https://www.monitor.bg:443/bg/a/view/zapasnoto-vojnstvo-nastojava-za-specialen-zakon-144288", "text": "Крайно време е да бъде написан и приет специален закон за запасното войнство. Последният такъв законодателен текст е от далечната 1938 г., настоя преди началото на първия национален събор на ветераните от армията ни председателят на СОСРЗ бригаден генерал Цветан Стойков. Той припомни, че съюзът е сред най-големите неправителствени организации у нас със своите близо 700 дружества и около 22 000 членове. Сред чакащите своето решение въпроси са актуализацията на пенсиите, отпадането на тавана им и невъзможността на част от запасните и резервистите да използват социалните кухни към МО заради неизвършена промяна в наредба №13. По темата с кухните са били проведени разговори с двама от министрите на отбраната, бившия Николай Ненчев и настоящия Красимир Каракачанов, които уж обещали, но нищо не се случило. „Случващото се с БА в момента е аналогично на състоянието на армията ни след Ньойския мирен договор. Ние сме за превъоръжаване и модернизация на въоръжението, за засилване на доброволчеството. Поддържаме тесни контакти с всички патриотични организации у нас и в чужбина, от 2003 година сме членове на Международната конфедерация на офицерите от резерва, а от 2012-а сме в Международния консултативен комитет на организациите на офицерите от запаса…“, допълни бригаден генерал Стойков преди началото на научната конференция под патронажа на вицепремиера и министър на отбраната Красимир Каракачанов, посветена основно на ролята и значението на запасното войнство за националната сигурност в Казанлък. На форума бяха представени 6 доклада по актуални теми, включително и за доброволната служба в БА. Сред докладчиците лекторите от Военна академия бяха бр. генерал от резерва Елислав Иванов и доц. Румен Николов. Няколко хиляди ветерани се очаква да присъстват на планираните за събота в района на град Крън демонстрации на специалните сили от 68-а бригада с командир бригаден генерал Явор Матеев. Сред официалните гости ще бъдат президентът Румен Радев, министър Каракачанов и ръководителите на съюзите на запасните в Сърбия и Румъния. Няколко музея в страната са извадили от фондовете си оригинални оръжия и униформи, които ще бъдат показани на поляната, а джигити от прабългарската школа за оцеляване „Бага Тур“ ще покажат уменията си да яздят без седло и юзда. На поляната ще се проведе и първата национална среща „С перо и меч“, където своите книги ще представят две дузини писатели, неразривно свързани с армията и армейското ежедневие.", "date": "2018.09.14", "title": "Запасното войнство настоява за специален закон"}
{"url": "https://www.monitor.bg:443/bg/a/view/18-godishna-vletja-v-podlez-sled-neja-oshte-dve-katastrofi-na-syshtoto-mjasto-144289", "text": "18-годишна пловдивчанка с едва 1 месец стаж зад волана влетя с колата си в подлез в центъра на Пловдив. Младото момиче се е отървало само с уплах от невероятната си каскада, а колата й е напълно потрошена. Минути по-късно на същото място в града станали още две катастрофи. Трите пътно-транспортни произшествия се случили между 3 и 4 часа през нощта в петък на едно и също място – кръстовището между булевардите „Цар Борис Трети Обединител” и „Шести септември”. Пловдивчани наричат това кръстовище „Чифте баня” и подлеза при Баня Старинна. Младата 18-годишна шофьорка карала „Мицубиши”, когато в 3,15 часа при извършване на ляв завой на кръстовището, изтървала управлението на возилото и то полетяло в съседния пешеходен подлез. Шофьорката не е пострадала при лупинга, а пробата й с дрегер за алкохол била отрицателна. Предполага се, че не е успяла да овладее колата и да вземе плавния ляв завой заради малкия си опит зад волана. Другите две катастрофи станали една след друга в минутите до 4 часа. 20 минути след като 18-годишната се паркирала в подлеза, в стълб за улично осветление на кръстовището се блъснало „Рено”. Към 4 часа на същото място се ударил и автомобил „Ровър”. Алкохолната проба на 33-годишния водач на последната кола отчела 1,91 промила алкохол. Случаите се разследват, уточниха от полицията в Пловдив.", "date": "2018.09.14", "title": "18-годишна влетя в подлез, след нея – още две катастрофи на същото място"}
{"url": "https://www.monitor.bg:443/bg/a/view/ronaldo-se-zakani-pochvam-s-golovete-144307", "text": "Суперзвездата на „Ювентус“ Кристиано Роналдо обеща още в следващия мач да вкара първия си гол в скипа на италианския гранд. От началото на сезона португалският носител на „Златната топка“ все още не се е разписвал за новия си клуб, въпреки че има на сметката си няколко асистенции. „Знам, че феновете и медиите очакват от мен голове. И съм готов да им ги дам още този уикенд“, сподели Роналдо в интервю за клубната телевизия на „Юве“. Кристиано има всички шансове да спази обещанието си, тъй като в неделя „Старата госпожа“ е домакин на непретенциозния „Сасуоло“. В същото време легендата Андреа Пирло засили слуховете, че Пол Погба е пред завръщане в „Ювентус“. Френската звезда на „Манчестър Юнайтед“ е в конфликт с мениджъра Жозе Моуриньо и може още през януари да напусне Англия в посока Торино. „Завръщане на Пол Погба няма да ме изненада, защото “Ювентус” търси най-доброто. Той беше щастлив в тима и съм убеден, че скоро може отново да го видим в Италия“, допълни Пирло.", "date": "2018.09.14", "title": "Роналдо се закани: Почвам с головете"}
{"url": "https://www.monitor.bg:443/bg/a/view/policai-v-pikovite-chasove-kraj-vsjako-varnensko-uchilishte-144290", "text": "През новата учебна година ще има полицейски екипи във всеки учебен ден, край всяко едно училище. Това съобщи шефа на сектор „Охранителна полиция“- Варна, гл. инспектор Илиян Илиев. Засиленото присъствие на униформени ще бъде в пиковите часове – сутрин, по обяд и вечер, когато децата отиват или си тръгват от учебни занятия. Целта е максимална безопасност и ограничаване на инцидентите. По повод на започващата учебна година полицията стартира акция „Децата тръгват на училище“ и в първия учебен ден ще има поне по 2-3 полицаи във всяко училище за максимално добра охрана. Шефът на сектор „Пътна полиция” във Варна, главен инспектор Петко Камбуров, съобщи, че в началото на лятото е извършена проверка на пътната маркировка, сигнализацията и оградните съоръжения на всяко варненско училище. Там, където имаше нужда, бяха направени предписания. В края на август и началото на септември се извърши нова проверка и на места все още има неизправности, които ще се отстранят“, каза Камбуров. От началото на май досега са проверени общо 850 мотористи в рамките на специализирана полицейска операция, съобщиха от ОД на МВР-Варна, като са отчетени общо 176 нарушения. Установени са 34 неправоспособни водачи. 35 мотоциклета са с прекратена регистрация, а 34 са спрени от движение. Задържани са общо 19 водачи. Съставени са 125 наказателни акта, а 42 са глобите по фиш. Задържани са и 5 мотоциклета, за които има данни, че са предмет на престъпление. На 19 септември у нас, както и във всички останали страни от Европейския съюз, ще се проведе операция ЕДУАРД по инициатива на ТИСПОЛ. Целта е чрез засилена контролна дейност да се сведат до минимум предпоставките за пътно-транспортни произшествия, обясни ст. инспектор Драгомир Ганчев от сектор „Пътна полиция“. Тогава ще се отбележи Европейския ден без жертви по пътя. В тази насока са и предприетите действия Областно пътно управление във Варна за изграждане на кръгово кръстовище на пътя между Аксаково и варненското село Кичево, край село Долище. На специална среща във връзка с проверка на участъците с концентрация на пътни инциденти във Варненска област, е решено участъкът от пътя край Долище, наречен „Кръстовището на смъртта”, заради множеството катастрофи с десетки загинали и ранени, да бъде реконструирано. При един от последните тежки инциденти преди няколко месеца там бяха ранени трима души. Най-зловещият сблъсък пък стана през пролетта на 2015 г., когато момче и две момичета намериха смъртта си, а други шестима души бяха ранени. Тежките инциденти там станаха причина и за поредица от протести, които едва сега дават резултат. Ще бъде сформирана и комисия за обследване на рисковите участъци по пътищата във Варненско и предприемане на необходимите мерки за обезопасяването им. Сред местата с концентрация на пътни инциденти са и пътят Варна – Златни пясъци (в района на Долна Трака и Евксиноград), както и участък от пътя Варна – Добрич, между Аксаково и Аксаковска панорама.  ", "date": "2018.09.14", "title": "Полицаи в пиковите часове край всяко варненско училище "}
{"url": "https://www.monitor.bg:443/bg/a/view/sybirat-razdelno-amalgamenite-plombi-ot-zybolekarite-144297", "text": "Пломбите и коронките от амалгама ще бъдат събирани разделно от останалия биологичен боклук. За целта зъболекарите и стоматологичните клиники трябва да се снабдят със специални сепаратори. Това предвижда проект за допълнение на Наредбата за изискванията към дейностите по събиране и третиране на отпадъците на територията на лечебните и здравните заведения. Това се налага, за да не се замърсява околната среда от съдържащия се в тях живак, който е силно токсичен и се разпространява много бързо в околната среда, става ясно от мотивите към проектодокумента, подписани от здравния министър Кирил Ананиев. Денталните доктори ще трябва да събират дори миниатюрните частици, които са попаднали във водата, с която се изплаква устата на пациента след манипулация, се казва още в текста. Въпросните сепаратори трябва да са конструирани така, че да задържат 95% от замърснителя. Срокът, в който зъболекарите трябва да се снабдят тях е 1 януари 2019 г. в случай, че проектът, който е публикуван за обществено обсъждане, бъде приет. Предложеният проект е изготвен във връзка с необходимостта от създаване на условия за прилагане на разпоредбата на регламчент на Европейския парламента и на Съвета на Европа. Живакът е силно токсично вещество. Поради способността му да се пренася по въздуха на далечни разстояния и да се акумулира в екосистемите, той е глобален проблем, предизвикващ значими вредни въздействия върху човешкото здраве и околната среда. В Европейския съюз живакът се употребява често в денталната амалгама, която е значителен източник на замърсяване, поради което използването на амалгамни сепаратори ще гарантира, че отпадъците от живак се събират и изхвърлят в съответствие с добро управление на отпадъците и при никакви обстоятелства не се изпускат в околната среда, се казва още в мотивите на министър Ананиев.", "date": "2018.09.14", "title": " Събират разделно амалгамените пломби от зъболекарите "}
{"url": "https://www.monitor.bg:443/bg/a/view/otkradnat-jivot-s-nominacija-za-fest-v-solun-144258", "text": "Медицинска драма „Откраднат живот“, която приковава българския зрител пред малкия екран за трета поредна година, получи номинация в престижния фестивал Mediamixx, който се провежда ежегодно в Солун. Сериалът, изследващ под микроскоп връзките и диагнозите в болница „Свети Кирил“ ще се съревновава с 21 други продукции. Нарежда се в топ 3 в категория \"Най-добър сценарий“ и ще се бори със заглавия като Babylon Berlin (Германия) и Raven (Полша). Добрата новина идва само няколко дни, след като в ефира на Нова тв изгря премиерният епизод за шестия сезон на „Откраднат живот“. Настоящата порция серии ще преминат под мотото „Анатомия на гнева“, а сред новите попълнения в каста са Владо Пенев, Ана Пападопулу и Владо Карамазов. В ролята на доц. Банков се завръща и обичаният от зрителите Юлиан Вергов. Близо 300 фена вече получиха шанса да гледат първия епизод от шести сезон заедно с любимците си от екрана, като прожекцията се състоя в Дома на киното.", "date": "2018.09.14", "title": "„Откраднат живот“ с номинация за фест в Солун"}
{"url": "https://www.monitor.bg:443/bg/a/view/shtyrkelov-apokalipsis-kraj-burgas-144296", "text": "Труповете на най-малко 130 убити мъртви щъркела са били открити от полски орнитолози близо до сметище край Бургас, съобщиха учени от Института по зоология към Университета по природни науки в Познан. Всички щъркели са станали жертви на високоволтови електрически трасета по пътя си към топлите страни. През тази година сътрудници на института оборудвали с GPS-GSM предаватели 54 бели млади щъркела. От излитането им за топлите страни 23 от общо 54-те загинали, при това само един в района на Близкия Изток - в Саудитска Арабия. Нямало нито една жертва в опасния Ливан, където щъркелите са подложени на преследване, но за сметка на това 22 изобщо не били напуснали Европа. Установено било, че четири са починали от естествени врагове - били ухапани от змии, а останалите се изгубили в Полша, Румъния и България. Природозащитниците тръгнали по дирите на изгубените щъркове и така попаднали на ужасно място в България. Близо до Бургас в района на сметище голяма част от щъркелите спирали по време на есенната си миграция. Мнозина от тях кацали по електрически стълбове и ставали жертви на волтова дъга. Телата на повечето били разложени и оглозгани от скитащи кучета. Тленните останки на един от щъркелите били открити на мястото, което поляците определили като щъркелова касапница. По-точно намерени били предавателят и пластмасовия пръстен. В района на предавателя били открити още 130 мъртви птици, под някои от стълбовете имало до 20 поразени от електричеството птици. Тъй като около боклучището има ок. 100 стълба, поляците смятат, че може да загинат 10 пъти повече щъркели и реалната опасност за тях не е в Близкия изток и Ливан, а в Европа.", "date": "2018.09.14", "title": "130 щъркела намерени мъртви до сметище край Бургас"}
{"url": "https://www.monitor.bg:443/bg/a/view/zaharieva-prezidentyt-e-uvedomen-che-njama-da-vodi-delegijata-v-oon-144295", "text": "Президентът Румен Радев и неговата администрация е била уведомена, че българската делегация за сесията на ООН ще се води от премиера Бойко Борисов. Това стана ясно от думите на вицепремиера и външен министър Екатерина Захариева.  Преди ден от администрацията на държавния глава обясниха, че това решение не било съгласувано с тях. Сега обаче Захариева обясни, че имало размяна на писма между политическите кабинети на МС и президент, както и срещу преди около месец-два. Тя уточни, че е възможно подобна делегация да се води или от държавен, или от правителствен ръководител. По думите ѝ с оглед на българското европредседателство и глобалните теми преценката е била, че е добре тази година министър-председателят да представлява страната ни в ООН.В никакъв случай не говорим за някакви спекулации, които се чуват, подчерта Захариева и допълни: „Така или иначе миналата година е бил президентът, тази година е редно да отиде премиерът, и то в година на председателството\". За последно Борисов води българската делегация на форума през 2010 г. Всяка осма виза, издадена от консулската ни служба в Москва, е с цел културен обмен, коментира по време на парламентарния контрол Захариева. Така данните показват, че консулската ни служба в Москва е издала над 17 100 визи с цел културен обмен за периода от януари до 13 септември тази година, а общият брой на издадените визи е около 170 000. Поводът за коментара й бе въпрос от лидера на Атака Волен Сидеров за случай, в който участниците в културни мероприятия да са освободени от такса, когато получават виза. Захариева на свой ред обясни, че на всички руски участници в културни мероприятия у нас се издават безплатни визи, но за целта трябва да отговарят на условията. Отказват се визи само в случаите, когато са нарушени разпоредбите на споразумението между България и Русия. Захариева даде пример със случаите, когато хората участват във фестивали с комерсиална цел и са платили за своето участие.", "date": "2018.09.14", "title": "Захариева: Президентът е уведомен, че няма да води делегацията в ООН"}
{"url": "https://www.monitor.bg:443/bg/a/view/preslava-rodi-dyshterichka-144291", "text": "Поп-фолк дивата Преслава гушна първата си рожба. Въпреки множеството спекулации, че певицата ще стане мъжка майка, тя роди дъщеричка. За щастливото събитие стана ясно от профила на 34-годишната звезда в Инстаграм. написа към кадър на крачето на бебето тя. От хаштаговете към поста става ясно, че момиченцето ще носи буквата на звездната си майка и на гордия татко - бизнесменът Павел Лазаров. Последните дни от бременността си звездата на \"Пайнер\" прекара в луксозен комплекс в Анталия, Турция. Предполага се, че там е дала живот на наследницата си. Преслава и Павел дебютираха като двойка миналия октомври на парти за откриване на столичен бутик. За връзката на изпълнителката на „Обратно в играта“ с Лазаров, който в миналото се разведе с бременната си съпруга заради плеймейтката Златка Райкова обаче се говори от началото на миналото лятото.", "date": "2018.09.14", "title": "Преслава роди дъщеричка (СНИМКА)"}
{"url": "https://www.monitor.bg:443/bg/a/view/incidentyt-blokira-metroto-na-opylcheska-144294", "text": "Мотриса от столичното метро блъсна и уби 43-годишна жена на станция „Опълченска“. Фаталният инцидент се разигра около 14 часа в петък. Загиналата е паднала на релсите, а идващия влак не е успял да спре и я е премазал. По първоначална информация жената гледала в телефона си и се движела зад ограничителна линия близо до релсите. В един момент залитнала и паднала на релсите. След секунди мотрисата пристигнала на перона и не е успяла да спре. Жертвата е починала от тежка черепно-мозъчна травма, обяви пред \"Монитор\" говорителят на Центъра за спешна помощ Катя Сунгарска. Тя поясни, че сигналът за падналата на релсите на столичното метро жена е получен в 14,06 часа. В момента е имало свободен спешен екип, който веднага е изпратен при метростанция \"Опълченска\". Линейката е пристигнала за броени минути. Независимо от това обаче се е наложило медиците да изчакат до отстраняване на мотрисата от тялото на жената. Когато това е станало възможно, се е оказало, че тя вече е била издъхнала. Метрото се движи от станция „Сердика“ до станциите „Летище София“ и „Бизнес парка“, и от станция „Витоша“ до станция „Сливница“. От \"Московска\" 33 пуснаха извънредни автобуси. Те се движат по маршрут от метростанция „Сливница“ до Софийски университет, Орлов мост, НДК и обратно до метростанция „Сливница“. Движението на линията бе възстановено в 16,46 часа.", "date": "2018.09.14", "title": "Мотриса премаза жена на метростанция „Опълченска“ (ОБНОВЕНА)"}
{"url": "https://www.monitor.bg:443/bg/a/view/direktoryt-na-agencijata-po-gorite-podava-ostavka-144282", "text": "Изпълнителният директор на Агенцията по горите Григор Гогов ще подаде оставка днес или в понеделник. Това обяви на брифинг в Министерски съвет министърът на земеделието храните и горите Румен Порожанов. Той допълни, че това става по искане на самия изпълнителен директор Гогов. Министърът коментира, че причината за оставката е сигнал за конфликт на интереси срещу Гогов. Този сигнал по думите му е бил проверен от министерството, но е бил установен пряк конфликт на интереси. Сигналът обаче е бил изпратен към КПКОНПИ за извършване на независима проверка по отношение на данните, съдържащи се в него.", "date": "2018.09.14", "title": "Директорът на Агенцията по горите подава оставка"}
{"url": "https://www.monitor.bg:443/bg/a/view/mahindra-shte-debutira-v-plovdiv-143983", "text": "Най-големият автомобилен производител от Индия с над 70-годишна история зад гърба си - Mahindra, ще дебютира на българския пазар чрез дистрибутора „Астреко Моторс” и чрез дилърската мрежа на „Бултрако Моторс” АД. По време на есенния панаир в Пловдив от 25 септември, посетителите ще могат да видят за първи път два висококачествени автомобила с повишена проходимост – компактния кросоувър KUV100 и 7-местния всъдеход XUV500. И двата модела предлагат комфорт, удобства и качество, характерни за автомобили от по-висок клас, на достъпна цена. По-късно на българския пазар ще бъдат представени и още нови попълнения в гамата на Mahindra - пикапи и високопроходими модели. Марката Mahindra е създадена през 1945 г., но стартира реалната стопанска дейност през 1949 г. със сглобяването на високопроходими автомобили Jeep. Днес Mahindra e най-големият производител на трактори в света, а автомобилната гама на марката включва общо 13 модела, сред които и електромобили. От 2015 г. към нейното портфолио се присъедини и италианската дизайнерска фирма Pininfarina. Това е нов белег на международната експанзия на Mahindra, тъй като преди това компанията закупи и южнокорейския производител SsangYong. С инвестициите на Mahindra, майсторите от Pininfarina ще проектират, конструират и произвеждат високотехнологични продукти, с атрактивен дизайн, ефективни характеристики и луксозни електромобили за най-претенциозните клиенти. Марката Mahindra е сред основоположниците на Formula Е и се включва в екологичната надпревара още от нейното първо издание през 2014 г. с електрически болиди. Новият модел Mahindra KUV 100 е агресивен и мускулест практичен компактен SUV с интересен дизайн. Дължината му е едва 3700 мм, ширината е 1735 мм, височината е 1655 мм, а междуосието е 2385 мм. Пътният просвет е 170 мм. Mahindra KUV 100 се задвижва от 1,2-литров бензинов двигател с мощност 82 к.с. при 5500 об/мин, а максималният въртящ момент е 115 Нм при 3500 об/мин. Скоростната кутия е 5-степенна механична, максималната скорост е 148 км/ч, а комбинираният разход на гориво е 6,2 л/100 км. Резервоарът побира 35 литра. Обемът на багажника варира от 243 литра до 473 литра със сгънати седалки. На българския пазар ще се предлага и новият 7-местен всъдеход Mahindra XUV500, който впечатлява с хармоничен салон. В интериора е използвана мека и приятна на допир кожа, централната конзола е решена в пиано лак. Мултимедийната система е налична от най-ниското ниво на оборудване, като при него тя е с 6-инчов дисплей, а при по-луксозните версии е със 7-инчов. Третият ред с пълноценни сгъваеми седалки го превръщат в любимец на големите семейства и компании. Всъдеходът се задвижва от 2,2-литров турбодизелов двигател с мощност 155 к.с., а пикът на въртящия момент е 360 Нм в интервала от 1750 до 2800 об/мин. Скоростната кутия е 6-степенна механична, а средният разход е 7,0 или 7,5 л/100 км, в зависимост от това дали автомобилът е с предно предаване или задвижване на всички колела 4х4. Размерите на Mahindra XUV500 са дължина 4585 мм, широчина 1890 мм, височина 1785 мм и междуосие 2700 мм. Пътният просвет е 170 мм, а обемът на багажника е 243 литра при използване на 7 места и 473 литра при 5-местната конфигурация.", "date": "2018.09.14", "title": "Mahindra ще дебютира в Пловдив"}
{"url": "https://www.monitor.bg:443/bg/a/view/zatvarjat-bul-vasil-levski-v-nedelja-144284", "text": "Затварят за движение бул. „Васил Левски“ в участъка от Софийския университет до паметника на Апостола в неделя. Това съобщи зам.-кметът по транспорт на София Евгени Крусев, който провери ремонта на ул. „Цар Симеон“. С това реконструкцията на ключовия булевард ще приключи и движението ще бъде отпушено в понеделник. Ремонтът на “Левски” започна преди лятото с преасфалтирането на отсечката от Ректората до “Графа”. С нова настилка бе положена и на кръстовището на Софийския университет. Други тапи също ще затрудняват движението в столицата през следващите два дни. От днес изцяло за затворени бул. „Арсеналски“ и Източната тангента. Ремонтите и по двете улици ще приключат до понеделник. През лятото бяха обновени и булевардите „България“, в участъка между „Иван Гешов“ и „Гоце Делчев“, „Христофор Колумб“, ул. „Резбарска“, както и десетки вътрешно квартални улици. „По този начин основните ремонти, които обещахме да изпълним до 15 септември, ще приключат“, заяви Крусев. За след първия учебен ден ще се ремонтират бул. „Пенчо Славейков„ и ул. „Граф Игнатиев“. По „Пенчо Славейков“ се констатира забавяне при началото на изпълнението на обекта, заради съгласувателните процедури относно настилката, припомни зам.-кметът и допълни, че очаква работата да приключи в първите десет дни на октомври. Най-големият ремонт това лято е този на „Графа“, като се очаква в началото на ноември да бъде пуснато трамвайното движение. Улицата изцяло се реновира, подменя се ВиК инсталацията, релсите и се обновяват площадите „Славейков“ и „Гарибалди“. С нов облик ще се сдобие и градината пред църквата \"Свети Седмочисленици\", както и част от улиците \"Солунска\", \"Шишман\" и Шести септември\". Ежедневният книжен пазар на „Славейков“ ще бъде с нови павилиони. Пазарът за зеленчуци пред църквата \"Свети Седмочисленици\" пък ще бъде закрит.", "date": "2018.09.14", "title": "Затварят бул. “Васил Левски” в неделя (ОБНОВЕНА)"}
{"url": "https://www.monitor.bg:443/bg/a/view/bivsh-shef-na-medicinski-odit-oglavi-agencijata-po-transplantacii-144280", "text": "Д-р Михаил Христов е новият директор на Изпълнителната агенция по трансплантация (ИАТ), съобщиха от пресслужбата на Министерството на здравеопазването. Д-р Христов е магистър по медицина, с придобита специалност \"Ортопедия и травматология\". През годините е бил директор на Градска многопрофилна болница - Варна, началник на отдел в Националната здравноосигурителна каса и др. Д-р Христов е заемал и позициите на главен инспектор в Изпълнителна агенция \"Медицински одит\" (ИАМО), и държавен инспектор в ИАТ. През 2017 г. е оглавявал ИАМО, като през същата година е бил и председател на Надзорния съвет на НЗОК. Последно е заемал поста управител на МБАЛ \"Уни Хоспитал\".", "date": "2018.09.14", "title": "Бивш шеф на \"Медицински одит\" оглави агенцията по трансплантации"}
{"url": "https://www.monitor.bg:443/bg/a/view/porojanov-na-praga-sme-na-seriozna-opasnost-144285", "text": "Ще плащат на хората, отглеждащи прасета в дворовете, да ги заколят и сложат във фризера. Това стана ясно след заседание на Централният епизоотичен съвет на заседание в МС. На него се реши, да се разработят мерки за стимулиране на регистрираните стопанства - тип „заден двор“ да усвоят свинете в 20-километровата зона около индустриалните ферми. В заседанието участваха вицепремиерът Томислав Дончев, министрите Владислав Горанов, Румен Порожанов и Емил Караниколов, директорът на Българската агенция по безопасност на храните д-р Дамян Илиев, представители на МВР, министерствата на околната среда и водите, транспорта, здравеопазването и отбраната. Поканени да присъстват бяха и представителите на асоциациите на свиневъдите д-р Румен Караманов и Димитър Димитров. За стимулирането на регистрираните стопани имаме визия, но Конкретният размер ще е ясен следващата сряда, заяви след заседанието министърът на земеделието, храните и горите Румен Порожанов. Не може обаче да се стимулират незаконни животни. Хората трябва да си заколят прасетата. Ако гледаме законът за нерегистрираните, той е строг и ще се наложат санкции без компенсация, обясни директорът на Българската агенция по безопасност на храните д-р Дамян Илиев. Министър Порожанов запозна членовете на Централния епизоотичен съвет с предприетите мерки. Африканската чума по свинете в село Тутраканци, Варненско е потвърдена от референтната лаборатория в Мадрид. Заболяването не е опасно за хората, но води до огромни икономически загуби. В българските на три оборота годишно или общо около 1,2 млн. прасета. Разпространението на африканската чума по свинете в съседна Румъния вече обхваща 1000 огнища и на евтаназия подлежат 300 000 животни. От вчера заболяването е констатирано и на белгийско-френската граница. Обезпокоени сме от заболяването, има риск от огромни икономически загуби. Трябва да засилим мерките за биосигурност, заяви д-р Румен Караманов от асоциацията на свиневъдите. Браншът подкрепя да се правят масирани проверки навсякъде – и в домашните ферми, и в индустриалните, като за нарушителите да се налагат санкции. На него се реши, да се разработят мерки за стимулиране на регистрираните стопанства- тип „заден двор“ да усвоят свинете в 20-километровата зона около индустриалните ферми. В заседанието участваха вицепремиерът Томислав Дончев, министрите Владислав Горанов, Румен Порожанов и Емил Караниколов, директорът на Българската агенция по безопасност на храните д-р Дамян Илиев, представители на МВР, министерствата на околната среда и водите, транспорта, здравеопазването и отбраната. Поканени да присъстват бяха и представителите на асоциациите на свиневъдите д-р Румен Караманов и Димитър Димитров. За стимулирането на регистрираните стопани имаме визия, но все още се правят разчети. Конкретният размер ще е ясен следващата сряда, заяви след заседанието министърът на земеделието, храните и горите Румен Порожанов. Не може обаче да се стимулират незаконни животни. Хората трябва да си заколят прасетата. Ако гледаме законът за нерегистрираните той е строг и ще се наложат санкции без компенсация, обясни директорът на Българската агенция по безопасност на храните д-р Дамян Илиев. Министър Порожанов запозна членовете на Централния епизоотичен съвет с предприетите мерки. Африканската чума по свинете в село Тутраканци, Варненско е потвърдена от референтната лаборатория в Мадрид. Заболяването не е опасно за хората, но води до огромни икономически загуби. В българските индустриални свинеферми се отглеждат над 400 000 животни на три оборота годишно или общо около 1,2 млн. прасета. Разпространението на африканската чума по свинете в съседна Румъния вече обхваща 1000 огнища и на евтаназия подлежат 300 000 животни. От вчера заболяването е констатирано и на белгийско-френската граница. Обезпокоени сме от заболяването, има риск от огромни икономически загуби. Трябва да засилим мерките за биосигурност, заяви д-р Румен Караманов от асоциацията на свиневъдите. Браншът подкрепя да се правят масирани проверки навсякъде – и в домашните ферми, и в индустриалните, като за нарушителите да се налагат санкции.", "date": "2018.09.14", "title": "Плащат на хората да колят прасетата си, сумите ясни в сряда"}
{"url": "https://www.monitor.bg:443/bg/a/view/nagradiha-zlatnija-medalist-ot-mejdunarodnata-olimpiada-po-informatika-144286", "text": "Александър Кръстев - златен медалист от 30-та Международна олимпиада по информатика, получи почетен плакет на Община Варна. Eдинадесетокласникът от Математическата гимназия „Д-р Петър Берон“ спечели отличието в едно от най-престижните състезание по информатика в света, което се проведе в Япония, с участие на представители от над 80 държави. България бе представена с отбор от 4 ученици, като златния медал спечели представителят на Варна. Другите три момчета се отличиха с бронзови отличия. Това лято Александър спечели и златен медал от Балканската олимпиада по информатика, провела се в град Тимишоара, Румъния. На днешното тържество в Община Варна, ученикът получи плакетa от шефката на дирекция „Образование и младежки дейности“ Лилия Христова, в присъствието преподавателката на Александър,  Елена Димитрова и на директора на Математическата гимназия, Павлин Петков. „За мен е голяма радост, че получих това отличие от Община Варна. Благодаря на всички, които са ми помогнали да спечеля тази награда – на училището, на моята учителка и на ръководителите на националните отбори“, заяви медалистът. „Това е напълно заслужена награда за труда и усилията, които е положил Александър. Ще се радваме на по-нататъшните му успехи“, каза и Елена Димитрова. Поздравления за успеха бяха отправени и от директора на гимназията, Павлин Петков.", "date": "2018.09.14", "title": "Наградиха златния медалист от Международната олимпиада по информатика"}
{"url": "https://www.monitor.bg:443/bg/a/view/ostaviha-v-aresta-shofiora-bez-knijka-ubil-baletist-vyv-varna-144279", "text": "Варненският окръжен съд остави в ареста 25-годишния Петър Здравков, обвинен, че е блъснал с колата си и убил велосипедиста Мартин Чикалов (39 г.). Престъплението бе извършено на 10 септември. След катастрофата Здравков избяга и се предаде на следващия ден в полицията, придружен от адвокат. В съдебната зала днес прокуратурата посочи, че според свидетели на случилото се обвиняемият е карал с поне 70-80 километра в час. Окончателни данни за скоростта на колата ще има, след като бъде изготвена назначената съдебно-техническа експертиза. Все още не са готови резултатите от изследванията дали Здравков е употребил дрога, преди да седне зад волана. Обвинението изнесе информация, че младият мъж никога не е имал книжка, въпреки че притежава автомобил, и два пъти е санкциониран за това нарушение на закона. Освен това той има проблеми със зрението, но е шофирал без очила. От прокуратурата посочиха още, че представеното от Здравков пред съда удостоверение за постоянен адрес, е издадено на 11 септември. В залата бе изнесена и информация, че макар да е с чисто съдебно минало, той има криминални регистрации за увреждане на имущество и за кражба, съобщи БТА. Според съда от събраните до момента доказателства по случая може да се направи обосновано предположение, че Здравков е съпричастен към престъплението, за което е обвинен. Освен това, ако е на свобода, той може да се укрие или да извърши друго престъпление. Решението на Окръжния съд Петър Здравков да бъде оставен в ареста може да бъде обжалвано в 3-дневен срок. Близки и приятели на убития Мартин тази вечер ще се съберат пред сградата на Община Варна и ще направят флашмоб в памет на загиналия балетист.", "date": "2018.09.14", "title": "Оставиха в ареста шофьора без книжка, убил балетист във Варна"}
{"url": "https://www.monitor.bg:443/bg/a/view/coolio-startira-turneto-si-s-koncert-v-sofija-144283", "text": "Рапърът Coolio, който остави отпечатък в музикалната история с тоталния хит Gangsta's Paradise, ще кацне за концерт у нас. София е първата спирка от европейското турне на носителя на „Грами“. Той ще застане под светлината на прожекторите в столичния клуб „Терминал 1“ на 4 октомври. След срещата с българските меломани, Coolio ще изнесе концерти още в Швеция, Швейцария, Обединеното кралство, Ирландия, Полша, Украйна, Холандия, Унгария, Германия и други. Това не е първа визита у нас за мъжа, отговорен за саундтрака към култовата анимация „Лабораторията на Декстър“. Той изнесе шоу в София и през 2012 година. Билети за събитието на 4 октомври на цена от 40 лв. са достъпни в мрежата на Eventim.", "date": "2018.09.14", "title": "Coolio стартира турнето си с концерт в София"}
{"url": "https://www.monitor.bg:443/bg/a/view/ara-malikjan-stana-na-50-144287", "text": "Прочутият испански цигулар Ара Маликян с арменски произход днес навършва 50. За първи път хваща цигулка тригодишен, на 12 изнася първия си концерт, за да се превърне по-късно в цигулар № 1 на Испания и в един от най-виртуозните музиканти в наши дни. На 1 ноември в зала 1 на НДК Ара Маликян се завръща за втори концерт в София, за да продължи да разказва „Невероятната история на една цигулка”. През февруари миналата година той напълни до последното място зала 1 на НДК. След като омагьоса българската публика с музиката и зашеметяващата си енергия, обеща да се върне. „Невероятната история на една цигулка” е името на световното му турне и на неговия 25-и пореден албум. Историята на една цигулка, тръгнала от Италия и достигнала до Ливан, не е просто сетлист от мелодии. Това е семейната история на Ара – на неговия дядо, бягал от арменския геноцид и намерил по чудо спасение в Бейрут благодарение на една цигулка. Концертът, с който трета година обикаля света, е музикално пътешествие през времето, през различни култури, музикални епохи и всевъзможни стилове – от барок до джаз, рок и фламенко ритми. „Лудият цигулар”, както го наричат, почти левитира на сцената и пренася с лекота публиката от Бах и Лятото на Вивалди през арабски и цигански мелодии до музика от филм на Тарантино, Джими Хендрикс , Led Zeppelin и чак до Дейвид Бауи. Ара Маликян е роден през 1968 г. в Бейрут. Баща му е арменец и го учи да свири в духа на ливанските музикални традиции. На 15 години вече учи музика в Хановер със специална стипендия от германското правителство, след това продължава в Лондон при преподаватели като Франко Гули и Руджеро Ричи. Избира да живее в Испания и в продължение на 7 години е концерт–майстор на Кралския симфоничен оркестър на Мадрид. Като студент в Германия свири на еврейски сватби и избира лютиера Алфредо Ревиоли за майстор на цигулката си, тъй като не притежава нито Страдивариус, нито Амати. Но малко по-късно става носител на всички призове от най-престижните конкурси като „Николо Паганини“ в Геноа, „Феликс Менделсон“ в Германия, и „Пабло Сарасате“, а през 2015 г. е номиниран е за латино Грами. Педро Алмодовар го кани да запише музиката за два от филмите си – шедьоври „Говори с нея” и „Лошо възпитание”, а Карлос Саура го снима в последния си филм \"Хота: Отвъд фламенкото\". „Ара излъчва благородство и уникална харизма. Когато хване инструмента и засвири, така се потапя в музиката, че нищо повече не го интересува.”– казва Саура за него. Ара черпи от музиката на Близкия изток - арабска и еврейска, от арженското танго и испанското фламенко. Казва, че познава българския фолклор от Теодосий Спасов и Васко Василев, с когото са състуденти в Лондон, и че харесва българите, защото са луди като него. Концертът на Ара Маликян се организира от БГ Саунд Стейдж.", "date": "2018.09.14", "title": "Ара Маликян стана на 50"}
{"url": "https://www.monitor.bg:443/bg/a/view/hp-s-3d-printer-za-masovo-proizvodstvo-144281", "text": "През 2017 г., Desktop Metal постави началото на бързия и евтин 3D печат с метал, но изглежда HP работи сериозно върху 3D печата на метал в индустриални обеми и производство с високо качество. Технологията, нарича HP Metal Jet, е 50 пъти по-бърза и значително по-евтина от съществуващите методи, като вече са в ход пилотни програми. Печатното легло се нагрява, за да се изпарят всички течности и да се превърне разтворът на свързващото вещество в нещо, което действа като топящо се от топлина лепило. Следващата стъпка е процесът на размекване, за да се отстрани излишният метален прах, който може да бъде използван повторно в процеса с ниско съдържание на отпадъци, след което крайната част се поставя в пещ, точно под точката на топене, процес който разтваря свързващото вещество и свързва металните частици заедно в една, изключително плътна и твърда част. От гледна точка на разделителната способност, воксела (3D еквивалент на пиксела) на Metal Jet е с дължина и широчина около 21 микрона, представляващи 1200 dpi 2D печат и някъде между 50-100 микрона височина, защото това е точността на дебелината на слоя, която HP може да постигне. За сравнение, човешкия косъм обикновено е дебел около 50 микрона, така че става въпрос за висока степен на прецизност. HP планира поетапно въвеждане на Metal Jet. В момента, машината вече работи в две пилотни програми. Специализираната металургична компания Parmatech, използва Metal Jet за производството на медицинско оборудване, като хирургични ножици и хирургически ендоскопски челюсти, а GKN Powder Metallurgy произвежда части за автомобилни и индустриални гиганти като Volkswagen и Wilo. През 2019 г. HP ще стартира производствена услуга, която ще позволи на производители да качват 3D файлове на дизайни, които да бъдат отпечатвани в промишлени количества от Parmatech и GKN. Самите принтери ще започнат да се доставят през 2020 г. и ще са достъпни масово през 2021 година.  ", "date": "2018.09.14", "title": "HP с 3D принтер за масово производство"}
{"url": "https://www.monitor.bg:443/bg/a/view/2-godishno-dete-izchezna-ot-romskata-mahala-v-peshtera-144272", "text": "Двегодишно момченце е изчезнало от ромската махала в град Пещера и вече 20-ти ден от него няма никаква следа. Михаил Чиков бил на гости в къщата на вуйчо си, където си играел с друго дете. Това било на 26 август по обяд. Другото дете обаче се прибрало в дома си, но двегодишният Михаил останал сам и когато по-късно го потърсили, не го открили в околностите на квартала „Едиверен“. Родителите му се обадили в полицията и оттам започнали да го издирват, а вече невръстният Михаил е обявен за общонационално издирване. Вече 20-ти ден криминалистите с помощта на пожарникари и горски търсят детето. Претърсени са къщите в цялата махала, както и района в близката гора, но без резултат. Бащата на момченцето също няма обяснение за случилото се. Михаил има и по-голяма сестра, на 4 години. Майката е безработна и се е занимавала с отглеждането на децата, а бащата  работел като дървосекач в частна фирма, за да се прехранва семейството. От общинската дирекция „Социално подпомагане“  в гр. Пещера са се самосезирали за изчезналото дете и родителите са насочени към подходящи социални услуги за оказване на подкрепа. Изчезналият Михаил Чиков е слабо дете, с къса кестенява коса, било е облечено със синя тениска, къси дънкови панталони и сини сандали, съобщават от МВР.Хората, които разполагат с допълнителна информация за момченцето, могат да сигнализират на тел.112 или в най-близкото управление на полицията. По случая е образувано досъдебно производство, действията се провеждат под наблюдението на Окръжната прокуратура в Пазарджик. ", "date": "2018.09.14", "title": "2-годишно момче изчезна от ромската махала в Пещера"}
{"url": "https://www.monitor.bg:443/bg/a/view/vyv-fb-stjagat-protest-sreshtu-poskypvaneto-na-taksa-smet-v-pazardjik-144273", "text": "Протест срещу поскъпването на такса смет от догодина в Пазарджик готвят потребители в социалните мрежи, които канят граждани на 22 септември т.г. на площад “Константин Величков“, за да се обявят срещу очакваното повишение на такса „Битови отпадъци“. „На сесията на Общински съвет-Пазарджик на 27 септември.2018 г. администрацията на Община Пазарджик се готви да увеличи таксата ТБО (данък смет), без да промени нищо - пропорционално \"на калпак\". Целта е да плащат с нашите пари все по-високите такси за депониране на смесен отпадък. Тези повишаващи се такси не са задължителен данък и нямат за цел да натоварват гражданите. Гражданите в европейските държави плащат много ниски или нулеви такси смет, защото събират разделно, рециклират и не депонират почти нищо“, пишат организаторите в призива за протеста. На редовния си брифинг във вторник кметът на общината Тодор Попов обясни, че повишението за физическите лица ще бъде с около 20 лв. на жилище Поскъпването се налага заради дефицит от 5 милиона лева. Общината плаща годишно 11 милиона лева за чистотата, в същото време се събират 6.5 милиона лева от такса за битови отпадъци. Предстоящите за 2019 г. разходи, в това число и тези от дейностите по събиране, транспортиране, обезвреждане на битовата смет и почистването на уличните платна, площадите, алеите, парковите и другите територии от населените места и областния град, ще възлязат на около 11 392 642 лв.Това налага и увеличението, което ще бъде осъществено плавно в две поредни години – 2019 и 2020, обясни кметът Тодор Попов.  ", "date": "2018.09.14", "title": "Във ФБ стягат протест срещу поскъпването на такса смет в Пазарджик"}
{"url": "https://www.monitor.bg:443/bg/a/view/hljabyt-v-pazardjik-poskypna-s-30-stotinki-144271", "text": "С 30 стотинки по-скъп се продава 650-грамовият хляб в магазините в Пазарджик и околните села. Това е второто повишение на цената на насъщния от юли досега, като производителите от местните фирми се оправдават с повишението на изкупната цена на пшеницата. Поскъпнали с по 20-30 ст. са и многозърнестите и пълнозърнестите хлябове, които се предлагат от големите производители на хлебни изделия в града. Тази година изкупните цени на пшеницата са около 25% по-високи. Средно хлебната се търгува по 354 лв./т при 270 лв./т през 2017 г. При фуражната цената е средно 318 лв./т сега при 254 лв./т преди година. Тазгодишната реколта от пшеница е 5.4 млн. тона, което е с 6.3% по-малко спрямо 2017 г. Площите, засети с пшеница са 11 391 465 дка (с 3.65% повече спрямо същия период на предходната година), при среден добив 474 кг/дка (-9.88% спрямо 2017 г.).", "date": "2018.09.14", "title": "Хлябът в Пазарджик поскъпна с 30 стотинки"}
{"url": "https://www.monitor.bg:443/bg/a/view/novi-sledi-ot-bormashina-na-mks-144278", "text": "Нови следи от бормашина бяха открити по обшивката на кораба „Съюз МС-90“, който е стикован с Международната космическа станция /МКС/, предаде ТАСС, позовавайки се на източник от ракетно-космическия отрасъл. По думите на събеседника на агенцията, отвърстия от свредло има не само в битовия отсек на апарата, но и върху екрана за противометеоритна защита. Тя покрива кораба от външната страна и е установена на разстояние от 15 милиметра от херметичния корпус, допълват експерти. Първата дупка /в битовия отсек на „Съюз“/ беше открита от астронавтите в края на август. Първоначално се смяташе, че отверстието е възникнало при попадане на микрометеорит. По-късно обаче стана ясно, че дупката се е появила след използването на свредло. Нещо повече - вътрешната комисия на руската ракетна компания „Енергия“ стигна до извода, че цепнатината върху МКС е пробита умишлено. Разследващите случая квалифицираха инцидента като „преднамерено действие на неустановени лица, довело до изтичане на въздух от МКС“,. Тази формулировка на проверяващите е базирана на факта, че вътре в „Съюз“ не са били предвидени никакви планови действия за пробиване на дупка в  корпуса с дебелина 2 милиметра. „Ако някой е използвал свредло, то това е била преднамерено“, категорични са от разследващата комисия. Източник на РИА Новости поясни, че корабите „Съюз“ се произвеждат в поединично, а монтажът се осъществява ръчно, затова често отделните детайли се подбират на място. Но бормашина в случая не се използва, тъй като всички отверстия се изготвят с помощта на преса.           Междувременно специалисти от руската корпорация „Енергия“ започнаха да проверяват за наличието на цепнатини всички космически кораби, намиращи се на космодрума Байконур. Агенциите посочват, че става дума за транспортните пилотирани апарати „Съюз МС-10“ и „Прогрес МС-11“. Експертите разконсервират корабите и ги подготвят за проверка на системите. В близките дни апаратите ще бъдат огледани за следи от „нещатно въздействие“, обясниха от корпорацията.      ", "date": "2018.09.14", "title": "Нови следи от бормашина на МКС "}
{"url": "https://www.monitor.bg:443/bg/a/view/ns-reshi-zadyljitelni-kolani-i-kameri-v-avtobusite-144274", "text": "Автобусите задължително да бъдат оборудвани с колани и видеорегистратори. Това решиха депутатите при гласуването на промените в Закона за пътищата на второ четене. Текстовете бяха гласувани със 79 гласа \"за\", нито един против и 20 \"въздържали се\".  Поправките бяха внесени по спешност след катастрофата край Своге, когато загинаха 17 души, но тази идея се обмисля повече от година.  Превозвачите ще имат 9 месеца гратисен период, за да оборудват автобусите с колани. Първоначално идеята бе този срок да бъде 6 месеца. При дебатите в залата Станислав Иванов от ГЕРБ обаче предложи този срок да бъде удължен на 9 месеца, тъй като предстои изработването на наредба, която да регламентира всичко,  а това ще отнеме време.  Наред с това с този гратисен период се дава възможност и всички пунктове, които ще правят изпитания на автобусите и коланите да се оборудват, обясни Иванов след гласуването в кулоарите на НС. Около 2 месеца пък ще нужни на Агенция \"Автопмобилна администрация\" да подготви наредбата.  След изтичането на този период те ще бъдат глобявани. 1500 лева ще бъде глобата за липсата на видеорегистратор. 50 лева пък ще бъде глобата за пътник, който не си е сложил колан. тъй като в тях е разрешено да има правостоящи, каквито са линиите на градския транспорт в големите градове.  \"Коланите ще са задължителни, когато има превоз над 30 км еднопосочно, когато има превоз на деца и ученици\", каза Иванов и допълни, че това няма да се налага в останалите случаи като градския транспорт.  \"Има участъци, които са със завои и пропасти , но там е намалена скоростта, каза Иванов пред журналистите в кулоарите и уточни, че скоростта при такива случаи не може да бъде повече от 40 км. Има редица мерки, които ако се изпълняват, няма да има трагични инциденти, увери той.  Всички останали са заложени да имат колани или вече притежават такива, каза още Иванов. Именно заради това от 17 500 автобуса, около 6000 са произведени с колани, а около 9000 са произведени без колани. В тях обаче се включват градския транспорт , автобусите на МОН, които обаче имат сложени допълнителни. Така остава една бройка около 1000 превозни средства.  По време  на дебатите в пленарна зала Иванов обясни, че автобусите от градския транспорт са около 3000-3500, а тези закупени от МОН между 2500 и 3000. Отделно от това голяма част от нашия автопарк идва от Германия, където автобусите след 1999 година също са със задължителни колани на седалките.  От опизицията разкритикуваха част от текстовете, въпреки че увериха, че ще  ги подкрепят. Така например Георги Свиленски обясни, че цялата философия на закона е сбъркана. По думите му у нас има 6 лаборатории, но нито една от тях няма възможност да тества цял автобус. Отделно от това предупреди, че изключението за коланите всъщност важи само за специализираните превози, а градския транспорт не е такъв. \"След 6 месеца ще трябва всички автобуси в София да са с колани\", каза той. На свой Халил Летифов от ДПС предупреди, че те ще гласуват \"за\", но промените ше създават повече проблеми и главоболия на превозвачите. Той припомни, че и двете катастрофи - при Своге и магистрала Тракия, са били с автобуси, оборудвани с колани. Той изрази съмнения и за бъдещата наредба, която трябва да регламентира и изискванията към камерите в МПС. \"Моят мобилен телефон система за видеонаблюдение ли е?', попита той. От ДПС предложиха гратисният срок за коланите да бъде 12 месеца, но това не бе прието от депутатите.  Електронните винетки влизат в сила от 1 януари, а тол системата - от 16 август догодина, реши още парламентът. Считано от 31 януари 2019 г. всички видове хартиени винетни стикери за всички категории пътни превозни средства загубват валидност.", "date": "2018.09.14", "title": "НС реши: Задължителни колани и камери в автобусите"}
{"url": "https://www.monitor.bg:443/bg/a/view/specprokuraturata-vleze-v-ofisi-na-drujestva-stopanisvashti-dve-zavedenija-v-sofija-144270", "text": "Специализираната прокуратура е започнала извършването на претърсвания и изземвания в офиси на дружества в София, стопанисващи заведенията \"Везувий\" и \"Сръбски ресторант Бест\", съобщиха от държавното обвинение. Специализираната прокуратура извършва следствени действия срещу организирана престъпна група, занимаваща се с незаконно производство на цигари и пране на пари, съобщиха от прокуратурата. Действията на Специализираната прокуратура са по разследване, прието по компетентност от Окръжна прокуратура - Пловдив, предвид събрани доказателства за престъпления, извършени от организирана престъпна група. На 24 август Окръжна прокуратура - Пловдив е привлякла като обвиняеми 23 души за държане на акцизни стоки без бандерол  цигари. Те са били установени в четири незаконно работещи фабрики на територията на страната - в Дупница, Горна Оряховица и Тутракан. Общото количество на акцизните стоки без бандерол, които са били установени и иззети тогава, е 42 тона тютюн на стойност близо 7 млн. лева, както и 190 000 кутии цигари от различни марки, на стойност 1.5 млн. лева. Иззети са били и всички машини и съоръжения от четирите фабрики, обслужващата ги техника - мотокари, агрегати, климатични системи, охладители. Иззети са и още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол и други веществени доказателства. Установено е било, че всяка една от фабриките за незаконни цигари е произвеждала средно около 100 000 кутии на ден. Към настоящия момент двама от задържаните са с мярка за неотклонение \"задържане под стража\", а четирима са с мярка \"домашен арест\". В хода на разследването на Окръжната прокуратура в Пловдив са събрани доказателства за това, че откритите четири фабрики на територията на страната се ръководят от лица, които не са били сред задържаните първоначално от прокуратурата в Пловдив и че производството на цигари без бандерол се осъществява от организирана престъпна група. На 14 септември сутринта Специализираната прокуратура е започнала извършването на претърсвания и изземвания в офиси на дружества в София, стопанисващи заведенията \"Везувий\" и \"Сръбски ресторант Бест\", обиски на лица и разпити на свидетели на територията на София, с цел задържане на ръководните нива на организираната престъпна група.", "date": "2018.09.14", "title": "Спецакция в \"Кошарите\" в София"}
{"url": "https://www.monitor.bg:443/bg/a/view/tarantino-vodi-imalo-edno-vreme-v-holivud-v-imenieto-na-hu-hefnyr-144256", "text": "„Имало едно време в Холивуд“ - последната кинорожба на Куентин Тарантино, която събира пред камерата Брад Пит и Леонардо ди Каприо, ще покаже на големия екран кадри от прочутото Плейбой имение на Хю Хефнър. Проширният дом, разположен в Холмби Хилс, се превърна в снимачна площадка за предстоящото заглавие в продължение на три дни. Кои сцени са реализирани там обаче все още не е ясно. До щракването на клапата на „Имало едно време в Холивуд“ в сградата, която Хефнър продаде за 100 милиона долара през 2016 г., се стигнало след разговор между режисьора и новия собственик Дарън Метрополус. „След като Куентин се свърза с мен и успях да се запозная в по-голям детайл с продукцията, бях сигурен, че колаборацията ни ще се увенчае с успех“, обяснява пред The Hollywood Reporter Метрополус. Филмът разказва история, която се случва в Холивуд през 1969 г., в разгара на хипи движението. Главните герои са Рик Далтън (Ди Каприо), бивша звезда от телевизионни уестърн сериали, и неговият дългогодишен дубльор и каскадьор Клиф Бут (Брад Пит). Те се опитват да намерят отново пътя към успеха. Плановете им обаче се усложняват от добре известните действителни събития, свързани със съдбата на съседката на Рик - Шарън Тейт (Марго Роби), съпруга на Роман Полански. Шарън е убита през 1969 г. в Калифорния от комуната „Семейство Менсън“- последователи на серийния убиец Чарлз Менсън. Тейт е бременна по време на нападението и заедно с още четирима души, нейни гости, са заклани в дома, който тя споделя с Полански, докато той е извън страната. Сред звездите, които ще разпознаем в лентата са още Ал Пачино (в ролята на агента на Далтън), Тимъти Олифант, Деймиън Люис, Люк Пери, Емил Хърш, Джей Себринг, Дакота Фанинг, Клифтън Колинс, Кийт Джеферсън и Никълъс Хамънд. Във филма трябваше да участва и Бърт Рейнолдс, който обаче все още не бил снимал сцени от проекта преди кончината си миналата седмица.", "date": "2018.09.14", "title": "Тарантино води „Имало едно време в Холивуд“ в имението на Хю Хефнър"}
{"url": "https://www.monitor.bg:443/bg/a/view/uchilishte-osiguri-leki-ranici-na-986-deca-144277", "text": "Олекотени раници за всичките си 986 ученици от I до VII клас е осигурило от началото на новата учебна година ръководството на СУ \"Сава Доброплодни\" в Шумен, съобщи директорът на учебното заведение Албена Иванова-Неделчева. За целта са купени и монтирани шкафчета за втори комплект учебници за всеки един ученик и така децата ще ходят на училище само с тетрадки. \"Олекването\" на ученическите чанти станало възможно след като училището се включило в националната програма на МОН за олекотяване на раниците. По нея СУ \"Сава Доброплодни\" получило финансиране в размер на 8 хиляди лева, още толкова добавили от училището, а недостигащата сума била покрита от училищното настоятелство. И досега за голяма част от учениците бяха осигурени шкафчета и втори комплект учебници, но мярката вече ще обхване всички ученици до VII клас. Директорът на СУ \"Сава Доброплодни\" представи пред репортери от местните медии готовността на училището за новата учебна година. Учебното заведение е с обновена фасада, четири изцяло нови оборудвани класни стаи и частичен ремонт в останалите. Сменени са вратите на всички кабинети на третия етаж, като новите са с прозорчета, през които има видимост към учебния процес, а обратно влиза естествена светлина от класните стаи към коридора. \"Имаме камери, в никакъв случай прозрачните врати не са за контрол или наблюдение, а за осигуряване на по-комфортна среда за учениците.\" - коментира Иванова-Неделчева. Най-големи са промените при най-малките ученици. Третокласниците ще влязат в стая с нова мебелировка, където чиновете позволяват подреждане по модули и групи, а за обучението по компютърно моделиране, което се въвежда от тази година за всеки ученик е осигурен минибук и т. н. озобот, роботче, което може да бъде програмирано и моделирано да изпълнява определени движения. За компютърното обучение на учениците от начална степен са купени и роботи LEGO. ", "date": "2018.09.14", "title": "Училище осигури леки раници на 986 деца"}
{"url": "https://www.monitor.bg:443/bg/a/view/bsp-predlaga-sertifikat-za-kachestvo-za-hranite-144275", "text": "БСП внасят промени в закона за храните, който цели премахването на двойния стандарт.  Така идеята е всички продукти на българския пазар, които са прозведени извън страната да се изисква сертификат за съответствие, чрез който да се гарантира, че се спазват изискванията за еднакво качество, обясни Светла Бъчварова.  За продуктите и търговски марки, произведени в България, такъв сертификат няма да се изисква, подчертаха от БСП. Причината е, че у нас призводителите се контролират от Агенцията по храните. За нелоялните търговци се предвиждат санкции, допълниха още от партията, като целта е пазар да се дисциплинира в рамките от 6 месеца до 1 година.  Така за физическите лица глобите ще са между 10 000 и 20 000 лева, ако нямат такъв сертификат към стоките, а при повторно нарушение те скачат между 40 000 и 80 000 лева. За юридически лица санкциите са двойно по-високи, обясниха социалистите.", "date": "2018.09.14", "title": "БСП предлага: Сертификат за качество за храните "}
{"url": "https://www.monitor.bg:443/bg/a/view/bah-kym-borisov-blagodarja-vi-che-investirate-v-sporta-i-bydeshteto-na-mladite-144276", "text": "Министър-председателят Бойко Борисов се срещна с президента на Международния олимпийски комитет (МОК) Томас Бах, съобщи пресслужбата на кабинета. По време на разговора българският премиер е подчертал, че страната ни има сериозна и последователна политика към развитието на спорта и се гордее със силните си спортисти в редица дисциплини. \"Преди 1990 г. всички държави в региона се рекламираха най-много чрез спорта, но след това настана разруха. Бяха приватизирани малкото спортни зали, които имаше в България. Нямаше такива нито в столицата, нито в града на Стефка Костадинова - Пловдив. Вложихме 350 милиона лева и започнахме да изграждаме една по една спортни зали из цялата страна. Днес имаме „Арена Армеец“, „Колодрума“ в Пловдив - най-големият в Европа, както и много други\", е заявил министър-председателят. Премиерът е оценил като изключително позитивен интереса на редица значими международни фигури към трите световни първенства у нас и отзивите им за добрата организация на домакинствата. \"Домакинствата, които получихме, са признание за направеното като материална база в страната. Благодаря на българските спортисти, които придават стойност на инвестицията на държавата и дават пример на следващите поколения\", е подчертал премиерът. \"Благодаря ви, че инвестирате в спорта и в бъдещето на младите. Ние наблюдаваме тези процеси. Имаме чудесно сътрудничество, което ще продължим. Европа и светът забелязват прогреса на България в последните години. Това се доказа най-вече с успешното ви европредседателство\", е заявил по време на разговора Томас Бах. Той е подчертал, че домакинствата на трите световни първенства у нас - по художествена гимнастика, по гребане и по волейбол, показват високата класа на България в спорта. На срещата са присъствали министърът на младежта и спорта Красен Кралев, председателят на Българския олимпийски комитет Стефка Костадинова, генералният секретар на БОК Белчо Горанов и зам.-председателите Валентин Йорданов, Красимир Инински и Любомир Ганев, както и проф. Пенчо Гешев - ректор на НСА. В рамките на визитата си президентът на МОК ще посети световното първенство по художествена гимнастика в София и по гребане в Пловдив.", "date": "2018.09.14", "title": "Бах към Борисов: Благодаря ви, че инвестирате в спорта и бъдещето на младите"}
{"url": "https://www.monitor.bg:443/bg/a/view/velosipedisti-izlizat-na-protest-i-v-sofija-zaradi-smyrtta-na-baletista-144269", "text": "След протестите във Варна велосипедисти излизат на протестно шествие и в столицата. Причината е смъртта на 39-годишния Мартин Чикалов, балетист от Варненската опера, който беше пометен от автомобил край Морската градина преди дни и почина в болницата. Велопоходът започва от 17:30 ч. от Министерския съвет и ще приключи пред МВР. Протестиращите настояват за справедливи наказания за всички, които брутално нарушават правилата на пътя, за ревизия на безопасността по пътищата и ревизия на велосипедната инфраструктура. Те искат и среща с управляващите, информира Би Ти Ви. „Провокира ни поредната нелепа смърт на пътя, която би могла да се избегне с малко контрол и с хора, които да си гледат работата”, заяви Ивайло Александров, организатор на протеста. „В коя държава някой може да шофира без книжка години наред? Това е безумие и показва много проблеми в МВР и навсякъде по високите етажи. Не е проблемът в единичния случай, а че има много такива”, допълни той.", "date": "2018.09.14", "title": "Велосипедисти излизат на протест и в София заради смъртта на балетиста"}
{"url": "https://www.monitor.bg:443/bg/a/view/kakvo-vreme-ni-ochakva-v-kraja-na-rabotnata-sedmica-144264", "text": "Днес ще преобладава слънчево време с временни увеличения на облачността, но без съществени валежи. Вятърът ще отслабне, само в източните райони ще се задържи до умерен от североизток. Максималните температури ще бъдат между 25° и 30°. Над планините ще преобладава слънчево време с временни увеличения на облачността, но съществени валежи не се очакват. Ще духа слаб до умерен север-северозападен вятър. Максимална температура на височина 1200 метра около 19°, на 2000 метра – около 12°. Над Черноморието ще има променлива облачност, без съществени валежи. Ще продължи да духа до умерен вятър от североизток. Максимални температури на въздуха: 24-28°. Температурата на морската вода е 24-26°. Вълнението на морето ще бъде 3 бала. Атмосферното налягане ще се задържи близко до средното за септември.", "date": "2018.09.14", "title": "Какво време ни очаква в края на работната седмица"}
{"url": "https://www.monitor.bg:443/bg/a/view/sriec-ubi-bylgarska-prostitutka-v-germanija-144266", "text": "Откриха труп на 35-годишна българска проститутка в немския град Хам, пише немското издание \"Велт\". Аутопсията на тялото е показала, че жената е била убита, казват от полицията. Заподозрян по случая е бежанец на 24 години от Сирия. Сириецът е бил арестуван в сряда вечерта на жп гарата в Хам. \"Заподозреният не е направил самопризнания до този момент\", каза Феликс Гийзенреген - прокурор на Дортмунд. Все още не е изяснен и предполагаемият мотив за убийството. Трупът на българката е намерен на улица в края на града, която се използва за сборен пункт на проститутките. Убитата жена преди това е живяла в Холандия.", "date": "2018.09.14", "title": "Сириец уби българска проститутка в Германия"}
{"url": "https://www.monitor.bg:443/bg/a/view/evrovizija-2019-shte-se-systoi-v-tel-aviv-144235", "text": "Най-значимото музикално събитие на Стария континент - „Евровизия“, ще се състои от 14 до 18 май в Тел Авив, Израел. Това оповести пресслужбата на организаторите на песенния конкурс. Решението за 64-ото издание на надпреварата е взето, след като от израелската обществената корпорацията за радио и телевизионно разпространение \"Кан\" било поискано да представи най-малко два града-кандидати за провеждане на конкурса. Сред предложенията попадат и градовете Йерусалим и Ейлат. Организаторите отбелязват, че Тел Авив представил много креативна и привлекателна заявка в съответствие с всички необходими критерии. Израел получи право за провеждане на конкурса на територията си, след като победата от тазгодишната „Евровизия“ отиде при певицата Нета Барзилай. След събитието израелският премиер Бенямин Нетаняху обеща песенният конкурс да бъде проведен в Йерусалим, но вследствие на възраженията на редица страни-участници в състезанието, бе взето решение за провеждането му в друг град.", "date": "2018.09.14", "title": "„Евровизия 2019“ ще се състои в Тел Авив"}
{"url": "https://www.monitor.bg:443/bg/a/view/dyrjavata-se-reklamira-za-12-mln-leva-chrez-sporta-temata-144245", "text": "Близо 12 млн. лева е дала държавата за организирането на трите световни първенства, на които страната ни е домакин през седмицата. В „Арена Армеец“ върви шампионатът на грациите, във Варна и Русе се играят мачове от първенството по волейбол за мъже, а в Пловдив са гонките на гребците. Сметките показват, че възвръщаемост в икономиката на страната ще има, тъй като само в Пловдив например очакват 10-12 млн. долара от настаняване и изхранване на спортистите и гостите на града за световното по гребане. Само за домакинството във волейбола българското правителство отпусна $5 млн. (около 8,5 млн. лв.) за таксата, която трябваше да бъде преведена на Международната федерация (ФИВБ). Другият домакин на шампионата - Италия, заплати $10 млн., тъй като там ще се проведат финалите на турнира. За подготовката на световното първенство по художествена гимнастика в последните две години бяха дадени близо 1,5 млн. лв. Отделно Национална спорта база (НСБ), която е на пряко подчинение на спортното министерство, издигна допълнителна зала пред „Арена Армеец“ на стойност 800 000 лв. Изграждането й се наложи заради изискването на световната централа състезателките да имат на разположение 10 килима за тренировки и за надпреварата. След края на шампионата залата ще бъде демонтирана, половината от нея ще се превърне в ледена пързалка пред стадион „Юнак“, а втората половина ще се използва за други нужди. Тя ще се завръща на паркинга пред „Армеец“ за предстоящите турнири на грациите за Световната купа. Федерацията ни по гребане получи 600 000 лева от бюджета на ММС за 2018 г., за да приеме световното в Пловдив. от тези световни първенства? Отговорът идва от спортния министър Красен Кралев: \"Състезанията трудно могат да излязат икономически напред. Важни са като реклама на държавата. Много пъти съм казвал, че спортът е неразривно свързан с туризма. Колкото повече позитивни послания има от България до нашите партньори от Европейския съюз и останалия свят, толкова повече имиджът на страната се покачва. Това е важно за туризма и инвестиционните фондове и е част от маркетинговата стратегия на страната ни“. „Ние не сме търговска организация и няма как да търсим икономически ефект от това домакинство – сподели и Любо Ганев, изпълнителен директор на организационния комитет на световното по волейбол и вицепрезидент на федерацията ни. - Нашата цел е да запалим децата пред телевизорите и в залите за каузата на спорта. Знаете ли, че след домакинството на Евро 2015, което също посрещнахме заедно с Италия, се увеличи с 30% броят на занимаващите се с волейбол при подрастващите и в школите. Ето го ефекта!\" За да се справят с домакинствата, трите федерации обаче далеч не могат да разчитат само на държавната помощ. Със собствени усилия и подкрепата на спонсори те поемат всички други разходи извън задължителните такси към международните структури. Така например бюджетът на световното по художествена гимнастика възлиза на близо 3 млн. лв. На волейбола е засега 1,8 млн., но може да се увеличи. В гребането до последно търсиха поне още 600 000 лв., за да отговорят на високите изисквания на международната федерация, като само времеизмерването им струва 300 000 лв. От друга страна, международните федерации освен да прибират таксите, не помагат финансово при организацията. „ФИГ няма директна финансова подкрепа към страната домакин – сподели генералният секретар на международната федерация по гимнастика Андре Гайсбюлер. - Ние обаче осигурихме няколко души от основния ни персонал, които работиха в София, и поехме разноски по техния престой. ФИГ отстъпи и маркетинговите, телевизионните и рекламните права на местния орг. комитет“, разясни той. Във волейбола обаче тв излъчването на мачовете също е разход за организаторите. „Само заснемането на срещите е на стойност 700 000 - 800 000 лв. Отделно е излъчването, уточни Ганев. - Този тв продукт е оценен като Шампионската лига по футбол. Разходи има по осигуряване на 12 камери за всеки мач, ПТС-и, генератори, както и за хората, които работят с тях.\" В други страни телевизиите плащат за правото да излъчват такива събития, но у нас няма как да стане това. Затруднението във волейбола идва и от факта, че организационният комитет на 12-те отбора, които играят у нас, както и на над 50 души технически и официални лица в трите града домакини. В художествената гимнастика настаняването е грижа на всеки един от отборите, представители на 61 страни, като нашите са длъжни да предложат оферти както на по-скъпи, така и на по-евтини хотели (от 50 до 130 евро за единична стая). В гребането също отборите сами заплащат престоя си в Пловдив, но организационният комитет поема всички разходи за специалните гости и официални лица, които са над 100 души.", "date": "2018.09.14", "title": "Държавата се рекламира за 12 млн. лева чрез спорта (ТЕМАТА)"}
{"url": "https://www.monitor.bg:443/bg/a/view/den-na-traur-v-pavlikeni-zaradi-zaginalite-futbolisti-144267", "text": "В Павликени е ден на траур заради футболистите, които загинаха в катастрофа в четвъртък. Тежкият инцидент стана на пътя Плевен – Русе, в района на село Горна Студена. Мъжете са от отбора в Павликени. Те се прибирали от мач от аматьорската футболна лига между Павликени и Козловец. На знак „Стоп“ шофьорът на автомобила не спрял и пресякъл пътя на тир. След тежкия удар колата била смачкана до неузнаваемост и се наложило екипи на пожарната да режат ламарините, за да извадят хората. Жертвите са Димитър Кушев, Генчо Стефанов, Георги Вълчев и Ивелин Ивов. Всяко едно от момчетата е имало месторабота. Футболът е бил извън трудовите им задължения, заяви кметът на Павликени Емануил Манолов. Той добави, че ще изчакат резултатите от разследването, но човекът, който може най-добре да обясни какво е станало, е шофьорът на камиона. \"Това кръстовище е известно като кръстовище на смъртта. Там често стават катастрофи, каза Монолов пред Нова тв. - Тежко е за нас, за целия град, за мен като треньор. Нищо не може да се върне. Наложи се да пътуваме с коли и трите коли тръгнахме веднага след мача. Момчетата, които пътуваха с Ивелин, са останали при техен приятел. Всички после научихме за тази трагедия. Не е пил, карал е нормално, все пак не сме и аматьорски отбор\", заяви треньорът на отбора. \"Те бяха невероятни хора и добри футболисти. Никой не е видял нищо лошо от тях\", добави играч от отбора.", "date": "2018.09.14", "title": "Ден на траур в Павликени заради загиналите футболисти"}
{"url": "https://www.monitor.bg:443/bg/a/view/ivet-lalova-mislja-za-olimpiadata-v-tokio-144268", "text": "350 деца ще бягат на Детския турнир на Ивет Лалова на националния стадион \"Васил Левски\" в София утре. Ще има изненади и известни личности, с които децата ще могат да се запознаят, предава БНТ. Ивет Лалова отбеляза, че за първи път организира подобно нещо и че децата я карат да се връща назад във времето. „Те ме подсещат защо аз съм започнала с леката атлетика, а една от причините беше чисто любопитство и сега не мога да спра“, каза Лалова. Според нея с пример може да се откъснат децата от компютрите и да се заведат на стадиона. „Успехите ми в спорта и възможността да се организират спортни събития помагат на тази кауза. Така децата ще разберат, че спортът е важен, модерен, здравословен“, коментира Ивет. Тя заяви, че е приключила състезателния сезон щастлива и леко тъжна. „Не беше лесно, особено когато имаш и контузии. Сезон номер 18 идва и мисля в дългосрочен план за олимпийските игри през 2020 г. Едва ли ще отида на 400 метра, особено в края на кариерата, няма да издържа, но ще се радвам, ако успея да се задържа в 200 метра“, каза спринтьорката. „Обожавам България и искам през моя опит и обич да върне нещо на страната, да развия детския спорт или този при подрастващите, не знам засега как, но искам да оставя нещо след себе си в спорта“, каза още Ивет Лалова.  ", "date": "2018.09.14", "title": "Ивет Лалова: Мисля за олимпиадата в Токио"}
{"url": "https://www.monitor.bg:443/bg/a/view/izobilie-ot-riba-po-moreto-svali-cenite-144247", "text": "Морето завря от сафрид и дребен паламуд, излезе и чернокоп, което свали цените, научи „Монитор“. Най-богат е уловът на паламуд край Несебър и на юг от Бургас, където има наши корабчета. Това съобщи председателя на рибарското сдружение „Черноморски изгрев” във Варна, Емил Милев-Лаврака. На юг продават паламуда на едро вече по 5 лева за килограм, а на дребно е по 8 лева, колкото е и на рибната борса във Варна, обясни морския вълк. В началото край Царево се появи много циганка (дребен паламуд), но след това започнаха да вадят и прилични парчета. Ловят го предимно на чепарета или със специални мрежи, като улова се изкупува почти веднага. Не е само паламуда, толкова добър улов не е имало през последните 3-4 години, допълни той. Рибарските лодки се прибират пълни със сафрид и барбуна. След като миналата година беше нулева за чернокопа, сега излизат добри количества и от него. Има риба и като цяло се очертава една добра година за нас. Щом още в началото на септември има такива количества, надявам се да продължи до Нова година, сподели Емил Милев. Според рибарите, паламуда и ларака вървят след пасажите от по-дребната риба като сафрид, барбуна и чернокоп. В гонитбата те пълнят мрежите на рибарите, като често и ловците попадат в тях. Заради добрия улов, цената на чернокопа на Голямата рибна борса във Варна падна от 15 на 6 лева, а последните количества се предлагат и по 4 лева. Сафридът е вече по 5 лева, а най-дребният сафрид се продава като хамсията, която е 3 лева килограма, колкото върви и едрата трицона. Цацата е 2 лева, пресният и много вкусен хариб също поевтиня от 5 на 4 лв., а барбуна свали цената от 6 на 5 лева. Пресният лаврак е по 9 лв./кг., калканът може да се намери и по 22 лв, вместо досегашните 28-30 лв/кг. Всички са доволни, коментира още Емил Милев. От една страна най-доволни сме ние, рибарите, които си вадим от морето хляба, а от друга - доволни са и хората, защото рибата на пазара е прясна и евтина. Много от тях се подсигуряват с по 5 - 10 килограма наведнъж, като осоляват и мариноват или пълнят фризерите за зимата с чернокоп, сафрид и паламуд.", "date": "2018.09.14", "title": "Изобилие от риба по морето свали цените"}
{"url": "https://www.monitor.bg:443/bg/a/view/sharyn-stoun-i-djon-malkovich-v-anturaja-na-novijat-papa-144246", "text": "Шарън Стоун и Джон Малкович ще се включат в снимките на сериала „Новият папа“ – продължение на суперуспешната поредица „Младият папа“ на Sky-HBO, излъчена през 2016 г., съобщи в. „Република“. „Ще правя сериал с режисьора Паоло Сорентино“, казва звездата от „Първичен инстинкт“ в неотдавнашно интервю, без да разкрива повече подробности. Въпросният сериал е „Новият папа“, твърди специализиран италиански сайт за кастинги, който обяви като нови актьорски попълнения в него именно Шарън Стоун и Джон Малкович, наред с досегашните главни изпълнители Джуд Лоу, Силвио Орландо и др. От продукцията засега не са излезли с официално съобщение за състава, но и не са опровергали новината. Снимките трябва да започнат този ноември под режисьорската палка на носителя на „Оскар“ за чуждоезичен филм Паоло Сорентино. Шарън Стоун е във водеща роля и в друг сериал на HBO, „Мозайка“, заснет от Стивън Содърбърг.", "date": "2018.09.14", "title": "Шарън Стоун и Джон Малкович в антуража на „Новият папа“"}
{"url": "https://www.monitor.bg:443/bg/a/view/andru-lojd-uebyr-prenasja-pepeljashka-v-moderni-vremena-144254", "text": "Прочутият композитор Андрю Лойд Уебър се захваща със следващия си голям проект – мюзикъл, вдъхновен и преразказващ историята на Пепеляшка, но ситуиран в модерни времена. намигна пред The Hollywood Reporter носителят на „Еми“. За следващото си творческо предизвикателство, той обединява сили с Том МакРей и Емералд Фенел, като предполага, че продукцията ще бъде изпипана от сценарна и музикална гледна точка до края на годината. Междувременно композиторът ще отделя от времето си и за филмовото заглавие по „Котките“, снимките за което ще стартират през ноември. Детайли „зад кулисите“ на проекта все още се пазят в тайна, като към момента е ясно само, че сред звездите, които ще се включат в него, са Тейлър Суифт, Дженифър Хъдсън, Джеймс Кордън и Иън Маккелън.", "date": "2018.09.14", "title": "Андрю Лойд Уебър пренася Пепеляшка в модерни времена"}
{"url": "https://www.monitor.bg:443/bg/a/view/dijan-stamatov-s-elektronnija-dnevnik-roditelite-njama-da-sa-v-nevedenie-za-deteto-si-144238", "text": "Нужни са в пъти по-високи заплати за учители в отдалечените места, казва в интервю пред \"Монитор\" директорът на 119-о СУ „Акад. Михаил Арнаудов“. - В първи клас ще бъдат пет паралелки с по 25 деца. Първият учебен звънец ще удари за около 1600 ученици, с което спазваме 10-годишната традиция за увеличаване на броя на приетите. - За учениците от първи до четвърти клас ще бъде осигурено целодневно обучение. Първи и втори клас ще бъдат в едносменен режим, а трети и четвърти ще разменят смените си в началото на втори срок. Идеята е след две години да бъде осигурено целодневно обучение и за трети и четвърти. Ако се запази тенденцията за нарастване на броя на учениците, това трудно ще стане за всички, но поне за начален етап. - През последните две години положихме усилия това да стане факт, но първо трябваше да бъде регламентирано нормативно. Миналата учебна година бяхме едновременно и на хартиен, и на електронен дневник, което затрудняваше учителите да пишат една и съща информация на две места. Тази година всичко преминава на електронен дневник, което означава, че в реално време в началото на учебния час учителят ще може да отрази отсъствията, да впише оценките и бележките по поведението на учениците в класа. В този момент родителите могат да видят тази информация в мобилно приложение. Осъвременява се бързата комуникация с родителя, така той ще знае всичко за детето си и няма да бъде в неведение. Недостатъците, които биха могли да възникнат, са по отношение на това, че би могло да има някакво „хакване“. Тази информация обаче се съхранява на няколко носителя и веднага може да се извади. Затова и няма такава опасност. - Ще се подобри информираността, запознаването му с казусите в училището, но електронният дневник не може да замени реалната комуникация между родителя и учителя. - Училищното настоятелство в 119-о СОУ е много дейно още от 2000 година. Благодарение на добрата комуникация между настоятелството като управляващ орган на една неправителствена организация с всички родители в училището последните години са подпомогнати различни дейности в училището. Такъв е и случаят с кабинетите за първи клас, които изглеждат много съвременни, цветни, атрактивни. Със средства на настоятелството – тоест всички родители, бе ремонтиран и физкултурният салон. Негативите от последните години по отношение на настоятелствата са свързани с недобри практики в различни училища, където настоятелствата се третират като „родителска касичка“, а това не звучи нито поучително, нито възпитателно. Без настоятелствата образованието ни нямаше да бъде такова, каквото е не само в 119-о. СУ „Св. Климент Охридски“ съществува благодарение на спонсорството на двама много известни българи (б.а., братя Евлоги и Христо Георгиеви), които са дарили всичко, което имат. Оттогава датира традицията за доброволно даряване на средства за училища и образование. Според мен това е добра практика, стига да се запази реалният доброволен характер, а не някакви заобиколени форми на условна доброволност. - Акцентираме върху две основни посоки – сигурността и иновациите в кабинетите. По отношение на сигурността имаме подсилване на видеонаблюдението и обновяване на старите камери. По отношение на иновациите лятото работихме по съвременни фонетични кабинети с модерна техника – тъч телевизори, лаптопи от ново поколение. Акцентираме върху тях, тъй като по наблюденията на голяма част от учителите най-трудно и най-скучно е езиковото обучение на учениците, а то е от голяма полза и значение за тях. Реновирахме и кабинети по български език. Навсякъде в сградата има и инсталирани проектори, има w-fi мрежа, която е селектирана на две – за образователни цели и за свободно ползване. За втора година ограничаваме излизането на учениците до 7-и клас, докато тече учебният процес. За тези от 8-и до 12-и клас сме запазили възможността в голямото междучасие по тяхна потребност и желание да напускат училищната сграда. Тази практика съществува в твърде малък брой училища в страната, а всеки знае, че в училищните дворове по време на междучасията ситуацията е различна. - Подборът, който правим в 119-о през последните години, е на базата на преминалите ученици. На най-добрите ние предлагаме да продължат работата си като учители при нас. Тук обаче става дума за такива, които са се обучавали 4 или 5 години. Нашите наблюдения са, че това са добре подготвени ученици по дадения предмет, но им е необходима допълнителна подкрепа за справяне с педагогическите ситуации и адаптация през първата година. Това, което анонсира образователното министерство, е в посока на тези училища, в които има огромен дефицит на учители. Моето лично мнение е, че за една година няма как да се обучат на добро ниво. Това е начинът, по който да се разреши казусът за липсата на кадри в отдалечените населени места. Друг начин е промяната на заплатите на тези учители в непривлекателните райони на страната, където заплащането би могло да бъде конкурентно високо, за да се пречупи тази негативна тенденцията от последните години. Разлика от 10-20% не би привлякла нови хора. Заплащането трябва да е в пъти по-високо от местата, към които има наплив от учители. Това би разрешило подобни казуси, но е важно това да не се приема като противопоставящо на други социални групи. - Новите ни учители са завършили през текущата учебна година. През последните години тенденцията на оставяне на учителите, които са назначени, е много голяма. Това си го обяснявам с добрата микросреда в училището. - До този момент няма ясен регламент колко дни в учебната година учениците от различните етапи могат да бъдат на зелено училище или екскурзии с учебна цел. Положителното е, че се прави стъпка в регламентиране на броя. Моето мнение е, че броят на дните би трябвало да е 5 или малко повече, защото часовете, изнесени извън самата сграда, са едно своеобразно продължение на училищния живот. Те не са лагери на спортна основа или занимания, освободени от учебни занятия. По време на тези зелени или бели училища ½ от времето на учениците е ангажирано с учебен процес. Останалото време е приятно, ползотворно, социално, за екипна дейност. Тази положителна промяна от последните години не би трябвало да е намалявана изведнъж. Разбира се, каквото е решението на МОН, ще бъде спазено, но не бива да се прехвърля от едната крайност – без ограничение на бройки, към намаляване изведнъж на твърде малък брой дни. Освен това, ако са три дни и обхванем и събота и неделя, това ще доведе до сериозно поскъпване на пакета зелени училища. Тогава цените са доста по-различни. Роден е през 1967 г. в Карнобат Завършил е Факултета по биология на СУ “Св. Климент Охридски” и преподава биология Бил е последователно директор на 150-о СУ, 80-о СУ и 119-о СУ в София Зам.-министър на образованието в кабинета „Борисов 2“ В момента отново е директор на 119-о СУ в София", "date": "2018.09.14", "title": "Диян Стаматов: С електронния дневник родителите няма да са в неведение за детето си"}
{"url": "https://www.monitor.bg:443/bg/a/view/krystovden-e-vijte-kakvi-sa-poverijata-i-obichaite-144261", "text": "Православната църква почита църковния празник Въздвижение на Светия кръст Господен, наричан от народа Кръстовден. Светата православна църква извършва поклонение на кръста Господен четири пъти в годината - на третата неделя от Великия пост, наречена Кръстопоклонна, на Велики петък, на 1 август и на 14 септември. По древен обичай на този ден се прави водосвет и свещениците ръсят с кръст по домовете за благословение. Според църковното предание Света Елена - майката на император Константин Велики, била ревностна християнка. Тя се отправила към Светите места в Палестина, за да потърси гроба Господен, който два века по-рано бил затрупан от гонителите на християните. Усилията й се увенчали с успех. Намерени са били пещерата на гроба, както и три кръста. Кой от трите е Христовият кръст се разбрало, когато чрез докосване с един от тях бил възкресен наскоро починал човек. Частица от този животворящ кръст Елена изпратила на сина си в Константинопол, а самият кръст бил положен в главната Йерусалимска църква. След време над пещерата на гроба Господен построяват храм, който съществува и до днес. Той е осветен тържествено на 14 септември 335 година. На този ден се събират хиляди поклонници. За да могат всички да видят Светия кръст, епископът го повдига или го \"въздвижва\" над главите на присъстващите. От това \"въздвижение\" получава своето име и празникът. У нас в навечерието на Кръстовден хиляди поклонници се събират в местността Кръстова гора в Родопите, за да се помолят за здраве. В народните поверия се казва, че срещу Кръстовден всички молитви ще бъдат чути, защото в нощта срещу Кръстовден Господ слиза на земята и изпълнява всяко искрено желание. По традиция на Кръстовден се спазва строг пост. На този ден най-възрастната жена в дома трябва да опече специален обреден хляб, наречен кръстова пита, украсен с голям кръст по средата. Народният празник е свързан с края на летния и с началото на есенния селскостопански сезон. Хората дори вярвали, че празникът, който по стар стил се отбелязвал на 27 септември, поставя началото на есента и денят и нощта се кръстосват (изравняват). От Кръстовден или от Симеоновден (1 септември) може да започне сеитбата на зимните житни култури. На Кръстовден се \"осветява\" семето за посев. В някои райони на страната празникът е наречен гроздоберник, защото започва гроздоберът. На 14 септември имен ден празнуват: Кръстьо, Кръстина, Кристина, Кристиан, Кънчо.", "date": "2018.09.14", "title": "Кръстовден е, вижте какви са поверията и обичаите"}
{"url": "https://www.monitor.bg:443/bg/a/view/spejs-eks-prashta-chovek-na-lunata-144265", "text": "Спейс Екс възнамерява догодина да изпрати космически турист да обиколка около Луната, съобщиха световните агенции. Планът е за обиколка на земния спътник и полет близо до повърхността му, но не и за кацане. \"Мисля, че това ще бъде много вълнуваща мисия\", каза в понеделник основателят и изпълнителен директор на компанията Илън Мъск във видеоразговор с журналисти, цитиран от \"Ю Ес Ей тудей\". Милиардерът добави, че към \"Спейс Екс\" са се обърнали \"две частни лица\", които се познават взаимно. Той обаче не разкри кои са мераклиите да бъдат космически туристи. Те имат голямо желание, макар и \"знаейки, че има известен риск\", добави Мъск. Предвижда се стартът да бъде от историческата площадка 39А на космодрума на Космическия център \"Кенеди\" (Кейп Канаверал), в щата Флорида. Оттам НАСА изпрати пилотираните мисии към Луната по Програмата \"Аполо\" (1963-1972), както и много совалки, включително последната (юли 2011). От същата площадка този месец \"Спейс Екс\" изстреля ракета с товарния кораб \"Драгън\" (Дракон), който от втори опит се скачи с Международната космическа станция (МКС) и достави провизии и оборудване. За лунната екскурзия се предвижда вариант на такъв кораб - \"Драгън 2\". Подобна ще бъде и ракетата носител - \"Фолкън\" (Falcon Heavy). С този кораб не е речено да летят специално обучени астронавти, каза Мъск. Но той добави, че туристите ще минат активни тренировки преди мисията. Общият им път ще бъде 300 000 - 400 000 мили (около 483 000 - 643 700 километра). За последен - и досега, път пилотиран полет около Луната без кацане извърши екипажът на \"Аполо 13\" (април 1970). Съобщението на Мъск изненада космическата общност в САЩ, отбелязва \"Ю Ес Ей тудей\". Вестникът цитира експерта Дейл Кечъм: \"Мисля, че повечето от нас не очакваха, това, а би трябвало да го предвидим\". Кечъм нарече новината \"много вълнуваща\" и каза, че тя ще подтикне надпреварата между частни космически компании и НАСА, която също подготвя нови полети до Луната. Той я сравни с надпреварата между САЩ и Съветския съюз през втората половина на 60-те години. Илън Мъск не каза колко ще платят пътниците в окололунния полет, но припомни, че той ще струва повече от една мисия на \"Спейс Екс\" за снабдяване на МКС. За пътуването ще бъде необходимо разрешение на Федералната авиационна администрация (FAA) на САЩ, поясни още Мъск.", "date": "2018.09.14", "title": "Спейс Екс праща човек на Луната "}
{"url": "https://www.monitor.bg:443/bg/a/view/sauditska-arabija-nabira-jeni-za-vtori-piloti-144263", "text": "Саудитската авиокомпания Флайнас (Flynas) започна кампания за набиране на саудитки за втори пилоти и стюардеси, първи такъв случай в ултраконсервативното кралство, предаде Франс прес. Съобщението идва няколко месеца, след като през юни бе отменена забраната за жени да шофират, която съществуваше от десетилетия в страната. Нискотарифната авиокомпания е получила близо 1000 кандидатури от саудитки за длъжността втори пилот по-малко от 24 часа след публикуването на обявите. \"Флайнас иска да даде повече власт на саудитките и да ги насърчи да играят по-важна роля в преобразяването на кралството. Жените са от основно значение за успеха на компанията ни\", се казва в изявление на Флайнас. По-рано тази седмица друга нискотарифна саудитска авиокомпания, Флайадиъл (Flyadeal), също пусна обяви за набиране на жени, но само за стюардеси. В Саудитска Арабия няма закон, който да забранява на саудитките да работят във въздушния транспорт, но повечето стюардеси на местните компании досега бяха чужденки, предимно филипинки. Саудитска Арабия обаче остава една от най-ограничаващите жените страни в света. Саудитките са длъжни да получат разрешение от най-близкия си мъжки роднина - съпруг, баща, брат или дори син - за неща като пътуване или сключване на брак, отбелязва АФП.", "date": "2018.09.14", "title": "Саудитска Арабия набира жени за втори пилоти"}
{"url": "https://www.monitor.bg:443/bg/a/view/masovo-iztichane-na-gaz-i-vzrivove-kraj-bostyn-144262", "text": "Най-малко един човек е загинал и 12 са ранени при множество експлозии в резултат на скъсан газопровод в три предградия на Бостън в щата Масачузетс, съобщи Ройтерс, като са позовава на местни медии. Стотици жители са евакуирани. Десетки къщи и други сгради са разрушени или опожарени в градчетата Лоурънс, Андовър и Северен Андовър, на 40 км от Бостън. Предполага се, че свръхналягане на газ в тръбопровода, собственост на компанията \"Колумбия газ\", е довело до серията експлозии и пожари, заяви на пресконференция началникът на противопожарната служба в Андовър Майкъл Мансфийлд. Същата компания беше съобщила по-рано в сайта си, че извършва ремонтни дейности по свои газопроводи в редица населени места в щата Масачузетс. Федералната агенция за безопасност на транспорта, която разследва и инциденти с тръбопроводи, съобщи в Туитър, че изпраща свой екип на място. Местен началник на пожарната служба оприличи това \"съкрушително събитие\" на Армагедон, предаде Би Би Си. Работя почти 39 години в пожарната служба и такова нещо не съм виждал през цялата си кариера, каза шефът на пожарната служба на Андовър Майкъл Мансфийлд. Множество евакуации протичат във всички квартали, където се усеща миризма на газ, съобщи в Туитър полицията и добави, че още е рано да се обсъжда причината за злополуката. Трите населени места се намират на около 40 км от Бостън, общото им население е 146 000 души.", "date": "2018.09.14", "title": "Масово изтичане на газ и взривове край Бостън"}
