{"url": "https://www.monitor.bg/bg/a/view/lekari-derat-s-po-50-evro-za-recepta-na-moreto-temata-167591", "text": "Чужди туристи са принудени да броят по 50 евро само за да получат рецепта за лекарство. Толкова е тарифата на докторите в Слънчев бряг за първичен преглед, показа проверка на „Монитор“. Рецепта без преглед обаче не се издава. Така чужденците са притиснати до стената и ако искат да си купят лекарство от аптека, олекват с 50 евро за минута при доктора. Ако обаче пациентът трябва да се консултира със специалист, то за вторият преглед се плаща още 50-60 евро, а някъде второто мнение струва и по 80 евро. В най-големия черноморски курорт Слънчев бряг има няколко супермодерни поликлиники. Те са оборудвани с последна дума на техниката, но цените на медицинските услуги са доста солени. Таксите за преглед и манипулации не са обявени. За ценоразпис с тарифи на изследвания пък изобщо и дума не може да става. Щом някой попита колко ще му струва прегледът с ехограф например, служителките на регистратурите уклончиво избягват отговора, като приканват първо да се мине на преглед, а после лекарят ще прецени. Ако пациентът е по-настоятелен в питането си, могат да го изпратят дори „по дяволите”. По-благосклонни се оказват в поликлиниките, щом чуят чужда реч. Цени на услуги обаче отново старателно се избягват в разговора. Сметката с внушителна сума идва едва след края на всички прегледи и изследвания. Всъщност информация за цените на докторите дават единствено ужилени пациенти. Чужденци се жалват, че за ехографски преглед поликлиниките в Слънчев бряг им вземали по 45 евро, рентгенова снимка пък струва 40 евро, а скенерът е поне 120 евро. Ако на туриста от чужбина се наложи да вика частна линейка, тогава таксата е 50 евро и то само в границите на курорта. Кръвните изследвания, скенерът и други подобни услуги също се плащат допълнително. Сестринските манипулации - също. Поставяне на една инжекция например струва 10 евро, лекарството се плаща отделно, твърдят служители на туроператорските фирми. За гипсиране на крак или ръка пък ортопедът взема поне 100 евро. Цените на оперативните интервенции също се пазят в тайна и често се договарят на място, но винаги в четирицифрени суми и задължително в евро. Една обикновена рана, която се нуждае от два-три шева и превръзка излиза на летовника от странство минимум 150 евро, и то при условие че не е викал линейка. Оправданието на лекарите е, че чуждите летовници практически не плащат нито стотинка за прегледи и лечение, защото всички си имали здравни застраховки. Сметката изпращали директно на застрахователните компании, които поемали всичко. „Дори често се случва да ни откажат плащане на лечение, което сме провели, или да го платят частично“, твърдят медиците от най-големия ни морски курорт. Българските туристи също са подложени на невиждан рекет. Цените за тях са доста по-ниски от тези за западняците, но непосилни за родните стандарти. Цената на първичен преглед при доктор за българи в Слънчев бряг тръгва от 40 лв., а меренето на кръвно е десетарка. За ехографско изследване се плаща по 30 лева. Туристите могат да разчитат на безплатна медицинска помощ единствено в спешните центрове в Бургас и Варна. Там обаче приемат само ако случаят наистина е спешен и застрашава живота. Ако пипнеш паравирус, причиняващ т. нар. летен грип на морето, единствената алтернатива е да се бръкнеш с една-две стотачки, и то само да ти назначат лечение. Ако лечението изисква инжекции и системи, тогава сметката за настинката набъбва поне до пет стотака. Всъщност цифрите в тайните ценоразписи на докторите по морето са почти еднакви, но за чужденците са в евро, а за българите в лева. Такова е неписаното правило, което се прилага от години. Близо 170 медици работят в Центъра за спешна медицинска помощ- Бургас. В това число влизат лекари, медицински сестри и фелдшери. Центърът в Бургас има общо 14 филиала - два в Бургас и по един в останалите 12 общини, разположени на територията на Бургаска област. Всички те обслужват население от над 413 000 души, но през туристическия сезон пребиваващите в региона са над 1 млн. души. Линейките в Бургаско и по Южното Черноморие не достигат, особено през лятото, когато стотици хиляди туристи умножават броя на населението и пациентите. Колко обаче са наличните коли от Центъра за спешна помощ в Бургас отказаха да съобщят. По неофициални данни в целия морски регион на юг работят общо 17 линейки, пет от които са в Бургас. Обществена тайна е, че повечето спешни коли са в окаяно състояние, а има и такива, които са извадени тотално извън строя. В Многопрофилната болница в Бургас разполагат общо с четири други, но те не обслужват спешни случаи, а се използват само за пациенти на болницата, които трябва да бъдат транспортирани до друго лечебно заведение. Тридесет медицински пункта бяха отворени на плажовете във Варна и курортите Св. св Константин и Елена и Златни пясъци. При необходимост екипите в тях ще оказват спешна помощ на туристите, коментира д-р Иван Иванов, шеф на Диагностично-консултативен център „Света Клементина“, която години наред осигурява безплатното медицинско обслужване на плажната ивица. За здравето на почиващите ще се грижат общо 12 лекари - специалисти, 45 сестри, 8 шофьори и 3 линейки. До края на септември те ще дежурят всеки ден от 8 до 18 часа на охраняемите плажове. Пунктовете са оборудвани с всички необходими консумативи, апаратура и медикаменти. Още на 15 май е започнала работата в двата курорта, а от началото на юни са отворени всички пунктове по морето. Лекарите и тази година са предимно млади хора на средна възраст около 35 години, каза още д-р Иванов. Всички кадри са от Варна, като само двама специалисти рехабилитатори са от страната – двама от София и един от Русе. Те идват всяко лято и се включват в екипите ни. Заплащането е по-високо от това на останалите им колеги, но е оправдано, предвид отговорността и ангажиментите им, коментира още шефът на „Света Клементина“. В същото време по курортите масово закриват медицински кабинети, тъй като туристите това лято са твърде малко, а разходите по поддръжката на материалната база са високи и не са по джоба на всеки. Един медицински център с четирима лекари на щат обслужва туристите в Албена. За сезона в него временно наемат на работа медицински специалисти от цялата страна, които се трудят в рамките на годишната им отпуска. По всяко време там приемат спешен кабинет, двама дежурни педиатри, един специалист „Уши, нос, гърло”, рентген и лабораторията. Центърът не работи със здравната каса, но основните заболявания на чужденците се поемат от застрахователите им. Те са застраховани двойно - и в държавите си, и от туроператорите. Кеш се плащат само някои от манипулации, но след това застрахователят възстановява сумата. 10 лв. например е инжекция, венозната инфузия е 40 лева. Единствените, за които няма милост в курорта, са пияните туристи. Някой, прекалил с алкохола, заплаща абсолютно всичко, защото нито един застраховател не покрива риск пиянство. Ако е повикан лекарски екип заради такъв гост, той поема всички разходи – преглед, който струва 80 лв., транспорт, вливане и т.н. – всичко това може да му струва и 300 лв. Спад на туристите с 15% изчисляват към момента от Бургаската регионална туристическа камара. Заради по-малкото туристи работодатели пестят от персонал, който им е все по-трудно да си осигурят. Прогнозните оценки показват, че очакваният брой туристи за това лято е над 7,3 млн. души, коментира Румен Драганов от Института за оценка и анализ на туризма. Според техни оценки от началото на годината има над 140 хил. туристи повече, влезли в страната, отколкото миналата година. Спадове се очертават от руски и от германски туристи, обясни Драганов пред бTV. Като причина той посочи връщането на летовниците към дестинации като Турция, Египет и Тунис, както и приземяването на самолетите Boeing 737, което води до недостатъчен капацитет за полети на туристи. Драганов увери, че през годините в страната ни е имало и по-сериозни спадове, но сме успявали да ги преодолеем. По думите му ние сме имали дори по-голям спад на тези пазари, но той е бил преодолян. Според него данните трябва да се разглеждат на края на годината, за да се види дали е бил успешен сезонът. Най-много туристи у нас идват от Румъния, следвани от Германия, Турция, Гърция и Полша. Цените за четиричленно семейство за една седмица са приблизително близки – около 900 лв. По думите на Драганов България предлага вече много добър туристически продукт, сравним с турския и гръцкия, като тази година се отварят няколко хотела у нас с турски мениджмънт. Цените ще бъдат увеличени с 20% в края на следващия месец и с 30% - през август, коментира Румен Драганов. Комисията за защита на потребителите (КЗП) започва проверки в туристическите и търговските обекти в морските курорти, съобщи председателят Димитър Маргаритов. През целия летен сезон в туристическите обекти инспекторите ще проверяват категоризацията и гарантирането на правото на информация за видовете предоставяни услуги в хотелите и къщите за гости, както и за грамажите и цените в менютата на ресторантите. „Надявам се хотелиерите и ресторантьорите по Българското Черноморие да са подготвили добре своите обекти за новия летен туристически сезон. Всички предпоставки за старта му вече са налице. Ние започнахме нашите проверки първо от местата, за които в минали периоди сме установявали, че има проблем – липсвала е категоризация и е била наложена мярката „временно затваряне”, условията не са отговаряли на необходимото за рекламирания брой звезди. Очаквам от средата на този месец вече всички обекти да работят пълноценно и поетапно да продължим своите проверки”, посочи Маргаритов пред Канал 3.", "date": "2019.06.10", "title": "Лекари дерат с по 50 евро за рецепта на морето (ТЕМАТА)"}
{"url": "https://www.monitor.bg/bg/a/view/kyde-ste-inspektori-167587", "text": "Инспектори, ходили ли сте скоро на море? Но не като отпускари, а като служебни лица? Вижда се, че не сте. Защото, ако бяхте влезли в някой и друг лекарски кабинет или медицински центрове в морските ни курорти, кочан с актове нямаше да ви остане. Всеки сезон по Българското Черноморие цените на медицинските услуги скачат неимоверно. Както навремето казваше Тодор Живков с присъщия му дебелашки хумор: „България на изток граничи с „Балкантурист“. Правешкият „мъдрец“ пускаше този лаф заради по-високите цени там, макар и да му беше пределно ясно, че въпросното туристическо предприятие изпълнява това, което му спусне държавата отгоре. Сега обаче държавата никому не спуска цени отгоре. Това обаче съвсем не означава, че в сферата на лекарските услуги финансовата страна не е регламентирана с наредби на Министерството на здравеопазването. Една от тях задължава всички лечебни заведения да окачват на видно място до входа и при регистратурата, ако има такава, цените на лечебните процедури, прегледите, лабораторните изследвания и т.н. По морето обаче някои изглежда смятат, че вече са извън България и този поднормативен акт не важи за тях. На редица места не само че няма ценоразписи на видно място, но се вършат и още по-големи безобразия – за една и съща манипулация се взимат различни пари от българи и чужденци. Разбира се, за чуждите туристи те са завишени значително. При това те се плащат не в лева, а в евро. Само за справка на собствениците на въпросните лечебни заведения, разплащателната валута в страната все още е левът. Ето тези и още много други неща щяха да научат финансовите инспектори, а и колегите им от регионалните здравни инспекции, ако си бяха направили труда да отидат на море не като плажуващи, а като служебни лица. Какво им пречи дори да влязат под прикритие като редови пациенти в някой и друг медицински център. Определено ще има какво да видят и кого да санкционират. „Защитавате чужденците. Оставете ги, те имат пари!“, чувам някой да мърмори, когато чете горния текст. Въпросът не е в това дали някой ще дере финансово българин или чужденец. Въпросът е в точните сметки, почтеността и законността. Факт е, че дори социално слабите англичани, които идват тук на евтина почивка, са по-добре материално от средно заможния българин. Това обаче не е основание някои да безобразничат, да мародерстват болните, независимо от националността им, и да създават лош имидж на България. Ето защо време е инспекторите да си вземат командировъчно и да отидат на морето, но да се заредят с по-дебели кочани за актове.", "date": "2019.06.10", "title": "Къде сте, инспектори?"}
{"url": "https://www.monitor.bg/bg/a/view/na-bile-fest-za-eniovden-na-ostrov-sveta-anastasija-gotvjat-eliksir-ot-rozovi-lista-i-slyncheva-zahar-167592", "text": "Билкови отвари, чудодейни еликсири и натурални парфюми ще забъркат вещи билкари на остров Света Анастасия. Презентациите са част от двудневния фестивал на билките, който ще се проведе на 15 и 16 юни. На първото издание на Биле фест островът ще посреща гости с фолклорни ритуали за здраве и плодородие. Повече от 50 участника ще се представят в събитието с билки и здравословни храни, лечебни екстракти и мехлеми, като ще покажат и автентичните начини за приготвянето им. В допълнение посетителите ще се запознаят с народни илачи и ритуали за здраве. Съпътстващата художествена програма ще възкреси силата на празника Еньовден, отбелязван по нашите земи от древността. Билкови отвари ще приготвят специалисти от близо и далеч. От островната пещ ще бъде изваден топъл хляб, замесен с квас, билки и зеленчуци. Кримският чай, който расте на Света Анастасия, ще има своето запазено място в програмата. Козметика с билкови продукти и морски водорасли ще бъде представена на гостите лично от производителите. На острова ще могат да се закупят свежи билки за разсад, красиви сувенири и бижута с билки, цветя и български шевици. Изпълнителите от ансамбъл \"Странджа\" ще запленят публиката с фолклорни танци и песни, както и с ревю на народни носии и традиционни български облекла от миналото. В островния музей пък ще бъде подредена изложба на странджански шевици. Посетителите ще чуят и мелодии на флейта в изпълнение на възпитаници на НУМСИ \"Панчо Владигеров\". Най-малките гости на острова ще се забавляват в творчески работилници за сапуни и сувенири от ароматни билки. В кухнята на ресторант \"100 години назад\" подготвят специално меню със супа от коприва, лапад и слез. Мидите ще са с дафинов лист и пресен девесил, а пилешкото с пресни картофки ще е подправено с мащерка, риган и босилек. Екипът на острова ще представи своя хит за лято 2019 - медена лимонада с кримски чай и свежа мента. В двата фестивални дни на 15 и 16 юни кораб \"Анастасия\" ще плава с пет курса дневно. Тръгването е съответно в 10:00, 11:30, 13:30, 15:00 и 17:00 часа, а пасажерите задължително ще трябва да направят предварителни резервации, ако искат да си осигурят място на корабчето.", "date": "2019.06.10", "title": "На Биле фест за Еньовден на остров Света Анастасия: Готвят еликсир от розови листа и слънчева захар"}
{"url": "https://www.monitor.bg/bg/a/view/donosnicite-otnovo-se-aktiviraha-sreshtu-peevski-167583", "text": "Страх! Това прозира от нефелните опити на олигарха Прокопиев да атакува депутата и издател на „Телеграф медиа“ Делян Пеевски с каквото намери. Изчерпал набора си от опорни точки, Иво Прокопиев панически прибегна и до последната спасителна сламка – агентите на Държавна сигурност, които започнаха да се появяват в неговите издания като коментатори със специално препечатани техни Фейсбук статуси. Тазседмичният избор на „Дневник“ е коментар на слугата на БГ Мадоф Илиян Василев, известен още и с агентурните си псевдоними от ДС Сашо и Драган. А е още понеделник! До средата на седмицата със същия успех могат да се изредят още няколко души, които са писали и са се изписали в най-мракобесните времена на ДС, така че са изгубили окончателно правото да се правят на морални съдници. Кои ще са следващите „специални“ коментатори в „Дневник“: агент Академик (Огнян Стефанов), агент Димов (Емилиян Гебрев), агент Ивайло (Иво Инджев)? А защо не и лично банкерът беглец Цветан Василев? Обединени от общите цели – да прикрият истината за големите кражби, превърнали ги в олигарси, Прокопиев и Василев се сраснаха като сиамски близнаци. И няма нищо случайно, че даже и обслужващият им персонал от доносници вече е общ. Това е съзнателно усилие! Верен на правилото на доносника, че не е важно какво пишеш, стига вътре в доноса да фигурира името на набелязания обект (жертва) агент Сашо/Драган съчини текст, озаглавен „Фалирането на БНТ е съзнателно усилие“. В първата част на текста „експертът“ по медии анализира ситуацията с платежоспособността на БНТ, за да стигне и до съществената част, заради която от „Дневник“ го препечатват светкавично, сякаш само са го чакали да просне непраното си бельо на Фейсбук простора. Ченгето от ПГУ с професионален замах вкарва името на набелязаната жертва в пасквила си, приписвайки на Пеевски контрол над дружеството НУРТС. Най-нелепото е, че „НУРТС България“ е част от структурата на БТК и има реални собственици. Това е лесно проверим факт. Странно е защо от „Дневник“ се предоверяват на агента от ПГУ, без да извършат тази елементарна проверка. Обяснимо е обаче, че Цветан Василев не може да прежали загубата на дружеството, което беше спасено от крадливите му лапи. През 2015 г. именно спонсорът на агент Сашо/Драган направи опит да подари срещу 1 евро на руснаците БТК, „Дунарит“, „Авионамс“, НУРТС и „Фърст диджитъл“, струващи общо над 1 милиард евро. На 24 март 2015 г., на пресконференция в София белгиецът с руски паспорт Пиер Луврие обяви, че дружеството му LIC 33 е придобило от Василев тези активи, като още през м. февруари същата година Луврие бе вписан като управител на дружеството „Кемира“, което притежава 99,5% от акциите на „Дунарит“ АД, както и като прокурист на самия оръжеен завод. След проваления опит Василев сложи на шахматната дъска Емилиян Гебрев, за да се опита с негова помощ да „узакони“ кражбата на „Дунарит“. НУРТС обаче му се изплъзна и недоволството от това още го държи. Пеевски има толкова общо с БНТ, колкото и с „Капитал“. И ако проваленият олигарх Иво Прокопиев, който стигна дотам да заложи редакционната политика на изданията си, не може вече да плаща на журналисти, които да му лансират опорните точки, всички вкупом здравата са го закъсали. И заради откраднатите милиони, които профукаха. И заради дълбоката им убеденост, че за престъпленията има давност. Уверяваме ги, че не са познали! Нищо от стореното от тях няма да бъде забравено. Ще го припомняме и ще изискваме крадците да бъдат наказани, каквито и подмолни атаки да се опитват да въртят. Каквито и съзнателни усилия да вършат в тази посока. Каквито и епизодични играчи да вкарват в опитите си да се измъкнат чисти, сухи и невредими от калните си войни. Вече е ясно, че сънят на Иво Прокопиев и на Цветан Василев не е здрав. Вината за това обаче не е на Пеевски, а на гузната им съвест. Каквито и невероятни сюжети и сценарии да измислят, докато будуват. Каквито и пионки да ползват, за да реализират мръсните си игри, истината е една – крадците трябва да си получат заслуженото. Иначе вярата в правосъдието и възмездието ще бъде убита. Така както те ежедневно изнасилват свободното слово в своя частна угода.", "date": "2019.06.10", "title": "Доносниците отново се активираха срещу Пеевски"}
{"url": "https://www.monitor.bg/bg/a/view/internet-promenja-mozyka-167589", "text": "Австралийски, американски и британски учени установиха, че интернет може да предизвика както остри, така и продължителни изменения в специфични области на познанавателните способности, които са отражение на промени в мозъка, засягащи възможностите за съсредоточаване, процесите на паметта и социалните взаимоотношения, съобщи Медикъл експрес, цитиран от БТА. Учените от Западния университет в Сидни, Харвардския университет и Манчестърския университет са анализирали предишни трудове и са изследвали водещи хипотези как интернет може да променя когнитивните процеси. Безкрайният поток от запитвания и уведомления разсейва непрекъснато, вниманието се разделя, което намалява способността за съсредоточаване върху конкретна задача, обяснява ръководителят на екипа д-р Джоузеф Фърт от Западния университет в Сидни. Освен това интернет предоставя огромен ресурс от факти и информация с непрекъснат и лесен достъп. Това има потенциала да промени начина, по който съхраняваме, и дори ценим факти и знания.  \"Бомбардирането със стимули по интернет и разделянето на вниманието заради него предизвиква много притеснения - каза проф. Джером Сарис, друг участник в екипа. - Мисля, че това, заедно с увеличаващата се инстаграмификация на обществото, има капацитета да промени както структурата, така и функционирането на мозъка и да се отрази на социалната структура\". Затова специалистите препоръчват да се ограничава времето в мрежата, да се избягва разсейването с по няколко задачи и превръщането на проверките в навик, като в същото време се поддържа лично общуване с приятелите и близките.  Изследванията за ефекта на интернет върху мозъка се извършват преобладаващо с възрастни. Докато бъде установено как технологиите се отразяват върху развиващия се мозък, е желателно да се ограничава използването на интернет от децата. Световната здравна организация препоръчва малките на възраст от 2 до 5 години да имат най-много един час екранно време дневно. Важно е също децата да не намаляват контактите си на живо за сметка на дигиталните устройства.", "date": "2019.06.10", "title": "Интернет променя мозъка"}
{"url": "https://www.monitor.bg/bg/a/view/i-kosovo-povali-bylgarija-167596", "text": "България загуби от Косово с 2:3 в европейската квалификация на стадион \"Васил Левски\".  Рашица беше точен в 14-ата минута. Ивелин Попов изравни с красив гол в 43-ата минута. Резервата Кристиян Димитров донесе пълен обрат в 55-ата минута. В 64-ата минута Муричи изравни с глава, а Рашани в 92-ата минута матира \"лъвовете\", като донесе първа историческа победа на Косово в европейски квалификации. Така след две равенства и две поражения България е на последното място в групата с 2 точки, колкото има и Черна гора. Косово пък е с 5 на третата позиция.    ", "date": "2019.06.10", "title": "И Косово повали България"}
{"url": "https://www.monitor.bg/bg/a/view/kanabisyt-naj-upotrebjavan-u-nas-i-v-es-167593", "text": "Канабисът е най-употребяваното вещество както в България, така и в ЕС. В последната година младите българи са употребявали най-често канабис, но хероинът праща най-много хора в клиники. Това показва ежегодният доклад на Европейския център за мониторинг на наркотици и наркомании, предаде БНТ. Наркозависимите в България са около 30-40 хил., т.е. такива с проблемна употреба на наркотици. 11,2% от хората в България са употребявали някога в живота си някакво наркотично вещество, това е около половин милион българи. Също имаме данни за употреба през последната година и през последните 30 дни. Вижда се, че има навсякъде тенденция на увеличения, смята Александър Панайотов, директор на Национален фокусен център към Националния център по наркомании. \"Не може да се говори за криза при употребата на наркотици. Увеличава се обаче употребата на екстази основно в масови заведения като дискотеки и клубове\", казва д-р Пламен Попов - директор на Национален център по наркомании. Според Тихомир Безлов, който работи в Центъра за изследване на демокрацията, през 2003 г. е започнало бързо нарастване на употребата на канабис в България. \"Забелязва се обаче едно стагниране на употребата на канабис 2019 г. спрямо 2018 г.\", заяви той.", "date": "2019.06.10", "title": "Канабисът най-употребяван у нас и в ЕС"}
{"url": "https://www.monitor.bg:443/bg/a/view/davat-2-mln-lv-otgore-za-topki-i-machove-v-shkolata-167586", "text": "С 1 938 440 лв. повече от предвидените в държавния бюджет ще бъде финансирано закупуването на топки, тенис ракети, волейболни мрежи и баскетболни кошове в школата, както и участието на учениците в различни спортни състезания. Това става ясно от предложените от спортния министър Красен Кралев промени в размера на средствата за физическа активност. Досега от държавния бюджет и от този на общините се заделяха по 2 лв. на дете и 3 лв. на ученик, студент и курсант. Така една детска градина с 500 хлапета в нея можеше да бъде подпомогната с 1000 лв. за спортни пособия и състезания. За едно средно голямо училище с 800 ученици пък се събират 2400 лв. С промените в размера на предвидените средства се предвижда за хлапета в детска градина да се заделят 50% повече средства – 3 лв. Така с увеличението директорите на детска градина с 500 малчугана ще имат на разположение 1500 лв., вместо досегашните 1000 лв. Субсидията за физическа активност за учениците, студентите и курсантите пък скача на пет лева. Така директорът на училище, в което се обучават 800 ученици, ще има бюджет от 4000 лв. за топки, мрежи и спортни състезания. С увеличение от близо 2 млн. лв. за следващите години бюджетът за дейността ще бъде 4 854 970 лв. Сумата обаче може да се промени, тъй като броят на децата, учениците, студентите и курсантите всяка година е различен. Увеличението ще засегне над 1 млн. обучаващи се. За първи път ще бъдат предоставени средства и за частните детски градини и школа. За близо 15 000 малчугани и ученици са предвидени 64 294 лв. В доклада си спортният министър посочва, че при сегашното финансиране за училища, в които се обучават под 100 ученици, трудно закупуват спортни пособия. Освен това цените на спортните уреди, пособия, екипи и съоръжения са се увеличили многократно от последната промяна на размера на субсидията през 2006 г. Директорът на столичното 119 СОУ „Акад. Михаил Арнаудов“ Диян Стаматов сподели пред „Монитор“, че увеличението на средствата за ученик ще подпомогнат спорта в школата. „Това са единствените средства за масовия спорт, всичко останало се покрива от бюджета на училищата“, коментира Стаматов. Той обясни, че със средствата се закупуват най-много топки. „По 30-40 топки за всеки спорт, тъй като на седмица се бракуват по 2-3 спукани“, заяви директорът на 119 СОУ. Баскетболните кошове, волейболни мрежи, ракетите за тенис, конусите, пътуванията за състезания и екипите на отборите също се финансират с отпусканите средства. В столичното училище се обучават около 1600 деца. Така от есента за спорт ще бъдат отпуснати 8000 лв., вместо досегашните 4800.", "date": "2019.06.10", "title": "Дават 2 млн. лв. отгоре за топки и мачове в школата"}
{"url": "https://www.monitor.bg:443/bg/a/view/2-godini-zatvor-za-recidivist-spipan-da-prodava-droga-167579", "text": "2 години затвор и глоба в размер на 2 хил. лв. наложи Районен съд – Кюстендил, на криминално проявения Николай Т. Срещу него беше повдигнато обвинение по чл. 354а, ал.3, пр.2 т.1 от НК. На 20.09.2017 г. полицейски служители получили оперативна информация, че Николай държи в обитаваното от него жилище в града наркотични вещества, които планира да продаде. Веднага били предприети неотложни действия по разследване – претърсване и изземване в имота. На четири места в него – в къща, двор, гараж и стопански постройки, била открита суха растителна маса. В хода на разследването по делото била извършена физикохимична експертиза, която установила, че въпросното вещество по морфологични белези и химичен състав представлява коноп (марихуана), със съдържание на активен наркотично действащ компонент тетрахидроканабинол. Стойността на държаното от Николай високорисково наркотично вещество - 61,031 грама коноп (марихуана), възлиза на 366.19 лева. Съдът е наложил на подсъдимия наказание „лишаване от свобода“ за срок от две години при първоначален „общ“ режим и глоба в размер на две хиляди лева. Присъдата подлежи на жалба и протест пред Окръжен съд - Кюстендил. До този момент Николай е осъждан за държане на наркотици и кражба.", "date": "2019.06.10", "title": "2 години затвор за рецидивист, спипан да продава дрога"}
{"url": "https://www.monitor.bg:443/bg/a/view/antichnostta-ojivjava-na-praznika-na-chereshata-v-kustendil-167582", "text": "Античността ще оживее на „Хисарлъка“” на Празникa на черешата в Кюстендил, който се провежда за 12-а поредна година. Празничната програма ще започне на 21 юни на Късноантична и средновековка крепост „Хисарлъка“, където всички гости и жители на Кюстендил ще имат възможността да се потопят в атмосферата на античността. Римски боеве, лечебни обреди и огнени ритуали ще са само част от магията на проекта „Античността оживява на „Хисарлъка”, създаден от 50 младежи на сдружение „Дебют“. Официалното откриване на Празника на черешата ще бъде на следващия ден, като центърът на града ще се преобрази в своеобразна платформа, обединяваща търговци, занаятчии, производители на череши, любители и гости на празника. По традиция ще се представят перспективни сортове череши за страната и района, последвана от конкурс за най-едра череша, атрактивно вешало, оригинално пано и красив черешов щанд с награден фонд - шест хиляди лева. Програмата за деня включва Фолклорен празник „Черешчица род родила” и обявяване на резултатите от конкурса. Специално за посетителите на Кюстендил и всички желаещи, Община Кюстендил подготвя информационен тур, обхващащ всички културно-исторически обекти в града. Празничният концерт ще бъде на площад „Велбъжд“ с хитовите изпълнения на четирите талантливи момичета от 4Magic и една от най-обичаните български групи - Диана Експрес. Програмата ще продължи на 23 юни с изложба-базар на череши и черешови произведения, изложение на занаятчии и производители, арт-работилница за деца. В програмата е включено и кулинарното състезание „Череши в кухнята“, където майстори-готвачи ще направят различни демонстрации на ястия, приготвени от череши.", "date": "2019.06.10", "title": "„Античността оживява” на „Празникa на черешата“ в Кюстендил"}
{"url": "https://www.monitor.bg:443/bg/a/view/ot-dekemvri-kaloriite-na-koncentratite-vyrhu-etiketa-167585", "text": "От декември върху етикетите на всички концентрати, като водка, уиски, джин, ракия ще трябва да бъдат изписани калориите за 100 мл. Правилото е в съответствие с призива на ЕК към производителите на алкохол да въведат собствени правила за подобряване на здравословните навици на потребителите на продуктите, които предлагат на пазара. Изискването не важи за бирата, но родните пивовари са го изпълнили доброволно още от 2016 г. Изпълнителният директор на Съюза на пивоварите в България Ивана Радомирова обясни за „Монитор“, че с най-голяма енергийна стойност е черната бира, като в различните й марки калориите в 100 мл достигат до 52, но тя е по-богата на антиоксиданти и витамини заради различните видове малц, използвани при нея. По думите й върху етикетите на 95-97% от бирата, произвеждана у нас, е посочена и калорийната стойност. В произвежданото у нас като енергийната стойност зависи от съдържанието на алкохол и на сухото вещество. При безалкохолната бира калориите на 100 мл са от 20 до 27. На червената бира енергийната стойност е близка до тази на тъмното пиво - около 47 калории на 100 мл. Според диетоложката Донка Байкова изписването на калориите върху етикета на алкохолните напитки е добра практика. Изпълнителният директор на ИА по лозата и виното Красимир Коев също смята идеята за удачна. „Колкото повече информация има върху един етикет, толкова Всеки ще си прави сметката, ако трябва да прави диета, например. По подобен начин бе въведено и изискването за консервантите във вината и така всеки преценява“, каза той за „Монитор“. На въпрос има ли страни, където изнасяме български алкохол със специални изисквания за етикетирането, Коев отговори, че в САЩ предварително трябва да се одобрили етикетът за съответния продукт, който ще се продава на тяхна територия. „Етикетът се одобрява как ще изглежда и каква информация трябва да съдържа. Засега нямаме информация там да изискват изписване и на калориите на алкохолните напитки“, добави той и припомни, че в Щатите първи са въвели изискването за изписването на съдържанието на консервантите във виното. Сергей Иванов от Центъра за изследване на храните, обясни, че колкото е по-висок градусът на питието, то е толкова по-калорично. „При ликьорите и другите подобни напитки с различни добавки на захар калоричността е още по-висока, освен ако не е добавен изкуствен подсладител. По информация на Нова тв 118 са те в малка водка или колкото в половин килограм шопска салата. В същото количество уиски има 120 калории, колкото половин бутилка вино или 500 мл бира. В една чаша коктейл - калориите минават 500, а на ден са ни необходими общо 2000. В бутилка вино има калории колкото в 5 понички или 2 мазни бургера. 5 бири се равняват на 3 основни ястия, а чаша уиски - на 2 парчета торта. Калориите от една малка бира можем да изгорим с 10 минути тичане, 33 минути ходене или 12 минути каране на велосипед.", "date": "2019.06.10", "title": "От декември калориите на концентратите върху етикета"}
{"url": "https://www.monitor.bg:443/bg/a/view/trima-bylgari-zakopchani-v-polsha-za-narkotici-i-prostitutki-167584", "text": "Трима българи са били арестувани в селцето Красне близо до гр. Жешув в Източна Полша по обвинение за трафик на наркотици, търговия с жени и пускане в оборот на фалшива валута, съобщи говорителят на окръжната прокуратура в Жешув Артур Грабовски. Арестуваните са Даниел С. на 50 г., и 51-годишните Венцислав Й. и Галин Н., а според полското право ги заплашва до 15 години затвор. Акцията срещу българската група е била проведена миналата сряда към 17:00 на паркинга пред хипермаркет \"Auchan\" в селото. При претърсване на автомобила, с който се движели българите, спецполицаи открили 2 килограма бял прах, който при извършения тест реагирал на кокаин. Нито един от тримата арестувани не се е признал за виновен въпреки предоставените доказателства срещу тях, коментира говорителят на прокуратурата Артур Грабовски. На Даниел С. са повдигнати \"само\" две обвинения, а на Венцислав и Галин по шест. Според предварителни данни българите са купили в Белгия и са докарали в Полша за разпространение големи количества кокаин и таблетки екстази. Според разследващи това са първите трима арестувани в рамките на по-широка акция, насочена срещу организирана група за продажба на млади жени, предимно българки на предлагащи сексуални услуги клубове в Полша. В деня на задържането им мъжете успели да купят в Полша две живи робини с идеята да ги пуснат за проститутки в Западна Европа. Прокуратурата е внесла в съда искане за тримесечен предварителен арест на задържаните, а съдът е удовлетворил искането и тримата остават зад решетки до 29 август. Според криминалисти, които работят по случая, ще има и още арести. За Даниел С. имало данни, че се е опитал да пусне в обръщение голямо количество фалшиви банкноти от по 100 евро.", "date": "2019.06.10", "title": "Трима българи закопчани в Полша за наркотици и проститутки"}
{"url": "https://www.monitor.bg:443/bg/a/view/raja-peeva-i-vladi-zombori-si-partnirat-v-nov-bg-film-167575", "text": "Популярните млади актьори Рая Пеева, Владимир Зомбори, Петко Венелинов и др. са в главните роли в новия български късометражен игрален филм Seen (“Видяно“), чиято премиера предстои на 13 юни от 20.30 ч. в Културен център G8. Творбата ще има още 4 самостоятелни премиерни прожекции в следващите дни: 15 юни от 21 ч. (G8), 16 юни от 18.30 ч. (G8), 19 юни от 19.00 ч. (Eurocinema) и 20 юни от 20.45 ч. (G8). Това е нестандартният режисьорски дебют в киното на двама приятели рекламисти – Петър Бояджиев и Николай Драганов. В проекта, който засяга болезнената тема за влиянието на модерните способи за комуникация и разгръща в 27 минути чрез иновативен подход историите на различни и близки до зрителя персонажи. Млад мъж и млада жена вечерят заедно, търсейки решение на проблемите си. Съвременен тийнейджър пише на своята любов, докато търси себе си. Зрял мъж живее в миналото, докато мисли за своето продължение. Какво обединява героите?Какво намират? Какво виждат? Seen е реалистична история, разширена в триптих, която има за цел да повдигне въпроси за състоянието и бъдещето на нашите взаимоотношения, повлияни от модерните технологии. Във филма участва и великолепната Анастасия Лютова („Вездесъщият“), която преди десетина години спечели театралните награди „Икар“ и „Аскеер“ за изгряваща звезда, по-късно и „Икар“ за водеща женска роля, без да броим многото й номинации... Тук тя е мистериозната и привлекателна Жана. Друг силен коз в актьорския състав е младата Мина Маркова („Столичани в повече“), която играе Пламена – чаровна начинаеща бизнесдама, решена да преуспее в живота без оглед на средствата... Героинята на Мина е свързана с две от сюжетните линии в историята и с нейния образ са свързани някои от най-интригуващите сцени във филма. Освен страхотните актьори, в късометражната лента впечатление правят и буквално „кастнати“ на улицата сурови таланти като Денис Циков, който вече обира номинации от международни форуми. Експертите предвкусват дълъг и богат с награди фестивален живот за Seen. Песента във филма – Still as far, се изпълнява от Рут Колева.", "date": "2019.06.10", "title": "Рая Пеева и Влади Зомбори си партнират в нов бг филм"}
{"url": "https://www.monitor.bg:443/bg/a/view/glavnite-redaktori-na-telegraf-media-na-sreshta-s-cacarov-167580", "text": "Главните редактори на изданията от „Телеграф медиа“ - Васил Захариев, главен редактор на вестник „Телеграф“, Любомира Будакова, главен редактор на вестник и Агенция Монитор, Наталия Радославова, зам.-главен редактор на Агенция Монитор, Кристи Петрова, главен редактор на вестник „Политика“, и председателят на редакционния съвет на вестник „Меридиан мач“ Ангел Кишин се срещнаха с главния прокурор Сотир Цацаров заради безпрецедентната атака срещу най-тиражния вестник у нас. Разговорът бе проведен по искане и след протестно писмо от главния редактор на „Телеграф“. С документа Захариев изрази своето възмущение от недопустимия опит за натиск върху свободата на словото от прокурора от Софийска районна прокуратура Тодор Тодоров. С постановление от 27 май т.г. той разпорежда на Патентното ведомство да заличи марката „Телеграф“. До това решение се стигна след сигнал преди месец на главния редактор на „Телеграф“ до органите на МВР за фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника. Адресът на уебсайта се различава от този на вестника единствено по буквата f вместо ph. Именно заради това е поискано извършването на проверка. На 6 юни т.г. в редакцията на „Телеграф“ бе получено съобщение от Патентното ведомство с приложено прокурорско постановление, в което прокурор Тодор Тодоров разпорежда председателят на институцията да заличи търговската марка „Телеграф“, която е регистрирана през 1999 г. Основанието било, че марката „Телеграф“ (на български) противоречала на закона, защото можела да заблуди потребителите в България с английския вестник The Telegraph. На 7 юни т.г. говорителят на Софийска районна прокуратура Невена Зартова съобщи, че същия ден Софийска градска прокуратура е изискала преписката на прокурор Тодор Тодоров, с която той безпрецедентно разпореди на Патентното ведомство да бъде заличена марката на най-големия ежедневник у нас – вестник „Телеграф“. Преписката по случая е иззета за служебна проверка.  На срещата с главния прокурор Сотир Цацаров присъстваха зам. главният прокурор Иван Гешев, говорителят на главния прокурор и ръководител на отдел „Специализиран“ към Върховната касационна прокуратура Румяна Арнаудова, градският прокурор на София Емилия Русинова и районният прокурор на София Радослав Димов. На срещата от страна на „Телеграф медиа“ бяха изразени освен възмущения от фрапиращото с абсурдността си постановление и опасения, че казусът представлява опасен прецедент. Той може да доведе до нарушаване на конституционно установената защита на свободата на словото и интересите на гражданското общество. Заради това е добре да се помисли за изработването на механизъм, който да ограничава подобни репресивни действия спрямо структуроопределящи за демократичното общество сектори, каквито са и медиите.  От своя страна главният прокурор подчерта, че в момента тече инстанционен контрол върху постановлението на прокурор Тодоров от СРП, като се очаква резултатите от него да станат ясни до края на седмицата. Градският прокурор Русинова съобщи, че до СГП е изпратена жалба от Патентното ведомство, в която е подчертано, че няма как да изпълни постановлението на прокурора, тъй като то не отговаря на законовите изисквания.  Освен до прокуратурата, „Телеграф медиа“ изпрати и протестно писмо до Инспектората на Висшия съдебен съвет с настояване за проверка на действията на прокурор Тодор Тодоров и дали те отговарят на Закона за съдебната власт, на конституцията и дали в случая не става въпрос за превишаване на служебните правомощия на държавния обвинител.  На 8 юни т.г. вестник „Телеграф“ излезе с бяла първа страница в знак на протест срещу мракобесното посегателство върху свободата на словото. „Телеграф медиа“ счита, че подобно посегателство е недопустимо в демократично и законово установеното ни общество.", "date": "2019.06.10", "title": "Главните редактори на „Телеграф медиа“ на среща с Цацаров "}
{"url": "https://www.monitor.bg:443/bg/a/view/zadignaha-djip-za-20-bona-na-policejski-shef-167578", "text": "Полицейски шеф се прости с автомобила си, след като по време на семейната му почивка в Сапарева баня, крадци го задигнаха. Нелепият случай е регистриран в понеделник, когато старши инспектор на група \"Регистрация и отчет на пътни превозни средства\" към КАТ – Пазарджик, не открил джипа си. Колата била паркирана пред къща за гости в курортната община. Няколко дни по-рано Симеон Съловски пристигнал със семейството си в Сапарева баня. Отседнали в къща за гости и решили да се насладят на невероятната природа и басейните, които са разположени в района. В понеделник сутринта обаче за свое учудване видял, че колата му липсва. Веднага по случая е подаден сигнал в полицейското управление в Сапарева баня. Униформени работят по разкриването на извършителя. „Не разбираме как е открадната колата при положение, че тя е била с аларма. Явно някои изпечени автокрадци са посегнали на автомобила“, коментираха разследващи. Недоумение буди и фактът, че никой в района не е чул алармата от колата. „Все едно автомобилът се е изпарил, а все пак говорим за джип „Тойота“. Едва ли е останал незабелязан“, коментират още сапаревобанци. Колата вече е обявена за общодържавно издирване. Според запознати такъв вид джип струва поне 20 хил. лв. Автотърговци коментират, че често подобни автомобили се задигат, след което крадците се опитват да ги разпродават на части. Идеята била да не се стигне до самия извършител. В региона най-често се задигали аудита, БМВ-та и тойоти, като най-вероятно автокрадците са от района на Пернишко. През изминалата година се наложи младо семейство от Македония да се прибере с автобус, след като автомобилът им беше задигнат от Сапарева баня.", "date": "2019.06.10", "title": "Задигнаха джип за 20 бона на полицейски шеф"}
{"url": "https://www.monitor.bg:443/bg/a/view/bylgarija-i-makedonija-reshavat-za-goce-delchev-do-kraja-na-godinata-167566", "text": "България и Македония ще трябва да решат спорните исторически въпроси, сред които и тези за честването на паметта на Гоце Делчев, до края на годината. Това стана ясно от думите на вицепремиера и външен министър Екатерина Захариева. В понеделник двете страни проведоха първото заседание на съвместната междуправителствена комисия, а след това подписаха и протокол с постигнатото през последната година и половина от договора за добросъседство между България и Македония. По време на заседанието, ръководено от Захариева и нейният македонски колега Никола Димитров, е бил разгледан и докладът на историческата комисия. По думите на Захариева именно историческите въпроси са крайъгълният камък , въпреки че в другите сфери има съществен напредък. Захариева отбеляза напредъка на историческата комисия относно личностите като светите братя Кирил и Методий, цар Самуил и други. Не така обаче стоял въпросът с делото на Гоце Делчев. Преди два дни е имало заседание на историческата комисия – 6-то поред, където не е било постигнато съгласие датата за честване на паметта на Гоце Делчев да бъде 7 октомври, когато костите му са предадени от комунистическата власт в София на Скопие. Захариева уточни, че това е било предложение на македонските историци, а ние сме категорично против. Няма как тази дата да се празнува. Това ние никога няма да приемем.“, каза Захариева. Тя изтъкна, че вече е имало две чествания на паметта на Гоце Делчев от двамата премиера – Бойко Борисов и Зоран Заев и то не на 7 ноември. Захариева обясни, че политиците са изпреварили историците и призова македонските историци да бъдат по-мъдри. Именно затова според нея, а и според колегата и Никола Димитров, трябва по-интензивна работа и повече резултати и график, за да се постигне осезаем напредък до края на годината. Захариева даде да се разбере, че няма как да поставяме ултиматум като наложим вето над членството на Македония в НАТО, каквато идея има лидерът на ВМРО и вицепремиер Красимир Каракачанов. Тя припомни, че вече сме ратифицирали протокола за приемането има в Алианса. Относно бъдещето членство на Македония в ЕС, Захариева обясни,че нашето условие е по време на преговорите по всички глави да се изпълнява договора за добросъседство с България, включително и в историческата част. Не бива да внасяме в ЕС нерешени двустранни проблеми“, заключи тя. На свой ред Димитров поясни, че има напредък по античната история и средновековието, а този процес не е лесна задача. По думите му обаче делото на Гоце Делчев може да бъде мост. Той определи самото подписване на договора за приятелство като храброст и исторически момента, който трябва да надграждаме. Според него ако няма резултати не гледаме в бъдещето, то има опасност да застрашим целия процес Иначе двамата искат повече резултати както по историческите въпроси,така и по пътните проекти, най-вече заради коридор 8. Двете транспортни министерства пък вече са сформирали работна група и вече има график. По думите на Захариева няма как да има инвестиции, стокообмен и туризъм без добра инфраструктура. На стоките им трябват пътища, каза още тя, като уточни, че все още нямаме жп свързаност. Иначе предстои подписване на меморандум за сътрудничество в туризма, подготвят се и програми за образованието. Идеята е да се правят общи студентски борси, курсове за македонски студенти, които искат да учат у нас, както и повече общи проекти по Еразъм. През 2017 г. и 2018 г. има ръст на стокообмена, но през първите три месеца на тази година се наблюдава спад, особено що се отнася за износа на Македония към България. Сега общата икономическа комисия ще прави анализ.", "date": "2019.06.10", "title": "България и Македония решават за Гоце Делчев до края на годината"}
{"url": "https://www.monitor.bg:443/bg/a/view/eksperti-proveriha-oshte-3-kyshti-za-gosti-167590", "text": "Експерти на земеделското министерство и Държавен фонд „Земеделие“ провериха днес още 3 обекта, подали проектни предложения чрез МИГ ,,Берковица и Годеч“, съобщиха днес от ресорните ведомства. Вчера бе инспектиран подобен обект и в Лясковец, край Велико Търново. Проверките целят да се установи на място дали обектите, които кандидатстват за финансиране работят по предназначение. Извършва се преглед на документи, доказващи реалното функциониране на обекта като място за настаняване. Резултатите от тези две проверки ще бъдат предадени с доклад на ДФЗ. От фонда ще разгледат проектите за допустимост и ще извършват допълнителни проверки. Вторият проверен обект днес е за проектното предложение на хотел в  Берковица. Кандидатът е подал проектно предложение чрез „МИГ Берковица и Годеч“ за финансиране на проект „Развитие на туристическия потенциал на хотел в гр. Берковица” - оборудване и ремонт по ,,Програма за развитие на селските райони‘‘ (2014-2020 г.). Стойността на исканата субсидия е 179 157,00 лв. Хотелът е построен през 2009 г. и до момента съществува като хотел за туристическо настаняване. Установено е, че през всяка от годините на съществуване има реализирани нощувки от български и чуждестранни граждани, водени в отделни регистри. Документите са изрядни и хотелът се използва за настаняване на туристи. До този момент обектът не е ползвал финансиране с европейски средства. Направените към момента проверки и заключения могат да се използват за становище, че хотелът ще използва предвидените в проектното предложение инвестиции по предназначение, а именно, за настаняване на туристи, а не за собствени нужди. Експертите извършиха проверка и на друго проектно предложение подадено чрез „МИГ Берковица и Годеч“. То е за финансиране на проект „Създаване на център за деца скаути за нощуване на палатки”. Стойността на исканата субсидия е в размер на 197 626, 52 лв. По думите на кандидата, проектът цели провеждане на тренировъчни лагери за деца от региона и е изцяло ангажиран за работа с тях. Кандидатстващият за финансова помощ заяви, че няма свързаност с местната власт, както и роднински или бизнес отношения с Местната инициативна група. Собственичката на имота, която е кандидат за инвестицията, е член на българско скаутско сдружение. Тя посочи, че в България има 20 скаутски клуба и след извършване на инвестицията в с. Ягодово ще бъде открит 21-вият скаутски клуб в страната. „На този етап не можем да направим заключение за използването на инвестицията, тъй като тя не е извършена“, съобщи Спасов след извършената проверка. Всички, проверени досега обекти са избрани от журналисти от две от националните телевизии.", "date": "2019.06.10", "title": "Експерти провериха още 3 къщи за гости"}
{"url": "https://www.monitor.bg:443/bg/a/view/bolivijski-indianci-ot-plemeto-ajmara-strojat-trystikov-korab-167563", "text": "Двамата боливийски индианци от племето Аймара, които единствени са запазили древния занаят по плетенето на тръстикови лодки, пристигнаха вече в Белослав, където е базата на предстоящата международна експедиция „Абора IV”. Името идва от дума в езика на гуанчите - коренното население на Канарските острови. С нея те наричат светлината, която покрива океана, в момента на изгрев и залез, когато слънчевия диск докосва хоризонта. Това сияние се е приемало за божествената енергия, стояща в основата на сътворението. Най-интересното е, че произнесена на местното наречие, тази дума звучи като „Аурора“ (зора на древногръцки), коментира Теодор Роков от Регионалния исторически музей във Варна. Той ще бъде единственият българин в експедицията. Вчера той съобщи във Фейсбук и за дългоочакваното пристигане на екзотичните корабостроители, с което започва строежа на тръстиковия кораб за поредното плаване. Днес в света само племенната общност Аймара, обитаваща бреговете на езерото Титикака, са запазили умението да строят плавателни съдове от тръстика. Това ще бъде съвременна реплика на древноегипетски тръстиков плавателен съд, който ще бъде построен на брега на Варненското езеро край Белослав. Тръстиката пристигна също от Боливия, натоварена в три контейнера. С „Абора IV” ще бъде осъществено плаването на международен екипаж по маршрута Варна – Истанбул - Чанак кале (Троя) - Егейските острови - остров Крит. Тръстиковият кораб ще е с дължина 14 метра, а целта на плаването ще е установяване достоверността на сведенията на Херодот. Бащата на историята е писал за наличието на търговски контакти между цивилизациите от Източното Средиземноморие - Египет, Крит, Кипър и народите, обитавали бреговете на Евксинксия Понт (Черно море) още от дълбока древност. От Варна тръгва експедицията, която да потвърди това. „От една страна, това плаване ще докаже възможността в основата на някои приемани за легендарни сведения на древните автори да лежат реални факти. От друга страна, този експеримент, който е един от многото подобни, провеждани досега, ще потвърди древната максима, че морето не разделя, а свързва хората - и в миналото и днес . Другата цел на експедицията има социален характер. Нейното лого е „Плаване за мир“. В екипажа на тръстиковия кораб са събрани представители на различни професии от Германия, Боливия, Холандия, Русия, САЩ, Турция, Гърция, Кипър и България. Разнородният екипаж има за цел да докаже, че независимо от различията в политиката на държавите, техните жители могат да работят заедно и без проблеми“, казва Роков. Тази година се навършват и 50 години от експедицията на Тур Хейердал с „Ра“ - първото плаване с древен папирусов кораб, каквито са използвали египтяните в миналото. Проектът „Абора IV” е практическо продължение на тази идея и затова, за да стане кръстник на кораба, се очаква във Варна да пристигне най-големия син на великия норвежки изследовател.  Очаква се плаването да започне през юли. (Снимки на Теодор Роков във Фейсбук)", "date": "2019.06.10", "title": "Боливийски индианци от племето Аймара строят тръстиков кораб у нас"}
{"url": "https://www.monitor.bg:443/bg/a/view/razdor-v-redicite-na-da-bylgarija-167588", "text": "Скандал гръмна в редиците на \"Да, България\". Един от основателите на партията си тръгва с гръм и трясък, заради подкрепата на политическата сила към еднополовите бракове. В свой коментар в личния му профил във Фейсбук Любомир Авджийски се обръща директно към провалилия се правосъден министър Христо Иванов с думите: „Христо, бракът е съюз между един мъж и една жена, а половете са само два. Ето какво още пише той: Май дойде време да си кажем неща, които дълго отлагахме. А сега трябва да ги кажем публично“. Авджийски припомня за какво са зарекли да се борят при създаването на формацията. „Единственото, което поисках тогава от теб е да не се използва Да, България, за теми, по които не сме единни - еднополови бракове и \"полови (р)еволюции\", пише отцепникът. Авджийски заявява, че ден, след като партията е излязла с позиция в подкрепа на \"Прайд 2019\", той вижда, че балансът отдавна е загубен. Явно Авджийски вече е наясно, че формацията, която се радва на щедрото внимание на олигарсите Иво Прокопиев и забегналия в Белград банкев Цветан Василев е пред разпад и се спасява, преди корабът да потъне окончателно.", "date": "2019.06.10", "title": "Раздор в редиците на „Да, България“"}
{"url": "https://www.monitor.bg:443/bg/a/view/ferari-objalva-nakazanieto-na-fetel-167568", "text": "\"Ферари\" възнамерява да обжалва санкцията на Себастиан Фетел, която лиши германеца от победата в Гран при на Канада във Формула 1. Фетел беше наказан от стюардите на надпреварата с 5 секунди заради опасна маневра срещу преследвача си Люис Хамилтън с \"Мерцедес\" при завръщането си на трасето, след като изпусна завой по време на 48-ата обиколка. Германецът удържа лидерската си позиция и финишира пръв на около секунда и половина пред Хамилтън, но победата беше присъдена на британеца заради добавените 5 секунди към времето на Фетел. От \"Ферари\" обявиха, че се чувстват ограбени и Фетел е моралният победител в Канада. \"Върнах се на трасето малко пред Люис и той трябваше да реагира. Това е част от състезанието. Много хора ще се съгласят с мен, но в тази дни се цитират правила и точки. Звучим малко като адвокати. За мен това не е спортът, в който се влюбих\", коментира разочарованият Фетел. Зад германския пилот застанаха редица звезди на Формула 1. \"Срамота. Никаква радост да гледаш такова състезание. Двама шампиони карат брилянтно, а накрая се стига до фалшив резултат. Какво трябваше да направи Себ? Луда работа. Колата се повлече и в този момент той беше просто пътник\", заяви шампионът от 1992 г. Найджър Менсъл. Пилотът на „Рено“ Даниел Рикардо също застана на страната на Фетел, бившият световен шампион Дженсън Бътън пък се обяви против намесата на стюардите в състезанието. \"Не исках да спечеля по този начин. Натисках здраво през цялото време и принудих Себастиан да сгреши. Той мина нашироко и почти се ударихме, но това е моторният спорт\", каза самият Хамилтън. Иначе в състезанието Фетел, който тръгна от първа позиция, кара много силно, но трябваше да се задоволи с второто място. Така \"Ферари“ продължава да няма победа от началото на сезона, макар в Канада да имаха двама представители на стълбичката, след като Шарл Льоклер завърши трети. Вторият болид на „Мерцедес“ с пилот Валтери Ботас е на 4-о място, а топ 6 допълниха Макс Ферстапен от „Ред Бул“ и Даниел Рикардо (Авл) на 1 обиколка. За Хамилтън това бе 78-а победа в кариерата, а също и 7-а в Канада, с което петкратният шампион се изравни по този показател с Михаел Шумахер. Британецът е начело и в генералното класиране при пилотите със 162 т., пред Валтери Ботас със 133 и Фетел със 100. „Мерцедес“ убедително води при конструкторите след 7 победи в 7-те старта и актив от 295 т. Следващият старт е за Гран при на Франция на 23 юни.", "date": "2019.06.10", "title": "„Ферари“ обжалва наказанието на Фетел"}
{"url": "https://www.monitor.bg:443/bg/a/view/sofijanci-dali-94-mln-lv-za-bileti-i-parkirane-167574", "text": "Софиянци дали 94 млн. лв. за билети в градския транспорт и паркиране през 2018г. Това става ясно от доклад за годишните финансови отчети на общинските дружества внесен за приемане в СОС. От него се разбира, че в касата на Центъра за градска мобилност (ЦГМ) през изминалата година от закупуване на превозни документи са влезли 66,2 млн. лв. От талони за платено паркиране, есемеси, скоби и паяци приходите са 27,7 млн. лв. Общите приходи на ЦГМ за 2018 г. са малко над 110 млн. лв. На пресконференция зам.-шефът на Общинския съвет Николай Стойнев отчете, че печалбата на транспортното дружество е 6,3 млн. лв. Годишните приходи на общинските търговски дружества пък възлизат на 867,3 млн. лв. Стойнев допълни, че смененият модел на управление на общинските предприятия през последните години се отразява в повечето инвестиции, по-качествените услуги и по-добрата градска среда. Той посочи, че Столичната община е един от най-големите работодатели в страната. По думите му над 10 хиляди души работят в общинските търговски дружества, които ежедневно осигуряват редица услуги, като придвижването и сигурността в града, облагородяване и поддържане на зелената система и т.н. „Благодарение на доброто финансово състояние на дружествата се реализират различни проекти. Такъв е първият нов парк в София - „Възраждане“, който бе изграден изцяло със средства от две общински дружества - „Софийски имоти“ и „Спортна София“. Първият етап беше създаването на спортен комплекс и места за отдих. Тази година предстои завършването на втория етап - аквакомплекс, в който за първи път ще се използва минерална вода“, припомни Стойнев. Общинско дружество „Лозана“, което се занимава с осигуряването на работа на хора с намалена трудоспособност и интеграцията им, бе дадено за пример от Стойнев за оздравяване и привличане на множество външни инвестиции от близо 1 млн. лв. „Друг добър пример е дружеството „Егида“, което с наличието на задължения от над 1,5 млн. лв., в момента е стабилизирано и осъществява охранителна дейност в близо 100 общински обекта, 19 училища, 23 детски градини, 6 парка“, посочи зам.-шефът на СОС, който отчете добри резултати на ВИК-София. По отношение на транспортните фирми Стойнев посочи, че през последната година в автотранспорта са направени инвестиции за 400 нови автобуса и 10 електробуса. Електротранспортното дружество е инвестирало в 13 нови трамвая, изграждане на ново тролейбусно трасе от квартал „Манастирски ливади“ до центъра на София, както и нови кондензаторни електробуси и зарядни станции. „Метрополитен“, който изгражда третата линия от метрото, е инвестирал в реновирането на стари влакове и закупуването на нови мотриси. По отношение на общинското здравеопазване председателят на ресорната комисия към СОС д-р Веселин Милев заяви, че всички общински лечебни заведения вече са на печалба. През 2018 година най-много инвестиции са направени в двете акушеро-гинекологични болници „Света София“ и „Шейново“.", "date": "2019.06.10", "title": "Софиянци дали 94 млн. лв. за билети и паркиране "}
{"url": "https://www.monitor.bg:443/bg/a/view/mineralnata-voda-v-kustendil-izpravja-na-kraka-mlad-poet-s-dcp-167577", "text": "Младият поет с ДЦП, Симеон Узунов разчита на волята си и на минералната вода в Кюстендил да го изправят на крака. Момчето е от Смолян и е на 28 години. До този момент е претърпял 12 операции и с огромни усилия на волята си, както и с безпределната подкрепа на своето семейство е успял да стане от инвалидната количка, към която дълго време е бил прикован. Сега се придвижва с т.нар. канадка и за втори път идва в Специализараната болница по рехабилитация в Кюстендил. „Минералната вода и добрите човешки ръце правят чудеса“, убеден е Симеон Узунов. Плътно до него е и баба му Нели, която го придружава навсякъде. Възрастната жена е напълно незряща, но казва че внукът й вижда за нея, а тя се движа за него. „Ние двамата сме като скачени съдове. Заедно имаме общо 9 години живот в санаториуми, били сме на рехабилитация къде ли не, включително и в чужбина, и макар условията и нивото да са различни, навсякъде сме срещали добри хора. Минералната вода в Кюстендил е наистина целебна, а двамата рехабилитатори Боби и Бисер са наистина вълшебници, които правят чудеса“, категоричен е Симеон. Младият мъж е събрал вълненията на сърцето си в стихосбирката „Сънувана прегръдка“ и се надява стиховете му да намерят своите читатели и в Кюстендил. „Аз няма нещо, което да кажа, че ще го направя, и да не стане. Това не е самонадеяност, а воля да се боря живота ми да е като на всеки друг човек. Не се чувства различен, имам самочувствие, приятелите ме приемат като един от тях и общуват с мен напълно нормално“, разказва Мони. През годините той е успял да се раздели с инвалидната количка, оставил е зад гърба си и периода с проходилката, сега се придвижва с канадка и следващата му задача е да започне да се справя с бастун. Младият мъж няма намерение да спре до там – следващата му амбиция е да остави всички помощни средства и да тръгне сам! Симеон Узунов вече има издадена една книга, подготвя и нова. Завършил е магистратура по бизнес администрация във Висшето училище по икономика и сигурност в Пловдив, а в момента работи в Община Смолян. „За мен това е огромно удоволствие, защото освен заплатата ще бъда сред хора, ще бъда социален. Ще изпитам удоволствие от хората и те от мен. Ще видят, че дори и с увреждане мога да работя, дори и да не е с пълен капацитет“, категоричен е младият мъж. Мони е сред активните граждани в родния си град, ходи на всички обществени събития в Смолян, обича да пътува. „В чужбина сме били няколко пъти, пътуваме из цялата страна. Аз мисля, че няма никакъв смисъл да се оплакваш от съдбата си и да я виниш! Животът си е твой и ти трябва да се бориш той да е такъв, какъвто сам го искаш! – категоричен е Мони. Симеон Узунов се надява стиховете от книгата „Сънувана прегръдка“, които са бликнали от изворите на сърцето му, да стигне до повече хора в града на вълшебните извори. Разбира се, следващият път, когато посети Кюстендил, младият поет се надява да бъде на крака и да представи пред публика новата си книга.", "date": "2019.06.10", "title": "Минералната вода в Кюстендил изправя на крака млад поет с ДЦП"}
{"url": "https://www.monitor.bg:443/bg/a/view/golijat-kros-na-kinsi-zaraboti-veche-3-mln-167570", "text": "3 милиона паунда вече имат моделът Кинси Волански и приятелят й Виталий Здоровецкий. Русокосата красавица, която нахлу на терена по време на финала за Шампионската лига между „Ливърпул“ и „Тотнъм“ увеличи драстично последователите си в социалните мрежи. Тя имаше около 300 хиляди последователи в „Инстаграм”, но след нахлуването те се увеличиха на 2 милиона. Сайтът на нейния приятел Виталий Здоровецкий пък регистрира невероятен ръст - повече от 32 милиона души са влезли в него, като 3 милиона паунда са натрупани само от реклама след посещенията. Самата Кинси очаквано се радва на голям интерес от страна на мъжете, като рускинята твърди, че е получила съобщения от футболисти на „Ливърпул“ след победата над „Тотнъм“. „Няма да разкривам имена, но двама ми писаха лични съобщения. Единият ми изпрати емотикони сърчица, а съобщението на другия гласеше: „Видях те на мача“, каза Волански пред таблоида „Сън“. „На феновете им хареса, на футболистите явно също им е харесало. Дори в полицията искаха да се снимат с мен“, добави тя.", "date": "2019.06.10", "title": "Голият крос на Кинси заработи ‎вече £ 3 млн."}
{"url": "https://www.monitor.bg:443/bg/a/view/papata-iska-da-poseti-irak-167567", "text": "Папа Франциск заяви днес, че иска да посети Ирак догодина, което ще е първа папска визита в близкоизточната страна, предаде Ройтерс. Светият отец спомена за визитата в обръщение към група благотворителни организации, които помагат на християните в Близкия изток и други региони. \"Една мисъл постоянно ме преследва, когато мисля за Ирак\", каза папата в подготвено изявление и добави:\"Където имам желание да отида догодина\". Войни и конфликти предизвикаха масово бягство на християните от Ирак и някои други страни в Близкия изток. Малобройното християнско население в Ирак, наброяващо неколкостотин хиляди души, претърпя особени страдания, когато групировката \"Ислямска държава\" завладя обширни райони от страната, но възстанови свободите си след разгрома на джихадистите. В Ирак има последователи на различни църкви от източния обред, както католически, така и православни. През 2000 г. покойният папа Йоан-Павел Втори искаше да посети древния иракски град Ур, смятан за родно място на библейския Авраам. Това трябваше да стане първи етап от поклонническа обиколка в Ирак, Египет и Израел, но преговорите със Саддам Хюсеин се провалиха и визитата не се състоя, припомня Ройтерс.", "date": "2019.06.10", "title": "Папата иска да посети  Ирак"}
{"url": "https://www.monitor.bg:443/bg/a/view/boec-zapja-starata-pesen-za-peevski-i-evroizbrite-167572", "text": "Поръчковото НПО „БОЕЦ“ продължава с активната си кампания срещу депутата и издател на „Телеграф медиа“ Делян Пеевски. Повече от две седмици след евровота, „бойците срещу неправдите“, които обслужват на национално ниво интересите на забегналия в Белград банкер Цветан Василев, не спират да търсят Пеевски и да се жалят срещу него на кого ли не. Сега марионетките на БГ Мадоф са изпратили писмо до Европейския парламент, срещу отказа на Пеевски и водача на листата на ДПС и лидер на партията Мустафа Карадайъ да станат евродепутати. Разбира се това е поредното, а всички предишни останаха тотално без резултат. Защо? Ами защото няма никакви нарушения на закона в отказа на двамата да заминат за Брюксел и нямам нищо нередно в обявения от ЦИК списък с новите евродепутати на България, колкото и от „БОЕЦ“ да твърдят обратното и да са приели като мисия на своя живот да изкарат Пеевски враг номер едно на вселената. Причината за техните жалки напъни да изсмучат от пръстите си поредната опашата лъжа по адрес на депутат е кристално ясна – трябва да оправдаят финансовите инжекции, които получават от мустакатия аферист от Белград. Не знаем каква е цената за услугите им, но знаем, че мизата е горе долу по една жалба срещу Пеевски на ден и досега „БОЕЦ“ стриктно я спазват. Скоро обаче няма да остане една институция в целия ЕС, до която да не са писали и тогава ще бъде интересно да видим новата сюжетна линия с главен герой Пеевски, която ще подхванат.", "date": "2019.06.10", "title": "„БОЕЦ“ запя старата песен за Пеевски и евроизбрите "}
{"url": "https://www.monitor.bg:443/bg/a/view/vytreshnijat-ministyr-trjabvat-ni-antiteroristichni-centrove-167571", "text": "Промяната в оперативната обстановка и процесите налагат да се създадат антитерористични центрове. Така вътрешният министър Младен Маринов коментира пред медиите думите на зам.-главния прокурор Иван Гешев, че се подготвя проект за създаване на такива центрове у нас по американски модел. Това се прави, за да се концентрира и да се обработва информацията, така че най-бързо да се стига до нея и действията, които се предприемат да са координирани между всички институции. Министърът на вътрешните работи днес откри изложба „140 години МВР и 25 години Международна полицейска асоциация - секция България“ в Музея на МВР.  В експозицията са представени униформи, снимков и документален материал, хладно и огнестрелно оръжие, вещи, наградна система и плакети, свързани с историята на Министерството на вътрешните работиа и Международната полицейска асоциация. По време на откриването на изложбата бяха валидирани юбилейни пощенски филателни издания, съобщи БТА. За случая със задържания в Пловдив ученик във връзка с тероризъм министър Маринов коментира, че като криминален случаят е ясен, но е много по-сериозен въпросът по отношение на детето.  Според него то не трябва да влиза в обществения фокус. Маринов посочи още, че Специализирания отряд за борба с тероризма работи добре и е в пълна бойна готовност, което се доказва от действията им на терен. Той допълни, че все още не е приет законопроектът, с който СОБТ ще се влее в ГД „Жандармерия“.", "date": "2019.06.10", "title": "Вътрешният министър: Трябват ни антитерористични центрове"}
{"url": "https://www.monitor.bg:443/bg/a/view/znakovi-tvorbi-na-svetlin-rusev-sybra-galerija-rajko-aleksiev-167573", "text": "Изложба, посветена на големия Светлин Русев (1933-2018), открива Съюзът на българските художници на 14 юни, петък, от 18 ч. в столичната галерия „Райко Алексиев“ на ул. „Раковски“ 125. Мястото е същото, където през 80-те години на миналия век творецът представи експозиция от свои експресивни едроформатни платна, сред които и забележителния и многозначителен автопортрет, на който авторът е като гол мъченик, покрит единствено с огромно червено знаме... Настоящата изложба, посветена на Светлин Русев, която ще може да се види до 30 юни, е Изложбата търси емоционалната и духовна памет за Светлин, за неговата мащабна, всеобхватна деятелност, белязала българската култура през последните 60 години. Обичайно всяка година на 14 юни – неговата рождена дата, Маестрото организираше своя изложба, за да събере почитатели и ценители, приятели, а защо не и врагове, и да ги приеме в пространството на своето артистично откровение. Това го имаше като свое вътрешно задължение и ритуал на общуване – общуване през необяснимия и необятен език на рисунката, през пластическата сила на живописната материя, през идиоматичния израз на пластическото – истините, в които той така дълбоко вярваше и страстно отстояваше. Изложбата „Светлин“ представя някои от неговите най-значими, знакови произведения като „Огънят“, „Поклонение“, един от десетките портрети на майка му и един от В белотата на пространството на залата се разтварят посланията на извадки от десетки текстове, свидетели на неговото интелектуално и духовно прозрение. Присъстват и селекция на текстове за Светлин Русев от някои от изключителните умове на ХХ век - „зрящите“ Йордан Радичков, Константин Павлов, Петър Увалиев, Богомил Райнов, Петер Лудвиг и т.н. За неговото личностно и артистично присъствие свидетелстват и два документални филма за художника, които ще бъдат показани по време на изложбата.    Държавна агенция \"Архиви\" получи вчера – в Международния ден на архивите, дарение от лични документи на художника Светлин Русев. Те са свързани с институции като Съюза на българските художници, Националната художествена галерия, Комитета/Министерството на културата, Националната галерия за чуждестранно изкуство, Националната художествена академия, Българската академия на науките. Има съдебни дела, официална и неофициална кореспонденция от 50-те години на ХХ век до 2018 г., ръкописи и разпечатки на текстове на Светлин Русев – негови изказвания, доклади, слова за откривания на изложби, варианти на интервюта, кореспонденция, фотоархив, лични документи на други известни личности от българския културен и обществен живот. Част от материалите са свързани с творческата дейност на художника извън България. Светлин Русев, „Огънят“", "date": "2019.06.10", "title": "Знакови творби на Светлин Русев събра галерия „Райко Алексиев“"}
{"url": "https://www.monitor.bg:443/bg/a/view/slynchogledite-na-anita-razcyfnaha-vyrhu-keremida-167557", "text": "Много са красиви произведенията ви и е много хубаво, че има светлина в творбите ви. Има я онази надежда, която ми се иска да я има във всеки един човек. С тези думи директорът на ЕГ „Пловдив” Николай Радев откри изложба с произведения на талантливи ученици от клуб „Палитра” в елитната езикова гимназия в Пловдив. Общо над 40 творби с различна техника и материали участват в годишната изложба, която е втора по ред, обясни учителката по изобразително изкуство и ръководител на клуб „Палитра” Елица Кумчева-Михова. „В изложбата има както живопис, така и графика, приложно изкуство, дигитално изкуство, имаме произведения в стил „декопаж”. Мисля, че не трябва да ги ограничавам с определени теми и затова в изложбата може да се видят и дори сюрреалистични неща. Можем да направим изложба и извън рамките на гимназията, дори рамо до рамо с художници”, казва Елица Кумчева-Михова. Част от изложбата са творбите на 9-класничката Анита Петрова. „Обичам да експериментирам с различни материали, като например дърво и керемиди. Вдъхнови ме една художничка, която ми показа свои работи. Реших, че и аз мога да опитам. Тъй като природата ме вдъхновява, реших, че мога да започна да рисувам цветя като за начало”, разказва Анита. Първата й нарисувана керемида е със слънчогледи, които са изобразени с маслени бои. Йоанна Рангелова е рисувала дигитално на таблет, като поставя акцент върху изразяването на чувства и емоции, чрез цветовете. Симеон Бойчев от 8-и клас участва в изложбата с два пейзажа – акварел и казва, че рисува от 10-годишен. Анна Стефанова от 10-и клас се представя с една творба в изложбата, която е съчетание от фантазия и цветове. „Много красиви цветове”, ахна Радев пред картината, която граничи със сюрреализма. Мими Райкова от 10-и клас е направила три колажа на тема „Да спасим планетата”. „Колажите ми са свързани. Единият от тях изобразява бъдещето и посланието е, че ако не спрем да замърсяваме природата, ще носим противогази. Другият ми колаж е вдъхновен от картината на Микеланджело „Сътворението на Адам”, разказва Мими. В изложбата със свои творби участват и Ана – Мария Карабашева от 8 „г” клас, Магдалена Апостолова от 10 „к” клас, Диана Георгиева от 10клас, Нели Павлова от 10 „д” клас и още много други таланти от езиковата гимназия в Пловдив. По думите на директора Николай Радев талантливите ученици ще получат грамоти от училището за блестящото си представяне.", "date": "2019.06.10", "title": "Слънчогледите на Анита разцъфнаха върху керемида (СНИМКИ, ВИДЕО)"}
{"url": "https://www.monitor.bg:443/bg/a/view/recidivist-s-20-prisydi-prebi-83-godishen-starec-za-pensijata-mu-167554", "text": "44-годишен мъж от добричкото село Победа, с 20 присъди зад гърба си, преби 83-годишен старец и опита да му открадне пенсията. Престъпникът бил задържан от хора от селото и предаден на полицията. Инцидентът е станал на 9 април тази година в Победа. Възрастният мъж получил пенсията си, в размер на 358.44 лв., а после седнал да се почерпи в заведение, в което бил и подсъдимият. След известно време възрастният човек решил да се прибира и тръгнал към дома си заедно със свой познат. 44-годишният поел след тях, изчакал докато двамата се разделят и когато 83-годишният останал сам на пътя, го ударил в гръб. Пострадалият паднал напред, а извършителят опитал да измъкне портфейла от джоба на якето му. Грабежът бил предотвратен от хора от селото, които чули виковете на стареца и му се притекли на помощ. Хванали извършителя и го издърпали настрани от възрастния човек, но престъпникът успял да се измъкне и хукнал да бяга. За случилото се била уведомена полицията и мъжът бил задържан. Пред състав на Окръжен съд – Добрич, 44-годишният рецидивист потвърди, че се признава за виновен и увери, че е подписал доброволно споразумението, съгласен е с неговите клаузи и се отказва от по-нататъшното разглеждане на делото по общия ред. Съдът му наложи наказание „лишаване от свобода“ за срок от 3 години, което той ще търпи при първоначален строг затворнически режим. Постановеният от Окръжния съд съдебен акт е окончателен и има последиците на влязла в сила присъда.", "date": "2019.06.10", "title": "Рецидивист с 20 присъди преби 83-годишен старец за пенсията му"}
{"url": "https://www.monitor.bg:443/bg/a/view/selin-dion-se-sboguva-s-las-vegas-167555", "text": "Канадската звезда Селин Дион затвори важна страница от книгата на живота си. От 2003 година насам графиците на певицата за уикендите бяха запълнени с концерти в прочутия „Сизър палас“ в Лас Вегас. След 16 години и общо 1141 изнесени спектакли, гледани от 4, 5 милиона души, изпълнителката на My Heart Will Go On реши да прекрати участията си в Градът на греха. Винаги ще ми е скъп. За него трябва да благодаря на толкова много хора. На първо място сред тях са феновете ми, които ми дадоха възможност да правя това, което обичам\", заяви музикалната икона. По време на последното си шоу в Лас Вегас в събота Дион зарадва меломаните с нова песен - Flying On My Own. Тя е част от албума Courage, който по план трябва да излезе на музикалния пазар през ноември.", "date": "2019.06.10", "title": "Селин Дион се сбогува с Лас Вегас "}
{"url": "https://www.monitor.bg:443/bg/a/view/djystin-bijbyr-predizvika-tom-kruz-na-dvuboj-167564", "text": "Любимецът на тийнейджърките Джъстин Бийбър предизвика холивудския ас Том Круз на двубой и то в клетка – на 8-ъгълния UFC ринг. Певецът хвърли ръкавицата в социалните мрежи. \"Искам да предизвикам Том Круз на двубой. и никога няма да го преживееш. Кой иска да се бори?\", написа в Туитър Бийбър. Той дори отбеляза в публикацията си Дана Уайт – президент на UFC (Ultimate Fighting Championship) , като молба да уреди двубоя. Това причини огромно вълнение сред феновете на двамата, като накара потребителите да се зачудят дали екранният Итън Хънт е толкова добър с юмруците и в реалния живот. 56-годишният Круз още не е отговорил на поканата. Прочутият боксьор Конър Макгрегър пък даде заявка, че ще организира събитието, ако Круз зе съгласи да участва в двубоя.", "date": "2019.06.10", "title": "Джъстин Бийбър предизвика Том Круз на двубой"}
{"url": "https://www.monitor.bg:443/bg/a/view/princ-filip-chukna-98-godini-167556", "text": "Съпругът на кралица Елизабет Втора принц Филип чества в семеен кръг своя 98-и рожден ден и получи поздравления от кралското семейство, предадоха световните агенции. Кларънс хаус, канцеларията на престолонаследника принц Чарлз, поздрави в Туитър Единбургския херцог по случай неговия рожден ден, като към текста беше прибавена и снимка отпреди 68 години. На нея е изобразен принц Филип как държи за ръката 2-годишния принц Чарлз, дошъл да го посрещне на стълбите на самолета след посещение в Малта през 1951 година. Аналогични поздрави в Туитър разпространи и Кенсингтънският дворец, където е разположена канцеларията на най-големия син на принц Чарлз, принц Уилям. В туита също фигурира фотография на дядото с внука, както и портрет на принц Филип с кралицата. Празненствата, свързани с рождения ден на Единбургския херцог, по традиция преминават в семеен кръг. Единственото публично мероприятие в чест на този ден е артилерийският салют, даден в Хайд парк.", "date": "2019.06.10", "title": "Принц Филип чукна 98 години"}
{"url": "https://www.monitor.bg:443/bg/a/view/grafa-vryshta-muzikata-na-otkrito-167565", "text": "Оказа се че българска, а не чуждестранна звезда, най-накрая ще върне концертите на стадион, след като има няма 3-4 години слушаме любимата музика все на закрито. Владимир Ампов-Графа обяви официално, че ще направи голям концерт на стадион „Българска армия“ на 10 юни 2020 г. За предстоящото шоу изпълнителят на „Домино“ сподели: “Да изпълня песните си на открито пред десетки хиляди, ще е комбинация от споделената музикална емоция, усещането за свобода и обща енергия. Публиката на концертите ми е най-големия катализатор и причина за техния успех. Веднага си го представих във вечерта на концерта. Благодарение на всички, които застанаха зад организацията и ни подкрепиха, сме готови да стартираме подготовката за 10 юни 2020 сега.” А билетите за концерта са вече в продажба на цени между 25 и 40 лв, като за пред сцената ще струват по 60 лв.  Новината за шоуто идва заедно с излизането на най-новия студиен албум на музиканта “Страничен наблюдател”, който ще направи своята премиера на 13 юни пред най-заклетите фенове на Графа. Той обаче вече е пуснат в предварителна продажба, като най-заклетите почитатели на Ампов могат да го поръчат до днес включително, персонализиран с техните имена върху обложката и автограф от звездата. “Страничен наблюдател” включва 13 песни, които ще чуете първи, изненадващи колаборации и хитовете “Ca$h”, “Огън”, “Квартални джентълмени”, “Последната песен”, “Слухове”.", "date": "2019.06.10", "title": "Графа връща музиката на открито"}
{"url": "https://www.monitor.bg:443/bg/a/view/hubchev-startira-s-kameren-systav-v-levski-167559", "text": "Петър Хубчев започна престоя си в „Левски“ в камерен състав. Едва 12 футболисти стартираха подготовка с тима, а добрата новина е, че Холмар Ейолфсон, който лекуваше контузия дълго време стартира наравно с останалите. В заниманието на новия треньорски щаб начело с Петър Хубчев освен исландеца се включиха още вратарите Николай Кръстев и Петър Иванов и полевите играчи Давиде Мариани, Деян Иванов, Живко Миланов, Мартин Райнов, Нуно Рейш, Кали Тиам, Томислав Папазов, Атанас Кабов и Илия Димитров. За момента липсват нови попълнения. Националите Николай Михайлов, Иван Горанов и Станислав Иванов са с представителния ни тим, докато младежките такива Илия Юруков и Ивайло Найденов получиха допълнителна почивка. Същото се отнася и за юношеските Мартин П. Петков, Мартин Д. Петков и Ивайло Иванов, а Станислав Костов бе освободен, тъй като  По семейни причини липсва и бразилецът Паулиньо, който ще се присъедини към тима направо за лагера в Австрия. Синът на Даниел Боримиров - Алекс пък бе освободен. „От десетина дни по цял ден се занимаваме със селекцията. Искаме да знаем, че ако бъркаме, грешката е в нас. Разговаряме с хора, които са мотивирани да дойдат в „Левски“. Възможно е да има нови още в Добринище. Очакваме двама съвсем скоро. Един може да дойде на проби. Искам да имаме група от 22-ма футболисти плюс няколко от академията. Разбира се, рискът е голям, защото мачовете идват“, коментира Хубчев на пресконференция след първата тренировка и призна, че в клуба има напрежение. „Ако няма напрежение, няма да се получат нещата. Трябва да се научим да живеем с него“, каза още специалистът. Хубчев коментира и дългообсъжданата тема за евентуален в клуба. „Взимането на подобно решение е много закъсняло. Чисто футболното звено в един клуб трябва да има спортен директор и скаутско звено, задължително. Безвъзвратно сме закъснели, страшно много, ако утре се появят тия хора, трябва да ги назначат. Ако има такива хора, тяхната работа трябва да бъде насочена към декември“, смята специалистът. В същото време за първи път от пет години насам футболистите на „Левски“ се появиха с „Л“ на гърдите. Легендарният символ на клуба от „Герена“ засега е само на тренировъчните фланелки на тима.", "date": "2019.06.10", "title": "Хубчев стартира с камерен състав в „Левски“"}
{"url": "https://www.monitor.bg:443/bg/a/view/otkriha-cherepa-na-izcheznala-predi-5-godini-balerina-ot-bolshoj-teatyr-167560", "text": "Полицаи намериха череп, за който се предполага, че е на изчезнала преди 5 години балерина от Болшой театър, пише в. \"Дейли мирър\". Органите на реда смятат, че 25-годишната Олга Дьомина е била убита, след като е била изнудвана с нейни еротични снимки. Предполагаемите останки на балерината били намерени в края на май в Измайловския парк в Москва. На същото място бил засечен сигнал от джиесема на предполагаемия убиец в нощта, когато Олга изчезнала. Преди да изчезне безследно, младата балерина станала обект на изнудване. Непознат мъж я заплашил, че ще разпространи нейни \"сексуално компрометиращи\" снимки, ако тя не плати откуп. Олга дала на няколко пъти общо 800 000 рубли (около 10 000 евро) на изнудвача, но въпреки това фотосите били публикувани онлайн, заедно с твърденията, че балерината е работела като компаньонка на заможни клиенти.", "date": "2019.06.10", "title": "Откриха черепа на изчезнала преди 5 години балерина от Болшой театър"}
{"url": "https://www.monitor.bg:443/bg/a/view/zlatka-rajkova-rajda-prez-esenta-167561", "text": "Плеймейтката преквалифицирала се в дизайнерка Златка Райкова ще зарадва футболиста Благой Георгиев-Джизъса с още една рожба през есента. От доста време се спекулира, че двойката е в очакване на общ наследник, а потвърждението дойде в снощния епизод на „Папараци“. Красавицата вече е бременна в петия месец. Тя се обърка да прикрие щастливата новина, като често пускаше свои снимки, на които не личи коремчето й. Това ще е първо дете за Райкова и четвърто за Георгиев. Припомняме, че двойката скоро ще вдигне и сватба. Златка и Джизъса се сгодиха около Коледа, след което отпразнуваха събитието с наздравици за новата 2019 година в съседна Сърбия. За годежа си влюбените казваха, че е планиран от месеци, макар че връзката им датира от септември. Обсъждали дори какъв пръстен би искала Златка, но в крайна сметка бижуто било избрано еднолично от бъдещия младоженец. В момента бъдещите родители са в Гърция и се любуват на слънчевите лъчи и плажа.", "date": "2019.06.10", "title": "Златка Райкова ражда през есента"}
{"url": "https://www.monitor.bg:443/bg/a/view/shefyt-na-nato-rusija-e-osnovnata-zaplaha-za-aliansa-167562", "text": "Като основна заплаха за НАТО определи Русия генералният секретар на Северноатлантическия алианс Йенс Столтенберг в интервю за сръбския вестник \"Политика\", съобщи „Фокус“. \"Абсолютно вярно е, че днес сме изправени пред най-непредвидената ситуация на сигурността от много години. Това е все по-агресивната политика на Русия, кибер заплахите, хибридните заплахи, нестабилността в Близкия изток и Северна Африка и продължаващата терористична заплаха. Във връзка с това НАТО ускорено извърши най-голямото колективно адаптиране на отбраната след Студената война, така че в един все по-малко предвидим свят НАТО е също толкова важна, колкото е била винаги“, каза Столтенберг. И добави: \"Алиансът защитава сигурността на нашите народи в продължение на 70 години. Силните връзки между Европа и Северна Америка направиха НАТО най-силния съюз в историята. Фактът, че скоро ще приемем Северна Македония като 30-ия член, показва, че НАТО е успешен съюз. Последователното разширение показа, че дори след 70 години НАТО предизвиква интерес и е положителна сила за устойчив международен ред”. Столтенберг се спря и на рязкото нарастване на инвестициите в икономиката на Черна гора, която се присъедини към Северноатлантическата организация, както и на Македония, която се стреми към Алианса. Столтенберг също така потвърди позицията на Aлианса, че бомбардировките на Югославия през 1999 година са легитимни и не са насочени срещу народа на страната. Той подчерта, че счита, че стабилността в Косово е един от приоритетите на военния блок.", "date": "2019.06.10", "title": "Шефът на НАТО: Русия е основната заплаха за Алианса"}
{"url": "https://www.monitor.bg:443/bg/a/view/narushitel-opita-da-podkupi-policai-te-go-zakopchaha-167547", "text": "Нарушител на пътя е опитал да подкупи полицаи, които са му съставили акт по Закона за движение по пътищата. Случката се разиграла в малките часове на неделния ден, на кръстовище в Пазарджик. Полицейски автопатрул спрял за проверка лек автомобил „Опел“, управляван от пазарджиклията Р.М.- 33г. Тъй като шофьорът бил извършил нарушение, униформените започнали да ми пишат акт. Виждайки случващото се мъжът отишъл до служебния автомобил „Опел Астра“ и поставил на една от предните врати пет банкноти с различен номинал в евро и лева – общо 25 лева и 40 евро. Вместо да избегне санкцията обаче той се озовал в ареста, а дежурна група от РУ-Пазарджик е извършила оглед и иззела банкнотите като доказателство. По случая се води бързо производство.", "date": "2019.06.10", "title": "Нарушител опита да подкупи полицаи, те го закопчаха"}
{"url": "https://www.monitor.bg:443/bg/a/view/nadal-si-dade-pochivka-do-uimbyldyn-167553", "text": "Шампионът от Откритото първенство на Франция по тенис Рафаел Надал няма да участва в подготвителните турнири на трева преди \"Уимбълдън\", който стартира на 1 юли. Испанецът затвърди доминацията си на клей с рекордна 12-а титла от \"Ролан Гарос\" след победа в четири сета на финала над австриеца Доминик Тийм - 6:3, 5:7, 6:1, 6:1. Така Матадора се доближи на две титли от лидера по трофеи от „Големия шлем“ Роже Федерер, който има 20. Рафа обяви, че е амбициран, но не и обсебен от възможността да го задмине. След Париж 33-годишният Надал се завръща в родната си Майорка, където ще почине и ще се подготвя за надпреварата на трева в \"Ол Инглънд Клъб“ в Лондон, която спечели през 2008 и 2010 г. \"Всички знаят, че обичам да играя на трева. Но и всички знаят, че вече не мога да играя в много поредни седмици, както преди десетина години. Така че, няма да участвам в други турнири на трева преди \"Уимбълдън\", обяви Рафа. Българската първа ракета Григор Димитров пък вече е в Лондон, където ще се готви за първия си турнир на трева „Куинс клъб“ от 17 юни. Той отказа планираната преди това надпреварата в Хертогенбош, за да се подготви по-добре. Гришо пристигна в британската столица с частен самолет на компания NetJets, с която сключи рекламен договор преди време. Димитров запази 46-ата си позиция в световната ранглиста след приключването на \"Ролан Гарос\". В момента той разполага с актив от 997 т., а от поставеното като цел завръщане в топ 10 го делят малко под 2000 точки. На десето място с 2785 т. в момента е италианецът Фабио Фонини.", "date": "2019.06.10", "title": "Надал си даде почивка до „Уимбълдън“"}
{"url": "https://www.monitor.bg:443/bg/a/view/hanovete-pobediha-lyvovete-na-starta-na-boksovata-liga-167548", "text": "Грандиозно шоу поднесе първият кръг на Националната боксова лига, който се проведе в зала “Георги Бенковски” в Тетевен. Пред погледа на над 700 зрители, сред които кмета на града д-р Мадлена Бояджиева и легендарните ни ръкавици – бронзовите медалисти от Барселона 1992 и Лондон 2012 Свилен Русинов и Тервел Пулев, както и на президента на БФБокс Красимир Инински, отборът на „Хановете“ победи „Лъвовете“ с 4-3 успеха. Битката започна със сблъсък в кат. до 56 кг, в който европейският вицешампион Боян Асенов отказа във втория рунд Ерджан Шабанов, а това донесе първата победа за „Лъвовете“. Преднината им обаче не бе дълга, тъй като „ханът“ Венсан Киркоров (64 кг) изравни, побеждавайки Иван Асенов с 2:1 съдийски гласа. Минути по-късно Хюсеин Хюсеин даде предимство за „Хановете“, след 3:0 над Рами Киуан при 75-килограмовите, а авансът бе продължен от Кристиян Николов (81 кг) и Радослав Панталеев (91 кг), които победиха съответно Виктор Николов (2:1) и Иван Мечков (3:0). Отговорът на „Лъвовете“ не закъсня. В дългоочаквания сблъсък в кат. до 52 кг 6-кратният европейски шампион Даниел Асенов-Тайсъна вдигна на крака публиката след успех с 3:0 над Тинко Банабаков. Черешката на вечерта в Тетевен последва с грандиозен успех на местния любимец Кирил Русинов над Михаил Куртев с 3:0 при 60-килограмовите. Следващият кръг от веригата ще е през септември.", "date": "2019.06.10", "title": "„Хановете“ победиха „Лъвовете“ на старта на боксовата лига"}
{"url": "https://www.monitor.bg:443/bg/a/view/chicho-venci-sysipa-ot-kritiki-nacionalite-167545", "text": "Членът на Изпълкома на БФС Венцеслав Стефанов отправи поредна остра критика към играчите в националния отбор. Този път под прицел бяха Тодор Неделев, Кирил Десподов и Георги Сърмов, за които не бяха спестени остри думи в навечерието на европейската квалификация с Косово. „Играхме с девет души в Прага. Звездите ни Неделев и Десподов само разхождаха фланелката. Дори предлагам на Балъков да не им дава нови фланелки - да излязат с тези от Чехия, които така или иначе не изпотиха. Георги Сърмов също не ми хареса. Вижте го само как тичаше в свински тръс при втория гол на Патрик Шик. Оптимист съм за националния отбор, защото по-голямата част от играчите дават всичко от себе си. Въпросът е Балъков да говори с т.нар. „звезди“ и да ги накара да се раздават, а не само да разхождат националния екип“, коментира в типичния си стил Венци Стефанов. Президентът на „Славия“ коментира и породилите се слухове, че Валери Божинов е пред трансфер на „Овча купел“. „С Валери се познаваме от години, уважаваме се много. Нито обаче сме се виждали, нито сме се чували“, лаконичен бе Стефанов.", "date": "2019.06.10", "title": "Чичо Венци съсипа от критики националите"}
{"url": "https://www.monitor.bg:443/bg/a/view/cska-shampion-po-globi-ot-discipa-167552", "text": "ЦСКА е най-глобяваният отбор в Първа лига за изминалия сезон, показа статистиката на Дисциплинарната комисия към БФС. От налагане на парични санкции футболната централа е заработила 465 650 лева. От тях с най-сериозен дял се отчита ЦСКА – 105 650 лв. (близо 23% от общата събрана сума), на второ място е „Левски“ с 82 400 лв., а шампионът „Лудогорец“ е с едва 14 500 лв. В сравнение с предходния сезон 2017/2018 година Дисципът реализира с 55 200 лв. по-малко, което се дължи на липсата на по-сериозни инциденти и конфликтни ситуации на терена и извън него. От изнесената статистика става ясно, че най-глобяван през сезона е бившият треньор на ЦСКА Любослав Пенев, който за нанесени обиди към БФС в медиите е платил 17 000 лева. Най-груб отбор е бил „Локомотив“ (Пд), който само за спрени състезателни права на свои играчи е платил общо 14 250 лева. Най-голямата глоба в един кръг е за “Верея” (Стара Загора). Това се случва в 21-ви кръг, когато заралии олекват с 16 000 лв. (за ръководене на отбора без правоспособност, както и след сезиране на Експерт по почтеността към БФС). Междувременно капитанът на ЦСКА Николай Бодуров беше определен от феновете на \"червените\" за играч номер 1 на сезона. За сърцатия бранител са гласували 26 % от привържениците на тима, като повече от 5000 души са се включили в анкетата на клубния сайт на отбора. След Бодуров в класацията останаха Тиаго Родригес, Иван Турицов и Кристиян Малинов. \"Благодаря на всички фенове, които са гласували за мен за играч на сезона. Обещавам през следващия сезон да се раздавам още повече и да ви радвам\", коментира Бодуров.", "date": "2019.06.10", "title": "ЦСКА шампион по глоби от Дисципа"}
{"url": "https://www.monitor.bg:443/bg/a/view/tomas-ret-oglavi-klasacijata-na-bilbord-za-albumi-167544", "text": "Кънтри певецът Томас Рет оглави престижната класация Топ 200 на \"Билборд\" за албуми, съобщи сайтът на изданието. Това се случва за втори път в кариерата му. По данни на Нилсен Мюзик, от новия албум Center Point Road на изпълнителя за периода на отчитане са продадени 76 000 еквиваленти единици, които му отреждат първенството. Рет оглави чарта за първи път в кариерата си с предишния си албум Life Changes, който излезе на на музикалния пазар през 2017 г. Center Point Road е първият кънтри албум, позиционирал се на върха в чарта през тази година. Певицата Били Айлиш, която миналата седмица си възвърна челната позиция, при новата подредба е отстъпила на второ място с 63 000 продадени единици от албума When We All Fall Asleep, Where Do We Go?. Трети се нареджда диджей Калед с 39 000 продадени еквивалентни единици от тавата Father of Asahd. Челната петица в класацията Топ 200 на \"Билборд\" се допълва от певеца Калид с албума Free Spirit (38 000 продадени единици) и Майли Сайръс с новата й тава She Is Coming (36 000 продадени единици).", "date": "2019.06.10", "title": "Томас Рет оглави класацията на „Билборд“ за албуми"}
{"url": "https://www.monitor.bg:443/bg/a/view/sluga-na-naroda-shte-pobedi-v-izborite-v-ukrajna-167558", "text": "Партията на украинския президент Володимир Зеленски има голяма преднина пред конкурентите си в предсрочните парламентарни избори на 21 юли. Това сочат резултатите от проучване на Киевския международен институт по социология (КМИС). Според тях президентската партия \"Слуга на народа\" може да разчита на 34,4 на сто от гласовете. \"Опозиционната платформа\" е втора с очаквани 8,4 процента, следвана с 5,8 на сто от \"Европейска солидарност\" (бивш Блок на Петро Порошенко \"Солидарност\"), партията \"Баткившчина\" (Отечество) на експремиера Юлия Тимошенко с 5,5 и партията \"Голос\" с 4 пункта.", "date": "2019.06.10", "title": "\"Слуга на народа\" ще победи в изборите в Украйна"}
{"url": "https://www.monitor.bg:443/bg/a/view/skakalci-nalaziha-o-sardinija-167551", "text": "Милиони скакалци налазиха северозападна Сардиния и съществува реална опасност нашествието им да продължи в останалата част на приказния остров. Хищните насекоми засега нанасят най-много щети на животновъдите, тъй като унищожават безкомпромисно пасбища и площи с фуражни култури за местния добитък. След като опасат всичко те обаче се изнасят на огромни облаци към площите със селскостопански посеви. Според Конфедерацията на земеделците досега скакалците са похабили към 20 хил. декара с пшеница, овес, ечемик и други култури. В жалбата си до правителството селските стопани от Сардиния подчертават, че борбата с наглите и размножаващи се изключително бързо насекоми вече е невъзможна. Просто защото въпреки настояването на земеделците пред санитарните власти превантивните мерки срещу скакалците да се вземат още с настъпването на пролетта, това не е било сторено. А сега използването на ефикасни срещу тях химически препарати би навредило на вече избуелите селскостопански култури, спирайки развитието им и превръщайки ги в потенциална отрова не само за добитъка, но дори за хората. Така единствената надежда за спирането на нежеланото и вредно нашествие, заплашващо целия остров, е сушата – останали веднъж без свежа зелена храна скакалците тръгват да я търсят другаде или измират. Неочакваната, но не и непозната в Сардиния напаст вдигна под тревога туроператорите, които се уплашиха насекомите да не налазят многобройните туристически комплекси по крайбрежието на острова. Защото това би означавало дъжд от анулиране на резервации и пълен срив на носещия добри печалби на местните хора летен сезон. За това общините в курортните центрове край морето вземат спешни мерки за възпиране на хвърчащата на облаци опасност.", "date": "2019.06.10", "title": "Скакалци налазиха о. Сардиния"}
{"url": "https://www.monitor.bg:443/bg/a/view/entusiasti-zakotviha-kamyni-v-planinata-kraj-sliven-167549", "text": "Неизвестни ентусиасти „закотвиха“ три огромни речни валуна с верига край дърво в подножието  на въжената линия от Сливен към местноста Карандила. Снимката, публикувана в социалните мрежи предизвика огромен брой коментари и десетки споделения. Изказват се най-разнообразни предположения за предназначението на камъните и веригата, включително догадка че става въпрос за модернистична  арт-инсталация. Най-много обаче са подръжниците, че всъщност това са тежести за активно спортуващи младежи, които ги влачели след себе си по нанагорнището за да оформят определени мускули. Заместник-директорът по тренировъчната дейност при спортното училище „Димитър Рохов“ в Сливен Кирил Димитров изрази недоумението си от подобни „пособия“, но в крайна сметка не изключи вариант това е да е дело на ентусиасти, запалени по някой от набиращите скорост екзотични спортове.  „В никакъв случай не е работа на нашите щангисти или борци, може някой да се е запалил по модерния за Англия спорт мятане на камъни…“, коментира Димитров, който е бивш състезател по борба в армейския клуб. Част от шегаджиите в социалната мрежа подсказват, че е  възможно това да са пособия на мераклии да станат войводи и разказват легендата , според която хайдутите избирали водача си по способността му да изнесе до Агликина поляна мях, пълен с вино. Поради липса нd кожени мяхове сега са състезанията на 6 май сливналии ползват камъни.", "date": "2019.06.10", "title": "Ентусиасти „закотвиха“ камъни в планината край Сливен"}
{"url": "https://www.monitor.bg:443/bg/a/view/za-pryv-pyt-brajyn-adams-shte-razchustva-plovdiv-167541", "text": "Канадската супер звезда Брайън Адамс за пръв път ще изпробва акустиката и на пловдивските зали, след като потвърди третата си визита в България. Изпълнителят на „Have You Ever Really Loved a Woman?“ ще дебютира в зала „Колодрума“ на 14 ноември, а билетите за шоуто са в продажба от утре. Носителят на „Грами“ ще донесе на феновете си и чисто нов албум Shine A Light, който излезе на пазара на 1 март и влее директно на 1 място в канадската класация. Едноименният сингъл Адамс написа със сензацията Вс Шийрън, а парчето вече е гледано над 750 000 пъти в Youtube. Канадецът е един от най–успешните музиканти в световен мащаб. С над 65 милиона продадени копия, първи места в класации в над 40 държави и множество разпродадени турнета по света, а зашеметяващата кариера на музиканта продължава вече повече от 30 години. Преди три години Брйън Адамс направи последното си посещение в България като напълни зала „Арена Армеец“, а феновте се забавляваха с парчетата от 13-я му албум Get Up. За пръв път той включи столицата в своя световна обиколка през ноември 2006-а, когато Зимния дворец се оказа твърде тесен за всичките му почитатели, а звездата се отблагодари с 30-минутен бис след биса, по време на който освободи всичките си музиканти и остана „насаме“ с публиката и само една акустична китара.", "date": "2019.06.10", "title": "За пръв път: Брайън Адамс ще разчуства Пловдив"}
{"url": "https://www.monitor.bg:443/bg/a/view/nad-6-mln-leva-shte-struva-paviliona-na-bylgarija-na-ekspo-2020-v-dubaj-167543", "text": "България ще представи своя павилион и цялостен образ по време на ЕКСПО 2020, което ще се проведе в Дубай /ОАЕ/, в рамките на подтема Мобилност. Министерството на икономиката обяви обществена поръчка за цялостна организация на българското участие и вътрешно изграждане на павилиона на стойност 5 700 000 лв. без ДДС. Участието на страната ни с акцент върху транспорта е заради нашето стратегическо географско положение, от гледна точка на коридори, достъп до пазари и културни влияния, както и утвърждаването през последните години на България като страна с висок технологичен капацитет, коментират от икономическато министерство.  В   са включени и дейностите за разработване на концепция на българския павилион, неговото изграждане, поддръжка и демонтаж, както и организирането на събития в рамките на целия период от 6 месеца на ЕКСПО 2020 за представянето на България. Периодът на провеждане на   ще бъде 20 октомври 2020 г. – 10 април 2021 г., като участие в него са потвърдили 190 държави, включително България. Подтема „Мобилност“ се фокусира върху по-интелигентно и по-продуктивно движение на хора, стоки и идеи, като се занимава с области като транспорт, пътуване и проучване, лична мобилност, логистика и цифрова връзка. Подтемата обхваща движението, скоростта и мащаба на напредъка и прогреса, които могат да бъдат постигнати със способността за физическо и виртуално свързване. Посланието е, че чрез създаването на по-интелигентни и по-ефективни връзки се ускорява напредъка, и така новите идеи, знания и ресурси могат да достигнат до общностите по-бързо. С решение на Министерски Съвет икономическият министър Емил Караниколов е определен за национален генерален комисар на българското участие в Световното универсално изложение ЕКСПО 2020, а възлагането на дейности и услуги, свързани с българското участие в изложението ще се осъществят от Министерството на икономиката. Правилата на световното изложение ЕКСПО предоставят възможност участникът в изложението да си сътрудничи при организиране на съпътстващите събития със спонсори и партньори. По този начин се предоставя уникална възможност за представяне и популяризиране на българските региони и общини. Във връзка с това министърът на икономиката е отправил вече покана към българските общини за възможността да вземат участие, както и да представят предложения за събития и мероприятия за включване в програмата на българския павилион по време на ЕКСПО 2020. Участието на страната ни в ЕКСПО 2020, ще даде възможност, както за засилването на позициите ни като логистичен и културен хъб между Европа и Азия, така и за осигуряване на по-добър достъп до регионите на Близкия Изток, Африка и Южна Азия и техните пазари. Темата на ЕКСПО 2020 Дубай „Свързвайки умовете, създаваме бъдещето“ е вдъхновена от убеждението, че иновациите и прогреса се постигат от хората и обединяването на идеите по нов начин. Подтемите на изложението са „Мобилност“ – как можем да реализираме потенциала и мечтите си за бъдещето, „Възможност“ – как можем да стигнем до хората и ресурсите, необходими за постигане на този потенциал, и „Устойчивост“ – как да преследваме мечтите и целите си мъдро, защитавайки нуждите на бъдещите поколения. На изложенията се представят държавите като такива, при съобразяване с темата и подтемите на изложението. От 190 държави участници в ЕКСПО 2020 Дубай, 85 ще изградят самостоятелно своите павилиони, в това число Германия, Италия, Австрия, Полша, Словения, Чехия, Унгария, Индия, Република Корея, докато страни като Естония, Хърватия, Босна и Херцеговина, Черна Гора, Молдова и Грузия, подобно на България ще наемат изградени от Организатора павилиони и ще имат задължението да разработят и завършат цялостното им вътрешно оформление. Германия ще изгради своя павилион в подтема „Устойчивост“ на площ от 4600 кв.м., като за участието си в ЕКСПО 2020 страната е отделила бюджет от 50 млн. евро. Същевременно федерална провинция Баден-Вюртемберг ще бъде представена с отделен павилион от 2000 кв.м. Подобно на немския, павилионът на Индия ще се простира на площ от над 4600 кв.м., като бюджетът само за строителството му е 50 млн. евро. Страни като Словения с по-малки терени – 1550 кв. м., са планирали средства в размер на 9.7 млн. евро за изграждането на павилионите си, а бюджетите за участие на Полша и на Чехия възлизат съответно на 20 млн.евро и 12 млн. евро. Държавите с наети павилиони са предвидили бюджети от порядъка на 4 млн. евро (Естония) – 4.5 млн. евро (Хърватия) за своето участие в ЕКСПО 2020.", "date": "2019.06.10", "title": "Над 6 млн. лева ще струва павилиона на България на ЕКСПО 2020 в Дубай"}
{"url": "https://www.monitor.bg:443/bg/a/view/sprjaha-sydeben-izpylnitel-da-prodade-veshti-na-dlyjnik-167534", "text": "Окръжният съд в Русе отмени действията на частен съдебен изпълнител, насочени към принудително изпълнение на несеквестируемо имущество - наложен запор и опис на движими вещи - телевизор, микровълнова фурна, бюфет и фотьойл. Това съобщиха от съда. Л. П. имала задължение към „Юробанк“, което спряла да погасява. От банката се обърнали към частен съдебен изпълнител, който наложил запор и извършил опис и оценка на намиращите се в дома й вещи от първа необходимост с цел изнасянето им на публична продан. Жената подала жалба срещу действията на частния съдебен изпълнител с оплаквания за незаконосъобразност и искане на отмяната им. Тричленен съдебен състав на Окръжния съд отмени действията на съдебния изпълнител, тъй като в случая описаните вещи са несеквестируеми по закон. Решението е окончателно.", "date": "2019.06.10", "title": "Спряха съдебен изпълнител да продаде вещи на длъжник"}
{"url": "https://www.monitor.bg:443/bg/a/view/ronaldo-naviva-de-liht-za-uventus-167550", "text": "Португалия е първият победител в турнира Лига на нациите на УЕФА. Настоящият европейски шампион прибави ново отличие в колекцията си, побеждавайки на финала в Порто Холандия с 1:0. Срещата на “До Драгао” бе сравнително равностойна, но домакините създадоха повече голови положения и в крайна сметка успяха да стигнат до историческия успех с попадение на Гонсало Гедеш в 60-ата минута. Така Португалия продължи добрата си серия да няма загуба в официален мач на свой терен от 2014 година насам. В същото време “лалетата” все още нямат успех над Португалия като гост. С тази победа възпитаниците на Фернандо Сантош донесоха 6 милиона евро на своята федерация, докато в касата на Холандия ще влязат 4,5 милиона евро. „Това е невероятно, да печелиш трофеи за родината си е нещо наистина специално“, заяви след успеха звездата на Португалия Кристиано Роналдо. Лидерът на „Ювентус“ пък използва финала, за да се опита да помогне и на клубния си отбор. След последния съдийски сигнал Кристиано проведе разговор с холандския национал Матайс де Лихт, опитвайки се да го навие да подпише с „Ювентус“. “Роналдо ме покани да дойда в „Ювентус“, призна Де Лихт, който е сред най-актуалните имена на трансферния пазар. - В началото дори не го разбрах. Сега излизам във ваканция. Ще помисля внимателно какво е най-доброто решение и тогава ще преценя. За млад играч като мен е важно да отида в отбор, където ще играя редовно“, коментира бранителят на „Аякс“, който е желан още от „Манчестър Сити“, „Ливърпул“ и „Барселона“.", "date": "2019.06.10", "title": "Роналдо навива Де Лихт за „Ювентус“"}
{"url": "https://www.monitor.bg:443/bg/a/view/brazilija-gromi-sys-7-0-predi-kopa-amerika-167546", "text": "Бразилия записа впечатляваща победа със 7:0 над Хондурас в контролна среща, играна на стадион “Жозе Пинейро Борда” в Порто Алегре. Двубоят бе част от подготовката на кариоките на предстоящата Копа Америка. Домакините се забавляваха на терена, а бяха улеснени и от факта, че съперникът им игра с човек по-малко от 29-ата минута, когато Ромел Киото получи червен картон. Головете бяха дело на Габриел Жезус (2), Тиаго Силва, Коутиньо, Нерес, Фирмино и Ричарлисон. Това бе последна проверка за Бразилия преди Копа Америка. Турнирът стартира на 14 юни, а първият мач на кариоките е срещу Боливия. “В отсъствието на Неймар Коутиньо е човекът, който трябва да се нагърби с функциите му. Нуждаем се от Филипе и всички вярваме в него, опитваме се да му вдъхнем доверие след критиките за играта му в „Барселона“, коментира пък защитникът на Бразилия Тиаго Силва след разгромната победа.", "date": "2019.06.10", "title": "Бразилия громи със 7:0 преди Копа Америка"}
{"url": "https://www.monitor.bg:443/bg/a/view/deshifriraha-bebeshkija-ezik-167539", "text": "Американски учени създодаха система с изкуствен интелект, която може да дешифрира крясъците и плачовете на бебето и да установи от какво се нуждае то, съобщи Лайф. Математици от университета на Северен Илинойс в Декалб си поставили за цел да разработят система, която разпознава и разбира \"бебешкия език\". \"Главната ни задача е да подобрим здравето на малките деца и да облекчим живота на родителите и бавачките - заяви Личуан Лю от университета. - Скоро ще започнем сътрудничество с болници и медицински изследователски центрове. То ще допринесе не само за по-нататъшните изпитания на системата, но и за прилагането й в практиката.\" Лю отбеляза също, че при създаването на изкуствения интелект екипът е имал предвид вижданията на педиатри и родители, които са уверени, че плачът на бебето се променя в зависимост от онова, което в момента не му достига. Учените предположили, че плачът и крясъците на бебето са подвластни на същите правила за разпознаване, както членоразделната реч. Затова приложили методика за дешифриране на звуци и въз основа на нея създали аналог, който превежда \"бебешкия език\". Първоначално с помощта на системата анализирали направени при едни и същи ситуации записи на бебешки крясъци и отделили общите характеристики. След това се опитали да класифицират бебешките крясъци. В резултат на прослушването на няколкостотин подобни аудиозаписа системата отделила десетина сигнала в плача и \"речта\" на бебето, които показват, че то иска да яде, да спи и т.н.", "date": "2019.06.10", "title": "Дешифрираха \"бебешкия език\""}
{"url": "https://www.monitor.bg:443/bg/a/view/izoliraha-uhanieto-na-mlada-jena-167540", "text": "Японската фармацевтична компания \"Рохто\" е изолирала уханието на млада жена и го е превърнала в успешен дезодорант, съобщава сайтът Одити сентръл. Лабораторни изследвания установили, че телата на младите дами произвеждат в по-големи количества химическите съставки Лактон C10 и Лактон C11, които им придават специфичния аромат на свежа плът. Опитите се съсредоточили върху 500 жени на всякаква възраст и носените от тях дрехи. Тези от най-младата възрастова група придавали \"сладък\" аромат на бельото си. Той се оказал резултат на повишените концентрации на споменатите два лактона. Най-обилни носителки на лактони се оказали тийнейджърките, докато при дамите над 35 години концентрацията рязко спадала. Така се стигнало до създаването на дезодоранта \"Деоко\", богат на лактоните C10 и C11. Той може да се използва както от зрели жени, държащи да ухаят на млада плът, така и от самотни мъже, копнеещи за аромата на тийнейджърки, пише сайтът.", "date": "2019.06.10", "title": "Изолираха уханието на млада жена"}
{"url": "https://www.monitor.bg:443/bg/a/view/beleneto-na-kartofi-po-blagotvorno-ot-jogata-167542", "text": "Беленето на картофи, чистенето на тоалетната и съзерцаването на полюшващи се на вятъра дървета противодействат по-добре на стреса от йогата, пише в. \"Дейли стар\", позовавайки се на резултатите от допитване, направено във Великобритания. Привидно скучни дейности като плевене, сгъване на изпрани дрехи и рязане на зеленчуци също се оказват отлично средство за разтоварване. Съдейки по резултатите от анкетата на сайта МайБилдър, най-популярната дейност срещу стрес, посочена от 36 процента от участниците, е галенето на куче или котка. Следващите най-разтоварващи занимания са слушането на звуците на пращящ огън (30 процента) и дъжд (29 процента). Анализирайки резултатите от допитването, психоложката Беки Спелман отбелязва: \"Интересно е да установим как редица простички занимания, често считани за досадни, действат успокояващо и терапевтично. Забавянето на темпото и съсредоточаването върху прости неща са водещи принципи в медитацията на осъзнаването - доказана терапевтична техника срещу стрес и психологически проблеми\". Допитването показва също, че 86 процента от британците се чувстват стресирани всекидневно, като най-напрегнати се оказват жителите на Плимут.", "date": "2019.06.10", "title": "Беленето на картофи по-благотворно от йогата"}
{"url": "https://www.monitor.bg:443/bg/a/view/opredeliha-tochkata-sled-kojato-idva-kolaps-za-chovechestvoto-167536", "text": "Австралийски учени предупреждават, че ако не бъдат обуздани климатичните промени, човешката цивилизация може да изчезне към 2050 година, пише в. \"Метро\". Според учени от Националния център за възстановяване на климата в Мелбърн, ако съвременното общество продължи да бъде зависимо от емисиите парникови газове, към 2050 година ще бъде премината критичната точка, след която Ще последва катастрофална поредица от неконтролируеми събития, които ще доведат до нашата гибел. По думите на авторите на доклада човечеството е изправено пред най-голямата си криза, която ще се окаже много по-сложна, отколкото сме си представяли. Ако продължим да живеем по същия начин, ще настъпи екологичен колапс. С него ще дойдат болестни пандемии, горещи вълни с летален изход и накрая - атомна война. Дори и да се постигнат целите на Парижката конференция за задържането на климатичното затопляне до 2 градуса по Целзий до края на века, положителните резултати могат да се окажат пренебрежими. Политиците продължават да хранят неоправдани надежди, тъй като нелинейните промени в глобалната околна среда неминуемо ще доведат до мащабни нелинейни събития в обществената тъкан. При този сценарий държавите ще бъдат пред непосилните предизвикателства и от пандемиите. Вътрешната спойка на нациите ще се пропука под тежестта на събитията - ръста на миграцията, кризата в земеделието и ограничения достъп до питейна вода. Потъването на обширни крайбрежни зони ще промени регионалната и националната идентичност на много народи. В тази обстановка въоръжените конфликти за ресурси ще станат неизбежни, което ще събуди призрака от ядрен конфликт. Според австралийските учени съвременното общество е тотално неподготвено за предизвикателствата, свързани с климатичните промени, чукащи на нашата врата. Междувременно седемгодишно изследване на леда в Патагония навежда на мисълта, че обхващащата обширни територии в Аржентина и Чили ледена покривка е по-дебела, отколкото се смяташе досега, съобщи ЮПИ. \"Не предполагахме, че ледената покривка на Патагонското плато може да е толкова дебела - заяви Ерик Ригнот от Калифорнийския университет в Ървайн. - В рамките на този международен изследователски проект констатирахме, че в северните и южните части на Патагония има повече лед, отколкото се мислеше досега - около 40 пъти по-голям обем лед от този в Европейските Алпи.\" Измервания с помощта на радарна алтиметрия сочеха, че ледената покривка на Патагония бързо е изтъняла през последните няколко десетилетия. Ако оставим настрана Антарктида, ледената покривка на Патагония е най-голямата в южното полукълбо. Но тъй като запасите лед в Аржентина и Чили се топят, водата се излива в океана, допринасяйки за покачване на морското ниво. За да опознаят по-добре потенциалния принос на региона за учените си поставили за цел да проучат точните размери и характерни особености на ледената покривка на Патагония. \"Важно е да разполагаме с точните контури на ледените долини, защото в противен случай симулациите на отстъплението на ледниците ще са грешни\", отбеляза Ромен Милан от същия университет. За целите на изследването самолети, снабдени с гравиметри, прелетели над ледниците. След десетки прелитания учените прибегнали до измервания на гравитационното поле, за да картографират дебелината на леда. Било установено, че ледът е много по-дебел, отколкото показваха предишни проучвания. Резултатите от изследването са публикувани в Geophysical Research Letters.", "date": "2019.06.10", "title": "Определиха точката, след която идва колапс за човечеството"}
{"url": "https://www.monitor.bg:443/bg/a/view/sydyt-reshava-za-73-godishnija-ivan-sradkov-ubil-s-bradva-sina-si-167527", "text": "Съдебно-медицинска експертиза назначена от  Благоевградския окръжен съд ще решава, дали 73-годишният Иван Срадков от петричкото село Мендово, дали ще може сам да идва на съдебните заседания, или линейка трябва да го вози до съдебната зала. Дядото, който е в тежко здравословно състояние на 16 юли 2016 година уби с брадва 48-годишния си син за системен пиянски тормоз върху родителите си. В съдебната зала той описа, как в пристъп на отчаяние е убил сина си. Сутринта казал на жена си, че синът им повече няма да пие ракия, след което отишъл при кмета на селото да се предаде: „Направих това убийство заради мъките, тормоза, побоищата… Все ни търсеше пари за ракия. Никъде не работеше, заради пустото пиене що животни продадохме. Като свършеха парите от пенсиите, ни пребиваше. На мен счупи ръката, а на майка си крака”, беше покъртителния разказ на Иван Срадков в съдебната зала.", "date": "2019.06.10", "title": "Съдът решава за 73-годишния Иван Срадков, убил с брадва сина си"}
{"url": "https://www.monitor.bg:443/bg/a/view/mrejata-oplita-mozyka-167537", "text": "Австралийски, американски и британски учени установиха, че интернет може да предизвика както остри, така и продължителни изменения в специфични области на познанавателните способности, които са отражение на промени в мозъка, засягащи възможностите за съсредоточаване, процесите на паметта и социалните взаимоотношения, съобщи Медикъл експрес. Учените от Западния университет в Сидни, Харвардския университет и Манчестърския университет са анализирали предишни трудове и са изследвали водещи хипотези как интернет може да променя когнитивните процеси. Безкрайният поток от запитвания и уведомления разсейва непрекъснато, вниманието се разделя, което намалява способността за съсредоточаване върху конкретна задача, обяснява ръководителят на екипа д-р Джоузеф Фърт от Западния университет в Сидни. Освен това интернет предоставя огромен ресурс от факти и информация с непрекъснат и лесен достъп. Това има потенциала да промени начина, по който съхраняваме, и дори ценим факти и знания. \"Бомбардирането със стимули по интернет и разделянето на вниманието заради него предизвиква много притеснения - каза проф. Джером Сарис, друг участник в екипа. - Мисля, че това, заедно с увеличаващата се инстаграмификация на обществото, има капацитета да промени както структурата, така и функционирането на мозъка и да се отрази на социалната структура\". Затова специалистите препоръчват да се ограничава времето в мрежата, да се избягва разсейването с по няколко задачи и превръщането на проверките в навик, като в същото време се поддържа лично общуване с приятелите и близките. Изследванията за ефекта на интернет върху мозъка се извършват преобладаващо с възрастни. Докато бъде установено как технологиите се отразяват върху развиващия се мозък, е желателно да се ограничава използването на интернет от децата. Световната здравна организация препоръчва малките на възраст от 2 до 5 години да имат най-много един час екранно време дневно. Важно е също децата да не намаляват контактите си на живо за сметка на дигиталните устройства.", "date": "2019.06.10", "title": "Мрежата оплита мозъка"}
{"url": "https://www.monitor.bg:443/bg/a/view/toto-pechalbi-tiraj-46-167535", "text": "„6 от 49“: Числа – 2, 4, 10, 17, 31, 45. Печалби: 6 – няма, 5 – 18 по 1922,60 лв., 4 – 705 по 49,10 лв., 3 – 10926 по 4,40 лв. ДЖАКПОТ: 4 957 798,22 лв.  Числа – 7, 19, 23, 26, 33, 36. Печалби: 6 – няма, 5 – 9 по 1129,50 лв., 4 – 323 по 31,50 лв., 3 – 5163 по 2,80 лв. ДЖАКПОТ: 379 656,72 лв.  I теглене: 12, 22, 23, 29, 30. Печалби: 5 – 2 по 11 176,90 лв., 4 – 204 по 126,40 лв., 3 – 5888 по 6,40 лв. ДЖАКПОТ: няма. II теглене: 12, 17, 18, 30, 33. Печалби: 5 – няма, 4 – 239 по 154,70 лв., 3 – 7682 по 6,40 лв. ДЖАКПОТ: няма.  Числа – 2, 11, 20, 29, 37; зодия 1 – Овен. Печалби: 5+1 – няма, 5 – няма, 4+1 – няма, 4 – 5 по 500,00 лв., 3+1 – 17 по 100,00 лв., 3 – 147 по 10,00 лв., 2+1 – 189 по 5,00 лв., 1+1 – 1050 по 1,50 лв., 2 – 2586 по 0,80 лв., 1 – 1815 по 1,00 лв. ДЖАКПОТ: 3 000 000 лв.  Позиции – 5, 6, 8; цифри – 3, 1, 7. Печалби: 3 – 5 по 5837,60 лв., 2 – 1591 по 18,40 лв.  Година 5, месец 9, дата 2, ден 6. Печалби: I група – няма, II група – няма, III група – 1 по 372,10 лв., IV група – 3 по 77,50 лв., V група – 7 по 33,20 лв., VI група – 9 по 20,70 лв., VII група – няма, VIII група – 17 по 10,90 лв., IX група – 36 по 7,80 лв., X група – 81 по 4,00 лв., XI група – 87 по 4,30 лв., XII група – 228 по 2,00 лв., XIII група – 442 по 2,20 лв., XIV група – 1300 по 1,20 лв., XV група – 2262 по 1,20 лв. ДЖАКПОТ: 21 587,20 лв. Печалба            Игра    Фиш №         Район Форд Мондео   6/49     975864722    Варна", "date": "2019.06.10", "title": "Тото печалби, тираж № 46"}
{"url": "https://www.monitor.bg:443/bg/a/view/lidl-otkri-dva-magazina-v-stolicata-v-edin-den-167533", "text": "Лидл България откри два нови магазина в София в рамките на един ден, с които обектите вече наброяват 97 в цялата страна. Вторият двуетажен Lidl в София посреща своите посетители на мястото на бившия пазар на Сточна гара (бул. „Васил Левски“ №152), а живущите в близост до „канала“ имат една централна и удобна локация за любимите си Lidl продукти в новия магазин на бул. „Евлоги и Христо Георгиеви“ №169, непосредствено преди ул. „Оборище“. В унисон с устойчивите практики на веригата най-новият Lidl магазин на Сточна гара е построен с идея да отговори в максимална степен на изискванията и предпочитанията на потребителите. Обектът е проектиран на две нива, осигурявайки повече пространство и удобства в този гъсто населен градски район и е вторият от този тип в София след магазина в кв. Борово. На първото ниво има отворен паркинг за клиенти на магазина, както и входно преддверие с ескалатори и асансьор за клиенти за връзка с втория етаж. На второто ниво се намира търговската зала с прилежащата към нея пекарна за хляб и хлебни изделия, административните и социални помещения и зоната за прием на стоки. Обектът разполага с търговска площ от близо 1500 кв. м. и с паркинг със 104 паркоместа. Специално място в новия магазин е отделено върху обособяването на информационен кът - той се намира на входа до ескалаторите, където са представени макети, визуализиращи историческото минало на района, върху който е построен днешният магазин. През 1931 г. на същото място е открита Сточна гара, а по-късно през 1952 г. и първото в България тролейбусно депо. Макетите са изработени в сътрудничество със Сдружение \"Градски транспорт и инфраструктура\". Магазинът на бул. „Евлоги и Христо Георгиеви“ №169 е създаден съобразно изискванията за магазини, които се помещават в супер централни градски части. Обектът е проектиран така, че да отговоря на нуждите на клиентите и да не натоварва допълнително градската среда в този столичен район. Новият магазин ще бъде удобна локация за ежедневно пазаруване на живущите в района с обща площ от над 1400 кв. м. и функционална търговска зала от над 800 кв. м., която дава прегледност на презентираните разнообразни хранителни и нехранителни стоки, отличаващи се с оптималното съотношение качество - цена в Lidl. По повод откриването на двата си най-нови магазина в София веригата обяви, че осигурява още един ден гарантирана почивка на официален празник на своите служители. От 2020 г. - освен на Коледа 25.12. и Нова година 01.01. - служителите в магазините на Lidl вече ще почиват и на още един официален празник – Великденската неделя. По този начин компанията осигурява възможност за допълнително време с близките хора на един голям и традиционно семеен празник. „Допълнителният трети почивен ден за колегите в магазините е израз на първо място на нашата благодарност за тяхната неуморна ангажираност, както и възможност да отбележат със семействата си този повод. Това наше решение е само поредната стъпка от постоянните ни усилия да осигуряваме допълнителни възможности на нашите служители да се чувстват добре на работното си място и да подобряват баланса между работа и личен живот. Lidl е първата верига, която въвежда този трети официален почивен ден за своите магазини и искрено вярвам, че нашите клиенти подкрепят една подобна мярка, както и се надявам това да се превърне в коректна работодателска практика на пазара“, коментира Милена Драгийска, главен изпълнителен директор на Лидл България. Във връзка с откриването на новите магазини Лидл България планира и редица дейности по облагородяване на районите около обектите, за да може да осигури повече удобство и комфорт на потребителите, както в новоизградените обекти, така и по пътя до тях. Плановете на компанията включват обособяване на парково пространство около кръговото кръстовище на Сточна гара с цветна аранжировка и пейки; реконструкция на близо 400 кв. м. общински тротоари, както и облагородяване на спортна площадка на ул. \"Богдан\" чрез поставяне на нова настилка на игрището, подмяна на мрежи, огради, футболни врати, баскетболни кошове и цялостно изграждане на детска площадка на ул. \"Цар Симеон\", предназначена за по-малки деца, с ударопоглъщаща настилка, катерушки, пейки и озеленяване.", "date": "2019.06.10", "title": "Lidl откри два магазина в столицата в един ден"}
{"url": "https://www.monitor.bg:443/bg/a/view/rut-koleva-pristana-na-azis-167538", "text": "Девет месеца след като предизвика културен скандал, като привлече Цветана Манева в музикалния си проект „Позна ли ме?“, Азис отново се разписва с любопитна колаборация. Този път тя е с джаз и R'n'B певицата Рут Колева, която тества актьорския си потенциал за видеото на новото му парче „Циганче“. Без слова и без нито една изпята нота минава участието на изпълнителката, прочута с поразяващата си уста, която неведнъж е критикувала и попфолка. Въпреки това тя се справя повече от добре в музикалния минифилм, като скача в ролята на гаджето на Азис. „С него се запознах в едно телевизионно предаване, като честно казано преди това олицетворявах унищожителя на българската култура и музика в негово лице. Всъщност една от първите \"мисии\" в това предаване беше да се опитат да направят скандал и най-интересното беше, че Азис (Васил) тогава не само не се поддаде на провокацията, а и ми подаде ръка, искайки да ме опознае Случи се доста естествено - пеехме, готвехме, смеехме се. Видях, че той е изключително талантлив, интуитивен и интелигентен човек. А за себе си открих, че предразсъдъците са най-големият ни враг“, така Колева описва познанството си с изпълнителя на „Мотел“. Една от най-популярните ни певици в Азия добавя, че вярва в мостовете между жанровете, етносите, религиите и сексуалностите, като е категорична, че не се притеснява от евентуалната критика, на каквато стана жертва и Цветана Манева, след като подкрепи посланието на „Позна ли ме?“. „Включих се в този проект и защото Васил е пич и пее като ангел“, намигва още певицата, която наскоро приключи успешни турнета в Япония и Китай. Самата тя пусна наскоро нова песен - „Хиляди“, която е и „Песента е вдъхновена от темата любов. Последните години пея основно на английски, защото издавам извън България. Реших, че е крайно време да направя и нещо на български – емоционално, лично, извън комерсиалното, нещо красиво“, призна наскоро тя пред Нова тв. Междувременно „Циганче“ на Азис е номер едно в набиращите популярност видеоклипове в YouTube у нас, а дори Поздравления за песента си Краля на фолка получи от различни краища на света, като парчето вече се слуша в Сърбия, Хърватия, Турция, Македония, Русия и САЩ. Само за един уикенд пък „Циганче“ е гледана от над 1,3 милиона души, като броят на кликванията продължава да расте лавинообразно. Романтичната балада разнищва проблема за срама от това да обичаш човек с по-тъмен цвят на кожата. По повод песента си певецът обясни, че според него наличието на смесени двойки ще спомогне за интегрирането на ромите в обществото. За участието на Колева пък намигна: „Смела си и в това е най-голямата ти сила! Ако някой ми беше казал, че един ден ще те целувам и милиони хора ще ни видят, щях да го обява за луд. Толкова си талантлива, красива и силна. Обичам те!“", "date": "2019.06.10", "title": "Рут Колева пристана на Азис"}
{"url": "https://www.monitor.bg:443/bg/a/view/pijan-do-kozirkata-potroshi-chetiri-avtomobila-vyv-varna-167528", "text": "Мъртвопиян 35-годишен шофьор предизвика миналата нощ във Варна катастрофа с няколко автомобила, при която, за щастие, няма пострадали. Инцидентът е регистриран около 21,15 часа на кръстовището на улиците „Мир“ и „Лоза“, съобщиха от ОД на МВР- Варна.  До пътното произшествие се стигнало, след като водачът на Ауди, при опит да направи ляв завой от ул. „Мир“, отнема предимството и се блъска в лек автомобил Волво, движещ се в права посока по ул. „Лоза“. Според очевидци, ударът е бил с над 150 км/час при позволени в града 60 км. При катастрофата са пострадали още два леки автомобила, спрели наблизо. „Джигитът загуби контрол над автомобила си, който се завъртя няколко пъти преди да удари спрелите наблизо коли, но хубавото е, че всичко се размина само с материални щети“, коментираха очевидци на екшъна. Пристигналият на място полицейски патрул взел проби за алкохол на участниците в автомелето,като дрегерът отчел наличието на концентрация от 3 промила при водача на Аудито, станал причина за катастрофата. По случая е образувано бързо полицейско производство, а материалите по случая са докладвани в Районна прокуратура – Варна. Пияният водач е задържан за срок до 24 часа.", "date": "2019.06.10", "title": "Пиян до козирката потроши четири автомобила във Варна"}
{"url": "https://www.monitor.bg:443/bg/a/view/sobstvenikyt-na-kuchetata-ubijci-ostava-v-aresta-167531", "text": "Собственикът на петте кучета, които разкъсаха човек във Владо Тричков остава в ареста. Това реши преди минути съда в Своге. Собственикът Йордан Карагьозов беше задържан в петък. Прокуратурата му повдигна обвинения за това, че не е полагал грижи за кучетата си и ги е отглеждал без надзор. Хора от селото твърдят, че три пъти са подавали жалби във връзка с агресивните животни от породата \"кане корсо\". Въпреки това Карагьозов не е взел необходимите мерки, а от общината в Своге не са го санкционирали.", "date": "2019.06.10", "title": "Собственикът на кучетата убийци остава в ареста"}
{"url": "https://www.monitor.bg:443/bg/a/view/dve-novi-popylnenija-v-nova-167526", "text": "Семейството на Нова Броудкастинг Груп се увеличава с две нови попълнения. Това са Станка Крушарска и Стефана Здравкова. Крушарска, която е с 14-годишен опитв н областта на корпоративното банкиране, ще заеме позицията Финансов директор. Здравкова ще ще заеме поста на прокурист в Нетинфо, който събира няколко сайта под шапката си. С решение на Съвета на директорите на Нетинфо Христо Христов е освободен от позицията Изпълнителен директор. „Нова Броудкастинг Груп оценява постиганото от него и му благодари за работата в компанията.“, гласи официално съобщение на медията.", "date": "2019.06.10", "title": "Две нови попълнения в Нова"}
{"url": "https://www.monitor.bg:443/bg/a/view/stara-zagora-diri-15-mln-lv-za-porojnite-vodi-167532", "text": "Близо 15 млн. лв. ще бъдат необходими на община Стара Загора, за да реши проблема с поройните води, които заливат улиците на града и затлачват съществуващата канализация с наноси, съобщи инж. Трайчо Николов, автор на идейния проект за създаване на охранителни канали, които да събират скатните води. Оразмеряването на тези канали е за събитие, което може да доведе до еднократно преливане веднъж на 100 години при порой с интензитет 700-800 л/сек на хектар.Инж. Николов припомня, че през 50-те години на миналия ХХ век е имало изградени няколко такива канала, но през десетилетията те или са се затлачили или са унищожени в резултат на застрояването. Най-тежък е проблемът в населения предимно с роми квартал Лозенец, където едно от деретата е превърнато в сметище и са издигнати десетки незаконни постройки. Точно през него преминават по-голяма част от поройните води, които според проекта ще се отвеждат към коритата на реките Бедечка и Берекетска, за да се прекрати разрушаването на вътрешноградската канализационна мрежа. Общината ще обяви обществена поръчка за изготвянето на работен проект, проектът ще се решава поетапно, част от необходимите средства ще бъдат търсени чрез  междуведомствена та комисия за възстановяване и подпомагане към МСуточни зам. кметът по строителството инж. Янчо Калоянов. Предстои събаряне на част от незаконните сгради в района на дерето край улица „Витоша“ в квартал „Лозенец“, където ще се обособи резервоар за временно събиране на водите и пренасочването им към двете реки.Целта е да не се допусне фатално залпово потопяване на мястото, подобно на това което се случи през 2014 година във варненския квартал Аспарухово, когато загинаха на 19 юни загинаха 13 души .", "date": "2019.06.10", "title": "Стара Загора дири 15 млн. лв. за поройните води"}
{"url": "https://www.monitor.bg:443/bg/a/view/ruskata-presa-vystana-sreshtu-aresta-na-jurnalist-167530", "text": "Три руски печатни издания излязоха в понеделник с еднакви заглавни страници и със съвместно протестно изявление срещу ареста на журналиста на медията „Медуза“ Ивана Голунов. РБК, „Ведомости“ и „Коммерсант\" се появиха с надписа „Аз /Ние/ сме Иван Голунов“ на челните си страници. Сътрудниците на споменатите издания настояват да се проведе детайлна проверка на действията на служителите на МВР, причастни към задържането на Голунов. Пишещите братя искат още резултатите от проверката да бъдат предоставени на средствата за масова информация. Журналистите са убедени, че атаката срещу колегата им може да е свързана с неговата професионална дейност. Иван Голунов беше арестуван на 6 юни по обвинение в опит за пласиране на наркотици. Дрога била открита в раницата и в дома му. По данни на пресата, той е получил травми при задържането си. Самият Голунов твърди, че наркотиците са ми били подхвърлени. Според закопчания сътрудник на „Медуза“, арестът е свързан с новото му разследване на погребалния бизнес в Москва. Колегите на Иван написаха и отворено писмо с призив за освобождаването му - под писмото се подписаха 7578 негови колеги. На  сайта Change.org петицията в подкрепа на Голунов събра 130 000 подписа. За 12 юни, когато в страната отбелязват Деня на Русия, е насрочен масов протестен марш на журналисти срещу ареста на колегата им. През уикенда  Никулинският съд пусна задържания под домашен арест, въпреки че прокуратурата настояваше специалният кореспондент на „Медуза“ да бъде оставен 2 месеца зад решетките.", "date": "2019.06.10", "title": "Руската преса въстана срещу ареста на журналист  "}
{"url": "https://www.monitor.bg:443/bg/a/view/7-godini-zatvor-za-ukraineca-pislar-premazal-bremennata-severina-i-myja-j-167524", "text": "За 7 години в затвора заминава украинският тираджия Станислав Пислар, който на 28 май миналата година премаза на магистрала „Тракия” бременната в 7-мия месец Северина на 33 години и мъжа й Ивайло Минчев на 35г. Двамата загинаха под смачканите ламарини на колата си, с която пътували за АГ преглед към София. Делото срещу Станислав Пислар тръгна този понеделник в окръжния съд отново, след като апелативните магистрати отмениха първата му присъда от 9 години затвор. Причина процесът да започне отново бе, че по време на първото гледане на тираджията не му бил осигурен превод от родния му украински език, а му било превеждано от руски език. Това обаче не спаси шофьора на камион, който по време на катастрофата е бил дрогиран. Седемте години зад решетките са след приспадането с 1/3-та на присъдата, тъй като Пислар е признал вината си и така се ползва от преференцията да му бъде намален престоят в затвора. Със същата присъда тираджията от Украйна бива лишен от книжка за 8 години. По време на разследването срещу него стана ясно, че той е карал тира си с латвийска регистрация след употреба на марихуана. Шофирал е по магистрала „Тракия” към Бургас. По същото време по автомагистрала „Тракия“, но в посока към София,  пътували с лек автомобил „Ауди“ Ивайло, който шофирал и бременната Северина, която била на предната пътническа седалка. Около 13,40 часа тирът се намирал на километър 123, като се движел със скорост от 79 км/ч. Станислав бил разсеян и не наблюдавал внимателно пътя пред себе си. Заради това той не възприел поставените указателни табели за ремонт на пътен участък и не насочил своевременно товарния автомобил в лявата лента на магистралата. Не възприел и паркираното в същата лента ремарке с поставените върху него пътни знаци. Не намалил скоростта на движение, въпреки ясните предупреждения за предстоящи препятствия по пътя и не се престроил в лявата лента на платното за движение. Така предната част на товарния автомобил достигнала задната част на ремаркето, при което последвал удар между тях.  Ремаркето било отхвърлено напред и надясно. В момента на удара, Пислар осъзнал опасността и навил волана рязко наляво, като така навлязъл в насрещното пътно платно на магистралата. Той загубил контрол върху товарния автомобил, който блъснал и разрушил мантинелата, след което продължил неконтролируемото си движение, навлизайки в лявата лента за движение на северното платно, като предната част на влекача достигнала ударила лекия автомобил „Ауди“, управляван от Ивайло. Лекият автомобил бил повлечен и завъртян обратно по посока на движението, като двете превозни средства напуснали шосето. От удара аудито бил тотално смачкано в предната си част и хората вътре починали на място. Украинецът бил изпробван с техническо средство за алкохол, като пробата била отрицателна. Впоследствие му била взета проба, която установила употреба на наркотични вещества.", "date": "2019.06.10", "title": "7 години затвор за украинеца Пислар, премазал бременната Северина и мъжа й"}
{"url": "https://www.monitor.bg:443/bg/a/view/sobstvenik-na-infosajt-otyrva-reshetkite-po-delo-za-sbivane-s-policai-167529", "text": "Със 7-месечна условна присъда при 3-годишно отлагане на изпълнението й се размина собственикът на инфосайта „Гласът за Стара Загора“ Михаил Стефанов по дело за нанесен побой и обиди спрямо служители на МВР и МЗ. Видеоператорът, който се изживява и като новинар от последна истанция бе задържан на 4 април след като на центъра на Стара Загора е нанесъл леки телесни повреди на двама униформени полицаи при изпълнение на служебните им задължения. При задържането Стефанов е отправил спрямо задържащите го и медицинските лица, пристигнали с линейка серия от обидни изрази, сред които: „Да ви еба майката. Да ви еба“, „боклуци“, „некадърници“, „нещастници“, „….просто се ебете в гъза..“, …“мога да ви еба в гъза като ви намеря“, „Пундо, ма...“, „Ебал съм ви в гъза…, мога и сега да дойда да ви еба в гъза…“ Арестът е станал след серия от обаждания на телефон 112 от страна на Стефанов, който твърдял че е се нуждае от спешна медицинска помощ, но при пристигане на линейката категорично отказвал да влезе в нея.Условната присъда е в резултат на постигнато споразумение с наблюдаващия досъдебното производство прокурор, на 10 юни Стефанов е освободен от ареста. Михаил Стефанов е подсъдим и по дело за поругаване на националния флаг след като на 3 юни м.г. запали трибагреник и се изпика върху него пред Съдебната палата в София. По делото има произнесена 2-годишан ефективна присъда от специализирания наказателен съд, но тя е върната обратно за преразглеждане поради допуснати процесуални грешки и все още не е влязла в сила. Десетки са почувствалите се засегнати от публикациите в „Гласът на Стара Загора“, сред „героите“ на Стефанов са прокурори, депутати, кметове , адвокати, бизнесмени, общественици. Никой обаче не е в състояние да свали клеветническите и позорящи видеа от Интернет-мрежата, защото са качени на сървър разположен в офшорна зона.По необясними причини и социалната мрежа Фейсбук не премахва позорящите заставки от специално създадената едноименна група, а която администратор е Михаил Стефанов Михайлов.", "date": "2019.06.10", "title": "Собственик на инфосайт отърва решетките по дело за сбиване с полицаи"}
{"url": "https://www.monitor.bg:443/bg/a/view/reshetki-za-61-godishen-zadignal-3-velosipeda-i-ajfon-167525", "text": "Стар познайник на полицията в Пловдив попадна отново зад решетките, след като бе уличен, че е откраднал три велосипеда и един айфон от блокове в града. 61-годишният има дълго криминално досие и присъди за същите престъпления. Той бил заловен, след като собственичката на единия от откраднатите велосипеди, подала сигнал във Второ районно управление на полицията в Пловдив. Колелото на жената било на междустълбищна площадка във входа на блока, който пък бил с контролиран достъп и видеонаблюдение. Именно благодарение на камерите във входа крадецът бил разпознат почти моментално от криминалистите. Той откраднал телефона Айфон 5 от незаключен апартамент от същия вход, стана ясно на 4 юни от социалните мрежи. Тогава собственичката на единия от откраднатите велосипеди публикува във Фейсбук снимката на апаша с молба ако някой го разпознае, да съобщи в полицията. След залавянето му станало ясно, че освен нейното колело, той успял да открадне още два велосипеда. Всички те били оставени на междуетажни площадки в блокове на улиците „Димитър Талев”, „Колхида” и бул. „Пещерско шосе”. С постановление на районен прокурор крадецът е задържан за 72 часа. Работата по установяване на съпричастността му и към други подобни кражби на територията на града продължава.", "date": "2019.06.10", "title": "Решетки за 61-годишен, задигнал 3 велосипеда и айфон"}
{"url": "https://www.monitor.bg:443/bg/a/view/196-proverki-na-184-obekta-napraviha-eko-inspektori-ot-plovdiv-prez-maj-167514", "text": "196 проверки на 184 обекта направиха еко инспекторите от РИОСВ – Пловдив този май. От проверките 94 са били планови, а останалите – извънредни. Направени били и 51 предписания за отстраняване на нарушения, а за констатираните административни нарушения на Закона за опазване на околната среда (ЗООС)  и секторните закони са били съставени 12 акта, съобщиха от регионалната еко инспекция. Директорът на РИОСВ – Пловдив издал и две наказателни постановления за общо 5 000 лева глоби. Били наложени и 3 санкции за наднормени замърсявания на компонентите на околната среда (води, въздух) в общ размер от 2361,12 лева. Общо събраните суми от институцията по наложени глоби и санкции за месеца възлизат на 28 572 лева. Повече от половината от тях - 15 657 лв., са разпределени и преведени на съответните общини, на чиято територия се намират санкционираните субекти. Общините, получили най-големи приходи от наложени санкции, са Пловдив – 6 478 лв., Садово – 5 501 лв. и Карлово  – 2 016 лева. През май на зеления телефон са постъпили 66 сигнала и 12 писмени жалби. Били проверени защитените местности \"Мъртвицата\", \"Лале баир\", „Клувията - Дива вода\",  резерват \"Червената стена\", както и защитена зона \"Градинска гора''. При проверките не били констатирани нарушения на режимите, определени със заповедите за обявяване и Закона за защитените територии. Освен това били извършени 23 проверки на състоянието на вековни дървета в землища на село Долнослав, в Асеновград и в квартал Долни воден. Проконтролирана е и дейността на билкозаготвителните пунктове и складове за билки в селата Зелениково и Градина, както и  пунктове за събиране на живи охлюви от природата за търговски цели в село Куртово Конаре и в Стамболийски. При проверките не били установени нарушения на разпоредбите на Закона за лечебните растения и Закона за биологичното разнообразие. По сигнали на граждани за лечение в Спасителния център за диви животни в Стара Загора били изпратени: керкенез, горска ушата сова, обикновена кукумявка, бял щъркел. Екоинспектори пуснали в природата и хваната шипобедрена костенурка.", "date": "2019.06.10", "title": "196 проверки на 184 обекта направиха еко инспектори от Пловдив през май"}
{"url": "https://www.monitor.bg:443/bg/a/view/280-bona-globa-za-nadigane-na-relsovija-pyt-na-grafa-167517", "text": "Столичната община ще наложи близо 280 хил.лв. глоба на фирмата ремонтираща централната улица “Граф Игнатиев” заради надигане на релсовия път. Това съобщи кметът на София Йорданка Фандъкова, която присъства на пускането в движение нови 20 автобуса по линиите 280 и 85. Фандъкова уточни, че експерти от кметството са установили нерeдности по релсите през почивните дни. Инженерите се оправдали за кривата настилка с “температурно разширение в зоната на напречните отводнители, които са монтирани директно до релсите”, цитира кметът. “Вече не ме интересуват обясненията и оправданията на когото и да било, защото на тази обект работят огромни групи от специалисти и накрая продължават да се установяват дефекти”, ядоса се градоначалникът и се закани, че това няма да е последната глоба. С поредната санкция общо наложените глоби на строителя надхвърлят 400 хил. лв. Кметът на столицата потвърди информация, че регионалното министерство пък е наложило глоба на общината, заради нередности по поръчката свързани с изисквания към изпълнителя , за ремонти на „Графа“ и за зоната около храм „Александър Невски“. Санкцията е над 1,5 млн. лв., а от общината вече обжалват претенцията на МРББ. „Например за това, че изискваме висше образование. Но се вижда, че и това условие не е достатъчно. Може би вече трябва да искаме по 3 висши“, обясни Фандъкова. От „Московска“ 33 не се ангажираха с отговор за чия сметка ще са глобите с мотива, че тепърва ще текат обжалвания. 14 от новите автобуси, които бяха пуснати в експлоатация в понеделник, ще се движат по линия 280. 5 от тях по 84, а един ще е резервен. Новите возила са на природен газ, с най-високия екологичен стандарт и осигурена достъпност за майки с колички и трудно подвижни хора. До няколко седмица ще бъдат пуснати и нови автобуси по линия 204. Фандъкова съобщи още, че от началото на седмицата 40 камери от следят нарушители по бус лентите с цел да се увеличи скоростта на движение на градския транспорт и точността. „Моля, шофьорите да не нарушават правилата. А КАТ вече имат всички инструменти, за да осигуряват спазването на закона за движение“, изтъкна Фандъкова.", "date": "2019.06.10", "title": "280 бона глоба за надигане на релсовия път на “Графа” (ОБНОВЕНА)"}
{"url": "https://www.monitor.bg:443/bg/a/view/vtora-prisyda-za-tyrgovija-s-glasove-v-tyrgovishte-167522", "text": "Втора осъдителна присъда за търговия с гласове на изборите за Европейски парламент постанови в рамките на 7 дни Районният съд в Търговище. 58-годишната Наталия И. се признала за виновна и е осъдена на 4 месеца затвор условно с тригодишен изпитателен срок, съобщи говорителят на Апелативната прокуратура във Варна Илка Катрева. 58-годишната Наталия И. е приела след споразумение с прокуратурата да изтърпи наказание 4 месеца лишаване от свобода с 3-годишен изпитателен срок, след като се е призна за виновна за купуване на гласове на изборите за Европейски парламент. Споразумението е било одобрено от  състав на Търговищкия районен съд и е влязло в сила на 6 юни тази година. На 21 май в районното управление в Търговище бил получен сигнал, че седмица по-рано Наталия И. е предлагала сумата от 30 лева на различни лица, за да ги склони да упражнят избирателно си право в полза на определена политическа сила. Престъплението по член 167, ал. 2 от НК е извършено като продължавано деяние в периода от 13 до 18 май. Малко по-рано този месец Районният съд в Търговище потвърди и условна присъда от 10 месеца затвор срещу друга дилърка на гласове. 51-годишната Снежана Хр. беше уличена, че е предлагала по 30 лева на избиратели с цел на бъдат склонени да упражнят избирателното си право на изборите за Европейски парламент в полза на неназована от прокуратурата политическа партия. ", "date": "2019.06.10", "title": "Втора присъда за търговия с гласове в Търговище"}
{"url": "https://www.monitor.bg:443/bg/a/view/40-izdatelstva-s-shatri-po-alejata-na-knigata-v-ramkite-na-plovdiv-chete-167518", "text": "40 издателства ще имат шатри по Алея на книгата в рамките на фестивала „Пловдив чете”. 17-тото издание на литературната фиеста се реализира традиционно с подкрепата на Община Пловдив и е част от Културния календар на града за 2019 година. Домакин и организатор тази година е отново издателството „Жанет 45”. Близо 20 издателства ще вземат участие в „Пловдив чете“ с автори и преводачи. Предстоят интригуващи срещи с чуждестранни писатели от Холандия, Румъния, Испания, съобщават от община Пловдив. Алеята на книгата ще е в близост до Римския стадион. Наред с множеството литературни срещи, ателиета, обучения и дискусии за първи път в рамките на „Пловдив чете“ ще се проведе и лятната читалня на открито в Цар-Симеоновата градина. По време на фестивала под тепетата ще дойдат 150 деца от цяла България, които ще се съберат на среща на мрежата от читателски клубове „Бисерче вълшебно“. По време на форума в града ще се събират книги и за друга инициатива на организаторите – пътуващите сандъчета на „Пловдив чете“. След като се оформят 10 такива, те ще тръгнат на пътешествие между училища, читалища и градини, за да имат повече деца достъп до интересни книги. „Пловдив чете” се организира в партньорство и с подкрепата на Министерство на културата на Република България, Община Пловдив, Народна библиотека „Иван Вазов“ – Пловдив, Асоциация „Българска книга“. Официалното откриване е на 11 юни, вторник, от 20 часа на Античния театър.  Всички пловдивчани и гости на града ще могат да се насладят на музиката на Теодосий Спасов, Мирослава Кацарова и Орлин Павлов. На сцената с тях ще бъдат: Мирослав Турийски (пиано), Александър Леков (басет), Младен Димитров (барабани). По традиция на откриващото събитие ще бъдат връчени наградите „Орфеев венец“ за най-изявен поет през изминалата година, както и „Златна четка“ за най-добро художествено оформление на книга. Входът е свободен.  ", "date": "2019.06.10", "title": "40 издателства с шатри по Алеята на книгата в рамките на „Пловдив чете”"}
{"url": "https://www.monitor.bg:443/bg/a/view/policai-zadyrjaha-vandali-v-tri-obshtini-167523", "text": "Полицаи от Велико Търново, Свищов и Елена задържаха извършители на хулигански прояви. В старата столица мъж е счупил информационна табела на площада пред хълма Царевец. В старата столица мъж е счупил информационна табела на площада пред хълма Царевец. Извършителят на деянието, 45-годишен мъж от Павликени е задържан и срещу него е образувано бързо производство. В Свищов четири непълнолетни момчета хвърлиха пейка във фонтана на пл. Алеко. А в град Елена 51-годишен пияница счупи през нощта в неделя прозореца на търговски обект. Възрастните нарушители ще бъдат изправени на съд а непълнолетните хулиганчета от Свищов ще бъдат привикани заедно с родителите си пред инспекторите от Детска педагогическа стая.", "date": "2019.06.10", "title": "Полицаи задържаха вандали в три общини"}
{"url": "https://www.monitor.bg:443/bg/a/view/robotizirani-mebeli-za-malomernite-gradski-jilishta-167516", "text": "IKEA показа иновативната си роботизирана мебел Rognan, предназначена да предложи повече възможности на живеещите в малки пространства. Разработена в сътрудничество със стартиращата компания за мебели Ori, роботизираната мебел ще започне да се предлага първо в Хонконг и Япония през следващата година. С цел да помогне за подобряването на все по-тесния градски живот, шведския мебелен гигант започва да включва малки концепции за начин на живот в бъдещите си проекти. Функцията на дизайна и цената на мебелите Rognan ще бъдат насочени към обитателите на градските микро апартаменти или тези, които искат да начина им на живот да оставя малка следа. Многофункционалната платформа за роботизирани мебели Rognan, оптимизира използването на малки пространства или едностайни жилища. Включвайки двойно легло, работна станция, шкафове за съхранение, гардероб, медия център, библиотека и диван, Rognan може да се трансформира с напредването на деня и в зависимост от необходимата употреба. Посредством лесен за употреба интерфейс с тъчпад, мебелта може да променя позицията си, превръщайки се при нужда в спалня, гардероб или салон за забавления. Многофункционалния дизайн на Rognan, също така позволява една страна на роботизираната мебел да бъде позиционирана до стена, когато не се използва, позволявайки на потребителите да разполагат с повече пространство от двете страни, когато е необходимо. Това прави Rognan подходящ за микро-апартаменти, превръщайки пространството на студио в интелигентен дом с няколко зони. Роботизираната мебел може да бъде разположена и в центъра, разделяйки стаята на две, осигурявайки лично пространство и в двете зони. Цените на дребно за роботизираниите мебели Rognan на IKEA тепърва предстои да бъдат обявени, но се предвижда да бъдат пуснати в продажба през 2020 г. в Хонг Конг и Япония, подходящите пазари за такъв продукт.  ", "date": "2019.06.10", "title": "Роботизирани мебели за маломерните градски жилища"}
{"url": "https://www.monitor.bg:443/bg/a/view/borisov-osvobodi-urij-shterk-ot-posta-zam-ministyr-na-vynshnite-raboti-167520", "text": "Със заповед на министър-председателя Бойко Борисов от длъжността заместник-министър на външните работи е освободен Юрий Щерк, съобщиха от \"Дондуков\"1. Щерк беше предложен за извънреден и пълномощен посланик на България в Кралство Мароко със седалище в Рабат с на Министерския съвет от 18 февруари.", "date": "2019.06.10", "title": "Борисов освободи Юрий Щерк от поста зам.-министър на външните работи"}
{"url": "https://www.monitor.bg:443/bg/a/view/s-11-e-skochil-stokoobmenyt-ni-s-kitaj-prez-pyrvoto-trimesechie-167521", "text": "Министърът на икономиката Емил Караниколов се срещна вицепремиера на Китай Ху Чунхуа, съобщи пресслужбата на министерството на икономиката. Двамата обсъдиха търговско-икономическото сътрудничество между двете държави в Нинбо, където се провежда ежегодното Експо за търговия и инвестиции във формат \"17+1\". Икономическият министър подчерта, че България подкрепя и активно допринася за развитието на Инициативата за сътрудничество между ЦИЕ и Китай във формат \"17+1\". Китайският вицепремиер посети българския щанд и само на още две страни от ЦИЕ на изложението, на което близо 20 български компании представят своите продукти. Министър Караниколов изтъкна, че сътрудничеството между България и Китай в областта на търговията устойчиво нараства през последните години. \"Тенденцията продължава, като само за първото тримесечие на 2019 г. стокообменът бележи ръст от 11 процента и достига 683,2 млн. долара спрямо първите три месеца на предходната година\", допълни той. По думите му българският износ за Китай през 2018 г. е достигнал рекордно високо ниво, а за периода януари-март 2019 г. възлиза на 240,6 млн. долара и бележи ръст от 16,1 процента спрямо същите месеци на 2018 година. При визитата си в Китай икономическият министър посети и Шанхай, където се срещна с ръководството на Шанхайския борд за развитие на чуждестранните инвестиции. На срещата Караниколов се договори с домакините да рекламират България и да промотират български компании и стоки на шанхайските инвеститори.", "date": "2019.06.10", "title": "С 11% е скочил стокообменът ни с Китай през първото тримесечие"}
{"url": "https://www.monitor.bg:443/bg/a/view/dnes-posledni-popravki-bez-sankcija-v-zajavlenijata-po-direktnite-plashtanija-167519", "text": "ДФ „Земеделие“ информира кандидатите по схемите и мерките, включени в единното заявление за подпомагане, че днес е последният ден за извършване на редакции без санкции по вече подадени заявления за Кампания 2019. Съгласно обнародваната в ДВ, бр. 43 от 31 май 2019 г. - Наредба за допълнение на Наредба № 5 от 2009 г. за условията и реда за подаване на заявления по схеми и мерки за директни плащания, земеделските стопани имат възможност за редакции в подадените от тях заявления, в това число добавяне на схеми, мерки, парцели или животни без санкции до 10 юни включително. Бенефициентите могат да подават заявления или да извършват промени най-късно до 17 юни 2019 включително, като ДФЗ - РА намалява полагащите им се плащания с 1 % за всеки работен ден закъснение.", "date": "2019.06.10", "title": "Днес последни поправки без санкция в заявленията по директните плащания"}
{"url": "https://www.monitor.bg:443/bg/a/view/tomislav-donchev-bylgarskoto-pravitelstvo-ne-raboti-pod-natisk-167510", "text": "  „Българското правителство не работи под натиск”. Това заяви вицепремиерът Томислав Дончев относно закупуването на нови бойни самолети пред NOVA телевизия. „България има нужда от силна бойна авиация. Не виждам защо не се приема като българско постижение, а като услуга към някой”, каз вицепремиерът. Той обясни, че цена като 3 милиарда лева за самолетите няма. „Гласуваната сума от американския конгрес е таванът. Това не е финалната оферта. Финалната оферта още не сме я получили”, заяви още Дончев. Вицепремиерът коментира и предложението за партийна субсидия от 1 лев на глас. „Когато някой тласка разговора постоянно към популизма, конвенционалните мерки не винаги дават резултат. Това предложение би следвало да се гледа с всички останали предложения, включително и тези за диференцирани ставки на ДДС за храните”, заяви Дончев. „Едно е да правиш популизъм на гърба на държавата, което е много грозно, съвсем друго е да правиш популизъм на гърба на партиите, което също не е много хубаво, но е по-малко вредно”. „Въпреки всички рационални аргументи, попитайте 10 човека от тях 9 ще ви кажат, че партиите не трябва да получават субсидии”, коментира още Дончев. Според него субсидия от 1 лев на глас би променило политическия живот.   „Рисковете са факт. Тогава и хората, и институциите трябва много по-стриктно да следят какво правят партиите, трябва да се следи откъде идват парите, да се ограничи вътрешнопартийният живот. Кампаниите ще бъдат много по-семпли”, каза Дончев. Вицепремиерът коментира и диференцираните ставки като го определи като „див популизъм”. „Практиката показва, че по-ниските ставки на ДДС не водят до промяна в цените. Разликата не отива в крайния потребител, а остава в търговеца. Това е мярка, която се прилага за стимулиране и подпомагане на търговците. Диференцираната ставка е много по-трудна за администриране и дава чудесни възможности за данъчни злоупотреби”.    ", "date": "2019.06.10", "title": "Томислав Дончев: Българското правителство не работи под натиск "}
{"url": "https://www.monitor.bg:443/bg/a/view/prihodite-ot-noshtuvki-v-bylgarija-se-uvelichavat-s-blizo-10-prez-april-167515", "text": "Приходите от нощувки през април 2019 г. достигат 51.7 млн. лв., или с 9.9% повече в сравнение с април 2018 г., съобщи Националният статистически институт (НСИ). Регистрирано е увеличение на приходите както от българи - с 14.5%, така и от чужденци - с 6%. През април в страната са работили 2052 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 74.6 хил., а на леглата - 157.9 хиляди. В сравнение с април 2018 г. общият брой на местата за настаняване с 0.7 на сто, а на леглата в тях - с 10%. Общият брой на нощувките във всички места за настаняване, регистрирани през април 2019 г., е 962.7 хил., или със 7.6% повече в сравнение със същия месец на предходната година, като най-голямо увеличение на нощувките (с 12.3 на сто) се наблюдава в местата за настаняване с 4 и 5 звезди. През април в хотелите с 4 и 5 звезди са направени 77% от общия брой нощувки на чужденци и 36.9 на сто - на българи. Броят на пренощувалите в местата за настаняване през април 2019 г. се увеличава с 4.3% в сравнение със същия месец на 2018 г. и достига 450.7 хил., като е регистрирано увеличение както при българските граждани, така и при чуждите, съответно с 4.3 и 4.2 на сто. Българските граждани, нощували в местата за настаняване през април 2019 г., са 281.8 хил. и са направили средно по 2 нощувки. Чуждите граждани са 168.9 хил. и са имали средно по 2.4 нощувки, като 75.1 на сто от тях са нощували в хотели с 4 и 5 звезди. Общата заетост на леглата в местата за настаняване през април 2019 г. е 22.9 на сто, като се увеличава с 0.9 процентни пункта в сравнение с април 2018 година. Най-висока е заетостта на леглата в хотелите с 4 и 5 звезди - 26.6%, следват местата за настаняване с 3 звезди - 23.8 на сто, и с 1 и 2 звезди - 16.5 на сто.", "date": "2019.06.10", "title": "Приходите от нощувки в България се увеличават с близо 10% през април"}
{"url": "https://www.monitor.bg:443/bg/a/view/prezidentyt-vrychi-orden-stara-planina-pyrva-stepen-na-amerikanskija-poslanik-erik-rubin-167512", "text": "Президентът Румен Радев удостои посланика на САЩ в България Ерик Рубин с орден \"Стара планина\" - първа степен. Държавният глава отбеляза, че най-голямото българско отличие се дава на американския посланик за неговия безспорен принос и всеотдайна работа за развитие на двустранните отношения. Той подчерта, че на посланик Рубин се падна честа да ръководи посолството на САЩ в период на важни геополитически предизвикателства, с които американският дипломат се е справил отлично. \"Посланик Рубин актуализира дневния ред на нашите двустранни отношения. Внесе нов импулс в тях, особено в сферата на отбраната и сигурността, допринасяйки за модернизацията на българската армия. Благодарение на него се задълбочиха нашите двустранни икономически отношения както на държавно, така и на бизнес ниво. През целия този период имаме възход в двустранния стокообмен“, заяви президентът Радев. ", "date": "2019.06.10", "title": "Президентът връчи орден \"Стара планина\" - първа степен на американския посланик"}
{"url": "https://www.monitor.bg:443/bg/a/view/slynchevo-predi-objad-jylt-kod-za-valeji-v-12-oblasti-167511", "text": "Преди обяд времето ще е предимно слънчево. Около и след обяд ще се развива купеста и купесто-дъждовна облачност, на много места, ще има краткотрайни валежи, придружени с гръмотевици и временно усилване вятъра. Възможни са и градушки. Жълт код за интензивни валежи и гръмотевици е в сила за 12 области в страната. Предупреждението важи за областите Враца, Плевен, Ловеч, Габрово, Велико Търново, Русе, Търговище, Пазарджик, Пловдив, Стара Загора, Хасково и Кърджали. Ще има условия и за градушки. Очаква се количествата валежи на места да достигнат 20-30 л./кв.м до 50 л./кв.м. В Стара Загора, Пловдив, Пазарджик, Кърджали и Хасково валежите ще бъдат главно в планинските райони. Ще духа слаб до умерен североизточен вятър. Преобладаващите максимални температури ще са между 24° и 29°. Атмосферното налягане ще се понижи, доближавайки се до средното за месеца. По Черноморието ще преобладава слънчево време. Ще се развива купеста и купесто-дъждовна облачност. На отделни места около и след обяд ще превали и прегърми. Максималните температури на въздуха ще са между 24° и 27°. Температурата на морската вода е от 19° на север, до 24° на юг. Вълнението на морето ще е 1-2 бала. .Над планините около и след обяд ще се развива купеста и купесто-дъждовна облачност и ще има краткотрайни валежи с гръмотевици. Ще духа умерен вятър от изток-североизток. Максималната температура на височина 1200 метра ще бъде около 18°, на 2000 метра 12°.", "date": "2019.06.10", "title": "Слънчево преди обяд, жълт код за валежи в 12 области"}
{"url": "https://www.monitor.bg:443/bg/a/view/poroi-ostaviha-bez-pitejna-voda-strelcha-167507", "text": "Бедствено положение за територията на град Стрелча обяви днес в 9 ч. общинският щаб за защита при бедствия, като със заповед на кмета на общината Стойно Чачов е въведен в  изпълнение общинският план за защита при бедствия. Бедственото положение е обявено до 17 юни. Извънредната обстановка е причинена заради усложнената метеорологична обстановка, довела до сериозно компрометиране на вододайната зона на гр. Стрелча и необходимостта от предприемане на спешни и неотложни аварийно-възстановителни дейности за предотвратяване на последствията, водещи до увреждане на здравето на хората и значителни щети на имуществото. Водовземните съоръжения в реката са били залети няколко пъти и са затлачени с  тиня, пясък, чакъл, камъни и дървета. – Многократно е преустановено водоподаването към помпената станция за повърхностни води на града. Изчерпани са запасите от вода в резервоарите на града и замърсяването им с тиня. Има  разрушени подпорни стени и оголени тръби на довеждащия водопровод.Възложени са спешни и неотложни аварийно-възстановителни работи по почистване на всички засегнати съоръжения, отпушване на затлачените тръби и временно укрепване на оголените по довеждащия водопровод тръби. Предстои да бъде изготвен проект за възстановяване на ВиК съоръженията, осигуряващи питейно-битовите нужди на населението на Стрелча. Междувременно ще бъдат осигурени водоноски с вода за нуждите на жителите на града.", "date": "2019.06.10", "title": "Порои оставиха без питейна вода Стрелча"}
{"url": "https://www.monitor.bg:443/bg/a/view/prezidentyt-na-kazahstan-izbrans-s-nad-70-procenta-ot-glasovete-167506", "text": "Изпълняващият длъжността президент на Казахстан Касим-Жомарт Токаев печели произведените вчера президентски избори в страната с над 70 процента от гласовете, съобщи Централната избирателна комисия (ЦИК), цитирана от световните агенции. Токаев е получил 70,76 на сто според предварителните резултати, каза на брифинг заместник-председателят на ЦИК Константин Петров. Най-близкият му съперник, Амирджан Косанов, остава далеч назад с 16,2 процента. Вчера в Казахстан гласуваха на исторически първи президентски избори без участието на дългогодишния държавен глава Нурсултан Назарбаев, който изненадващо се оттегли през март тази година. Победата на Токаев, протеже на Назарбаев, бе смятана за на практика гарантирана, след като той получи подкрепата на управляващата партия и на своя ментор. Избирателната активност е надхвърлила 77 процента. Около 500 души бяха задържани вчера в Казахстан за участие в неразрешени улични протести срещу според тях предрешените избори.", "date": "2019.06.10", "title": "Президентът на Казахстан избран с над 70 процента от гласовете"}
{"url": "https://www.monitor.bg:443/bg/a/view/srybski-vestnik-es-pravi-balkanski-syuz-za-da-spre-rusija-i-kitaj-167508", "text": "Европейският съюз е разработил проект, с който иска да предотврати навлизането на Русия и Китай на Балканите, а централна част от тази стратегия е формирането на балкански съюз, в който биха влезли Сърбия, Черна гора, Албания, Северна Македония и Босна и Херцеговина, пише \"Сръбски телеграф\". Зад тази идея стоят германският канцлер Ангела Меркел, френският президент Еманюел Макрон и доскорошният канцлер на Австрия Себастиан Курц, пише изданието, позовавайки се на неназовани източници. Според източниците на вестника страгегията на ЕС против Москва и Пекин се разработва от дълго време, но нейната реализация ще бъде ускорена след като преди няколко дни в Русия се срещнаха президентите Путин и Си Цзинпин. Лидерите на Русия и Китай се съгласиха, а те не криеха твърде много това, че двете страни действат съвместно по света, навсякъде където имат взаимен интерес. Един от тези райони със сигурност е балканският и то по две причини, казва източник на \"Сръбски телеграф\" от дипломатическите среди. Първата е близката линия на съприкосновение на Русия със Запада и НАТО, а втората е, че този регион е важна част от китайския икономически мегапроект \"Един пояс, един път\", а и потенциален стратегически възел за потоците руски газ.", "date": "2019.06.10", "title": "Сръбски вестник: ЕС прави балкански съюз, за да спре Русия и Китай"}
{"url": "https://www.monitor.bg:443/bg/a/view/ujna-koreja-i-velikobritanija-shte-da-podpishat-za-svobodna-tyrgovija-predi-brekzit-167504", "text": "Южна Корея и Великобритания постигнаха принципно съгласие да подпишат споразумение за свободна търговия преди Брекзит, заяви южнокорейското министерство на търговията, промишлеността и енергетиката, цитирано от Ройтерс. Сделката ще помогне на Южна Корея да намали до минимум търговската несигурност и да поддържа търговията с Великобритания въз основа на сегашното споразумение за свободна търговия, което Сеул има с Европейския съюз, каза министерството. Според него сделката включва запазване на нулеви мита за южнокорейския износ като автомобилни части и коли. Южна Корея също така ще се подготви за други възможни сценарии, включително Брекзит без сделка, заяви министерството. Южна Корея има за цел да ратифицира сделката преди 31 октомври, когато се предвижда Великобритания да напусне ЕС.", "date": "2019.06.10", "title": "Южна Корея и Великобритания ще подпишат за свободна търговия преди Брекзит"}
{"url": "https://www.monitor.bg:443/bg/a/view/maja-manolova-firmite-za-byrzi-krediti-da-se-licenzirat-167509", "text": "Омбудсманът Мая Манолова предлага мерки срещу заробващи такси и лихви на фирмите за бързи кредити. По-строг контрол, от регистрационен режим в БНБ фирмите да преминат на лицензионен. Според нея, при тези фирми няма ефективен контрол от държавата. \"В момента гражданите страдат от липсата на контрол от държавните институции по отношение на отпускането на бързите кредити. Сега единствено Комисията за защита на потребителите имат отношение, но само за неравноправните клаузи\", коментира Манолова по време на форум за проблемите на ползвателите на бързи кредити. Oмбудсманът иска законодателни промени, които да ограничат таксите, дължимите суми да не се променят едностранно от фирмите и да не се изискват банкова гаранция или поръчител.  За подобряване на ситуацията с вечните длъжници Манолова отново напомни за евентуалното приемане на Закона за частен фалит. Така на некоректните длъжници ще се даде втори шанс да продължат живота си, допълни Манолова. Над 3000 жалби срещу фирмите за бързи кредити е получила за три години омбудсманът. Според сигналите до Манолова, има неравноправни клаузи в договорите за бързи кредити, с които пряко се нарушават правата на потребителите. „България е в топ 5 по лоши кредити. Изискванията, които представят пред клиентите си фирмите за бързи кредити, са трудно изпълними или неизпълними. Имаме случай с така наречените „кредити за 1 лев”. Да, лихвата наистина е за 1 лв., но задължението да бъде сключен договор с гарант, докарва възнаградителната лихва до ниво от 130 %”, заяви Манолова. По думите и все още има договори в празни полета, без погасителен план, задължение за подписване на запис на заповед. Тя спомена и за онлайн договори, при които клиентът няма пълна информация какви са условията на бързото кредитиране.", "date": "2019.06.10", "title": "Фирмите за бързи кредити да се лицензират, предлага омбудсманът"}
{"url": "https://www.monitor.bg:443/bg/a/view/nova-jena-kraj-kim-chen-un-i-general-udaven-v-basejn-s-piranii-v-kndr-167505", "text": "Нова елегантна жена се появява напоследък публично като довереница на севернокорейския диктатор Ким Чен Ун, пише в. Таймс. Става дума за Хьон Сон Уол, соло певица на женския ансамбъл \"Моранбон\", за която навремето се е говорело, че е любовница на севернокорейски вожд. Тя е била до Ким по време на негово посещение във фабрика, както и на откриването на масови гимнастически игри миналата седмица. Четиридесет и две годишната Хьон, чийто най-популярен хит възпява работничка в текстилна фабрика, е член на ЦК на Корейската трудова партия. Тя придружи Ким при посещението му в Китай през януари и сега заема ръководна позиция в пропагандния апарат на партията, посочва Таймс\". Вестникът подчертава, че появата на певицата като политическо лице е много странна поради съобщенията, че тя е била екзекутирана заради участието си в порнографски филм. В.\"Сън\" доразвива темата, като припомня, че по-рано тази година южнокорейският вестник \"Чосон илбо\" е писал, че Хьон и други музикантки в \"Моранбон\" са били разстреляни по заповед на лидера, защото правели порнофилм. Миналия вторник обаче соло певицата на група била назначена за заместник-директор на отдела на компартията за пропаганда и агитация, пише \"Сън\", позовавайки се на официални източници в Пхенян. Смята се, че Хьон Сон Уол се познава със седем години по-младия от нея Ким Чен-ун още от юношеските му години. Съобщенията, че тя е ликвидирана, не предизвикаха голяма изненада, защото Ким вече се е отървавал от свои близки сътрудници, отбеляза \"Сън\". \"Сън\" и два други британски вестника - \"Дейли мирър\" и \"Дейли мейл\" - съобщават, че по заповед на Ким Чен Ун е била извършена зловеща екзекуция. Неназован севернокорейски генерал, обвинен в заговор за държавен преврат, бил хвърлен в басейн с пирани, внесени от Бразилия, като преди това по тялото и крайниците му били нанесени рани с нож.", "date": "2019.06.10", "title": "Нова жена край Ким Чен Ун и генерал, удавен в басейн с пирании в КНДР"}
{"url": "https://www.monitor.bg:443/bg/a/view/ulian-kostov-goni-duhove-s-pioneri-ot-mumijata-167483", "text": "Да се впусне в разследване на свръхестественото – това предстои за българския актьор Юлиан Костов в следващия му филм „Лъжец“ (Liar). Заглавието е в етап на предпродукция, като към момента премиерата е запланувана за пролетта на 2020 г., а освен нашето момче пред камерите ще застанат цели трима пионери от класиката „Мумията“ (франчайза, датиращ от 1999 г.). Това са Джон Хана, Одед Фер и Кори Джонсън. Ето и къде ще ги позиционира сюжетът на „Лъжец“: самопровъзгласилият се за експерт по окултизма – д-р Стивън Карамор (Джонсън), изкарва бързи пари, разобличавайки сведения за съществуването на паранормалното. Всичко се обърква, когато разбира, че негов приятел (Фер) е обвинен в убийство, а тезата на заподозряния е, че е бил обладан от зъл дух. Джон Хана пък ще влезе в ролята на неговия адвокат. В убийството бива въвлечено и семейство с нетрадиционна сексуална ориентация. В къщата им, която ще бъде изградена специално за целите на „Лъжец“ в студио в Лондон, ще се подвизават актрисите Катарина Кас и Джен Бристър, които ще изиграят съпруги с две деца. гласи част от синопсиса на заглавието. Все още не е ясно в какъв образ ще скочи Костов. Знае се обаче, че той ще бъде сред продуцентите на „Лъжец“, чийто бюджет възлиза на около 1,5 милиона паунда, сочи справка в Imdb. Клапата на филма се очаква да щракне през септември, като камерата ще се върти в Лондон и в Лос Анджелис. Това е пореден пробив за Костов зад граница. Миналата година той се представи в късометражния филм „Разговорът“, който му донесе няколко номинации от престижни американски фестивали, а „Син на друга майка“ бележи първата му главна роля в западна продукция. Родните любители на седмото изкуство се гордеят още с участията му в ленти като „Бен-Хур“(реж. Тимур Бекмамбетов), „Код: Лондон“ и сериала „24“. Съвсем наскоро Костов бе отново и на родна територия. Повод за визитата му в София бе двудневният интензивен курс, който той организира тук заедно с холивудската актьорска школа Anthony Meindl's Actor Workshop (AMAW).", "date": "2019.06.10", "title": "Юлиан Костов гони духове с пионери от „Мумията“"}
{"url": "https://www.monitor.bg:443/bg/a/view/hymiltyn-pyrvi-v-kanada-sled-nakazanie-na-fetel-167498", "text": "Люис Хамилтън спечели Гран при  на Канада във Формула 1 снощи, след като Себастиан Фетел взе карирания флаг, но получи спорно 5-секундно наказание за опасно шофиране. Фетел, който стартира от полпозишън, беше понижен до второ място пред съотборника си от „Ферари“ Шарл Льоклер за опасно повторно влизане на пистата, което едва не доведе до удар на Хамилтън в стената. Малко преди старта на състезанието АФП съобщи, че Люис Хамилтън е в притеснения, след като екипът му от „Мерцедес“ е открил, че колата му има проблем с хидравликата. Автомобилът на петкратния световен шампион трябваше да бъде диагностициран и ремонтиран. От „Ферари“ се надяваха на първи успех при пилотите за сезона, с което да сложат край на доминацията на основния конкурент за световната титла „Мерцедес“ с Хамилтън и Ботас, които триумфираха в първите шест състезания за сезона.  ", "date": "2019.06.10", "title": "Хъмилтън първи в Канада след наказание на Фетел"}
{"url": "https://www.monitor.bg:443/bg/a/view/rom-vlachi-kuche-s-kola-arestuvaha-go-167501", "text": "Мургав жител на Пазарджик бе арестуван, след като бил вързал куче за теглича на „Ауди“-то си и го влачил по една от улиците на града. Според очевидци четириногото било завързано отзад на колата, тъй като ухапало близък на рома и той, за да накаже животното, го завързал за теглича на автомобила. Издевателството над кучето сигурно щяло да продължи из целия град, ако граждани не забелязали жестокото наказание, докато колата минавала по ул.“Васил Левски недалеч от основно училище“ Кл.Охридски“ в града. Те веднага се обадили на телефон 112 и полицейски автопатрул пристигнал на място и задържал насилника. В резултат на зверството, лапите на животното кървели. Само намесата на пешеходците е предотвратила по-тежкото нараняване, а жестоката постъпка на непознатия събра десетки постове на неодобрение в социалната мрежа. Някои потребители искаха най-строго наказание за мъчителя. Не е ясно дали кучето е улично или е собственост на мъжа, който го е влачил по улицата. По случая е образувано дознание, а извършителят подлежи на наказателна отговорност. В момента той е в ареста.", "date": "2019.06.10", "title": "Ром влачи куче с кола, арестуваха го"}
{"url": "https://www.monitor.bg:443/bg/a/view/ch-ez-prodava-apetiten-imot-sreshtu-stolichnija-park-sveta-troica-167500", "text": "ЧЕЗ продава имот за 3,5 млн. лева първоначална продажна цена. Търгът с надаване ще се проведе днес, става ясно от обява на дружеството.   Имотът е с площ 2 591кв.м и се намира в столицата, на ул. „Цар Симеон“ 330, в непосредствена близост до парк „Света Троица“. В него са построени 4-етажна административна сграда с РЗП 2 720м², столова и топла връзка. Имотът принадлежи към дълготрайни материални неенергийни активи - недвижимости, собственост на \"ЧЕЗ Разпределение България\" АД. Депозитът за участие в търга е в размер на 10% от първоначалната продажна цена на недвижимия имот или 350 000 лева. Административната сграда до преди десет години беше един от големите центрове за плащане на ток на дружеството. Там беше регистрирано седалището и адреса на управление на ЕРП -то, което също си търси нов собственик. ", "date": "2019.06.10", "title": "ЧЕЗ продава апетитен имот срещу столичния парк „Света Троица“"}
{"url": "https://www.monitor.bg:443/bg/a/view/kristian-kostov-vyv-vojna-s-bylgarskite-si-fenove-snimka-167467", "text": "Момчето-чудо Кристиан Костов, който ни накара да се гордеем с рекордното за България второ място на Евровизия, влезе в задочна война с родните си фенове. В причина за това се превърна снимка, публикувана в социалните мрежи от изпълнителя на Beautiful Mess, която според почитателите му е повече от неприлична. На нея Крис позира на бял фон, а с мултимедия върху него е прожектирана рисунка на пенис. Моля ви да престанете да хабите енергията си, за да хейтите. Горд съм от работата си, от себе си и от Team Kris (отбор Крис, каквото название си дадоха неговите почитатели – б.а.). Ако не харесвате стила ми, вида ми или музиката ми, това е ок. Защо трябва да мразите? Можете просто да кликнете върху „Не харесвам“ и готово – без драма, без чувства“, написа Костов в отговор на съобщенията, получени от феновете му по адрес на снимката. По думите на почитателите пък те искали да посочат въпросния кадър като грешка пред своя идол. „Явно феновете трябва да нямат мнение и само сърчица да слагат“, гневи се доскорошна почитателка на Костов, част от фенклуба му. „Минус един фен в мое лице. Не че на Кристиан му пука“ и „Пише, че се гордее с Тийм Крис, но както е тръгнало, скоро няма да има такъв“ са само част от коментарите в социалните мрежи, а почитателите вече предлагат да използват фенстраницата, създадена във Фейсбук, за да обсъждат други теми, различни от отличника на X Factor. Самият Кристиан Костов е изтрил проблематичната снимка от всички свои профили в социалните мрежи.", "date": "2019.06.10", "title": "Кристиан Костов във война с българските си фенове (СНИМКА)"}
{"url": "https://www.monitor.bg:443/bg/a/view/bylgarija-izliza-za-zadyljitelna-pobeda-sreshtu-kosovo-167469", "text": "Задължителна победа срещу Косово днес ще гонят националите ни. Двата тима се изправят един срещу друг в европейска квалификация от 21.45 ч. на националния стадион „Васил Левски“, а пред възпитаниците на Красимир Балъков не стои друга алтернатива освен спечелването на трите точки. Ситуацията за „лъвовете“ се усложни след загубата от Чехия с 1:2 в Прага, а шансовете за оставане в на Евро 2020 минават през задължителен успех. Към момента Англия води с 6 точки в групата ни след две изиграни срещи. Чехите излязоха втори с точка повече и мач по-малко от България, а родните национали, Косово и Черна гора са с по 2 точки. Докато ние играем двубоя си на „Васил Левски“, Чехия приема Черна гора. „Имаме шансове и ще се борим. Равният между Черна гора и Косово ни оставя в играта, стига да победим. Надявам се, че хората да ни подкрепят и с тяхна помощ да вземем трите точки“, коментира в навечерието на двубоя селекционерът Красимир Балъков, за когото това ще е домакински дебют начело на България. Неговите футболисти също се обединиха около мнението, че трябва и да запазят своите шансове за класиране с победа над Косово. „Не ни отписвайте. Не ме интересува дали ще играем красиво, интересуват ме трите точки. Доказали сме, че можем да победим всеки“, надъха съотборниците си капитанът Ивелин Попов, който също призна, че с оглед развитието в групата мачът с Косово е решителен. За срещата на националния стадион от УЕФА избраха съдийска бригада от Дания. За главен арбитър бе определен Мадс-Кристофер Кристоферсен, негови асистенти ще бъдат Денис Расмусен и Виктор Скюте, а четвърти рефер е Микаел Тюкгорд. Делегат на двубоя е Олег Харламов от Естония, а съдийски наблюдател - Йори ван де Фелде от Белгия. В същото време стана ясно, че представители на отбори от Англия, Германия и Швейцария ще наблюдават на живо срещата с Косово. Специално за срещата в София свой човек изпраща 14-ият в класирането на Премиър лийг „Борнемут“, а изявите на футболистите ще следят още германският „Нюрнберг“, както и носителят на Купата на Швейцария „Базел“, пред който се задава поредно участие в Шампионската лига.", "date": "2019.06.10", "title": "България излиза за задължителна победа срещу Косово"}
{"url": "https://www.monitor.bg:443/bg/a/view/grafa-detronira-ivan-lechev-v-glasyt-na-bylgarija-167499", "text": "Влади Ампов-Графа триумфира като големия победител от журито в шести сезон на „Гласът на България“ , след като зрителите връчиха чека за 50 000 лв и заветната статуетка на вокалния му ас Атанас Кателиев. Стругарят от Варна надви Тино Хаджиев от отбора на Камелия в оспорвания двучасов лайв, в който на косъм от голямата победа отпаднаха Ива Георгиева и Надежда Александрова. „За първи път от три години насам Иван Лечев няма да е победител!“, констатираха водещите Павел и Венци Венц след края на втората част на концерта, в който участниците пяха в дует с треньорите си. „Чудеса се случват!“, каза Лечев, видимо шокиран, че вокалист като Ива, която до последно бе спрягана за голям победител, ще си отиде вкъщи. Соул дивата от Дубай не скри разочарованието си, че не взе статуетката, но пък получи повече от поощрителна награда – носителите на „Грами“ Clean Bandit избраха именно нея като българския изпълнител, с който ще запишат версия на един от глобалните си хитове. Най-младият участник в шоуто – 16-годишната Надежда Александрова, отнесе сълзи на гордост и обръч от прегръдки от треньора си Михаела Филева. Тя напусна финалното състезание с тих стоицизъм и скандинавско достойнство.", "date": "2019.06.10", "title": "Графа детронира Иван Лечев в „Гласът на България“"}
{"url": "https://www.monitor.bg:443/bg/a/view/portugalija-e-pyrvijat-shampion-v-ligata-na-naciite-167497", "text": "Португалия е първият победител в турнира Лига на нациите на УЕФА. Настоящият европейски шампион прибави ново отличие в колекцията си, побеждавайки на финала в Порто състава на Холандия с 1:0. Срещата на “До Драгао” бе сравнително равностойна, но домакините създадоха повече голови положения и в крайна сметка успяха да стигнат и до успеха с попадение на Гонсало Гедеш в 60-ата минута. Така Португалия продължи добрата си серия да няма загуба в официален мач на свой терен от 2014 година насам. В същото време “лалетата” все още нямат успех над Португалия като гост. С тази победа възпитаниците на Фернандо Сантош донесоха 6 милиона евро на своята федерация, докато в касата на Холандия ще влязат 4,5 милиона евро.", "date": "2019.06.10", "title": "Португалия е първият шампион в Лигата на нациите"}
{"url": "https://www.monitor.bg:443/bg/a/view/cipras-iska-predsrochni-izbori-v-gyrcija-167502", "text": "Гръцкият министър-председател Алексис Ципрас ще се срещне с президента Прокопис Павлопулос, за да поиска от него да свика предсрочни национални избори, като разпусне парламента, предаде АП. Премиерската канцелария каза, че Ципрас има предвидена среща с Павлопулос днес следобед. След като неговата партия СИРИЗА се представи слабо на европейските избори през май, Ципрас заяви, че ще поиска разпускане на парламента и предсрочни избори. Правителството иска гласуването да бъде на 7 юли. Лидерът на бившия коалиционен партньор на СИРИЗА Панос Каменос каза, че партията му \"Независими гърци\" няма да участва в предсрочни парламентарни избори.", "date": "2019.06.10", "title": "Ципрас иска предсрочни избори в Гърция"}
{"url": "https://www.monitor.bg:443/bg/a/view/francija-otkaz-na-london-da-plati-na-es-e-objavjavane-na-neplatejosposobnost-167503", "text": "Източник, близък до френския президент Емануел Макрон, заяви, че ако Великобритания не плати сметката си от 39 милиарда лири (44 милиарда евро) за Брекзита, то това би било равносилно на обявяване на неплатежоспособност, предаде Ройтерс. \"Неспазването на плащанията по задълженията ви е неизпълнение на международни задължения, еквивалентни на неплащане на държавен дълг, чиито последици са добре известни\", каза анонимният източник пред Ройтерс. Борис Джонсън, бившият британски външен министър и фаворит за приемник на Тереза Мей на премиерския пост, заяви днес по-рано в интервю, че ще откаже да плати \"сметката за развода\" с ЕС от 39 милиарда лири, ако не бъдат предложени по-добри условия за Брекзит. Договорената сума от 39 млрд. лири ще бъде платена, едва когато има \"по-голяма яснота\" за пътя напред, посочи Джонсън пред вестник \"Сънди таймс\". \"Винаги съм смятал, че е странно да пишем чек, преди още да е постигнато окончателно споразумение\", заяви той. Джонсън е сред основните фаворити за лидер на торите. Във Великобритания лидерът на най-голямата партия в парламента става премиер. В понеделник изтича крайният срок за подаване на кандидатури за нов лидер на Консервативната партия във Великобритания и бъдещ премиер на страната. Тереза Мей се оттегли от поста министър-председател в петък, но ще продължи да изпълнява задълженията си до избирането на неин приемник. До момента кандидатите са 11, но броят им може да се промени. Следобед кандидатурите трябва да бъдат внесени официално. В. \"Гардиън\" прави преглед на позициите на кандидатите да оглавят партията на торите и техните шансове. Шансовете на Борис Джонсън са оценени като \"много добри\" и при букмейкърите той е водещ фаворит. Майкъл Гоув е определен като втори в класацията на фаворитите със ставка 6/1. Джереми Хънт е в изравнени позиции с Гоув и коефициент 7/1. Саджид Джавит е много назад - букмейкърите му дават 33/1, - но позициите му са подсилени от подкрепата на Рут Дейвидсън, лидерката на шотландските тори и други влиятелни консерватори. Шансовете на Доминик Рааб и Рори Стюарт също не са оценени високо - 20/1 и 25/1.", "date": "2019.06.10", "title": "Франция: Отказ на Лондон да плати на ЕС е обявяване на неплатежоспособност"}
{"url": "https://www.monitor.bg:443/bg/a/view/gabriel-brandes-bylgarskite-artisti-za-gotovi-za-mejdunaroden-probiv-167451", "text": "Габриел Брандес е шведски автор, певец и китарист, който стартира кариерата си от риалитито “Swedish Idol”, което му дава трамплин към международната бой банда The United. След като се премества в Лос Анджелис през 2018-а завършва Los Angeles City College и подписва договор с EKKO Music. Наскоро той беше за пръв път в България, за да се присъедини към Sofia Songwriting Camp, за който в продължение на седмица писа песни заедно със свой колеги от цяла Европа и някой от младите надежди на родната поп сцена. Ето какво сподели за този си опит с „Монитор“: - Идеята да имаш мобилно студио в планината се оказа много вдъхновяваща, защото си живееш буквално в гората, дишаш на зелено и преживяването е почти медитативно. Признавам, че преди да дойда за лагера не познавах артистите на „Вирджиния рекърдс“, но съм впечатлен от таланта и професионализма им. Най-много си допаднахме с Йоана (б.а Димитрова), за чиито репертоар писахме последните дни.  - По-важно от създаването на хит е създаването на отношения с артисти, които имат коренно различна история и опит от твоя и са готови да ги споделят. Смисълът е в това да научиш нещо от тях и да минеш на следващото ниво от развитието си като продуцент, бийтмейкър, текстописец.    - The Idol ми помогна да създам мрежа от контакти, която работи за мен. Ако не бях в шоуто, нямаше да ме забележат първите ми продуценти, които ме включиха в бой банда, а там започнах да пиша първите си песни. Ако не се бях открил като автор, нямаше да подпиша с първия си издател, нямаше да се преместя в Лос Анджелис и да стана част от семейството на Ekko Music Rights. Началото за един артист е най-трудно, The Idol беше моят старт. - Категорично да. Глобалният успех няма нищо общо с географията, той е въпрос на политика, маркетинг и голяма доза късмет. Станислава (б.а. Армутлиева) и това, което екипа на „Вирджиния рекърдс“ прави, със сигурност ще постави България на световната музикална карта.", "date": "2019.06.10", "title": "Габриел Брандес:  Българските артисти за готови за международен пробив"}
{"url": "https://www.monitor.bg:443/bg/a/view/sobstvenicite-na-parceli-v-sofija-predpochitat-kesha-167478", "text": "Собствениците на парцели за жилищно застрояване в центъра на София предпочитат да ги предлагат за продажба, вместо да искат обезщетение, сочат данни от сайтовете за недвижими имоти. От стотина оферти за тази част от столицата за около 70 се иска плащане в брой, а в останалите - обезщетение. Според строителните предприемачи това отчасти се дължи на факта, че за част от терените за застрояване в града наследниците са много и която биха получили всички те като компенсация от предприемача. Георги Шопов, председател на УС на Националната асоциация на строителните предприемачи (НАСП), смята, че е висок делът на искащите да си продадат парцела, вместо да се пазарят за обезщетение. По думите му поне в 80 на сто от случаите собствениците на терените за застрояване искат да го продадат на строителите. „Причината е, че хората бързат да материализират собствеността си, защото някои от тях 20-30 години са се борили с бюрокрацията и не искат да чакат още”, обясни предриемачът. Негови колеги обясняват, че в центъра има доста празни парцели с неголяма площ, за които притежателите им е надяват на обезщетение в жилища. Проблемът при тях е, че има много съсобственици, които от своя страна не могат да се разберат как да разпределят дяловете си. След време обаче, макар и след дълго време, и те скланят да продават и да си поделят сумата. скащите обезщетение за отстъпеното право на строеж от разгърнатата застроена площ (РЗП) плюс, разбира се, безплатно оборотно жилище за времето на строежа. Някои искат дори 40 на сто. Продавачите на някои подобни парцели в центъра на главния град на страната пък ги предлагат на цени по-високи с 880 евро/кв. м, отколкото е средната на цена на единица площ жилище в развита страна като Белгия. Една такава оферта е за петно за застрояване в София, което на квадрат излиза 7000 евро или с почти 1100 евро повече от средната цена на единица площ на жилище, отчетена за месец май в Германия. Според експерти най-често се надуват цените на терени, върху които могат да се построят повече апартаменти. Често продавачите изчисляват офертите си по това какво РЗП може да се постигне и на базата на средната стойност на новите жилища в района. Често обаче това не съвпада със сметките на строителните предприемачи, които не са сигурни дали бързо ще могат да започнат изграждането, да завършат строителството и колко време ще им е необходимо за реализация на построените жилища на пазара. Строителните предприемачи предлагат въвеждането на електронно строително разрешение и принципа на „мълчаливото съгласие“ и у нас, както това вече е направено в съседните Македония и Сърбия. Според НАСП подобна мярка ще ускори административните процедури, а това ще доведе до повишаване на предлагането и понижаване на цените на жилищата. Георги Шопов смята, че в момента у нас огромен човешки и административен ресурс се изразходва напразно - едни и същи документи се носят на пет места, пет души гледат едни и същи книжа. „Това не е изгодно за нас като предприемачи, за гражданите, които получават даден продукт, и за самата администрация“, категоричен е той. По думите му електронното строително разрешение позволява всичко това да минава по електронен път в затворена система, в която участват всички компетентни инстанции. Освен това има срок за издаването му и ако то не бъде получено, се обосновава писмено какви са забележките. След като предприемачът ги изпълни, системата автоматично издава строителното разрешение. Шопов напомни и още една от инициативите на НАСП относно въвеждането на принципа на „мълчаливото съгласие“, който според него ще накара администрацията да работи по-ефективно и ще ускори и улесни административния процес.", "date": "2019.06.10", "title": "Собствениците на парцели в София предпочитат кеша"}
{"url": "https://www.monitor.bg:443/bg/a/view/pyrvolaci-podavat-zajavlenija-za-vtoro-klasirane-do-12-chasa-3059-svobodni-mesta-167490", "text": "Родителите на бъдещите първолаците в столицата, които все още не са приети в училище, могат да подават заявления за второ класиране до 12 часа днес. В школата са останали свободни общи 3 059 места. Записаните на първия етап от приема 9517 малчугани също могат да подават документи в по-желаните от тях училища. Така ако бъдат класирани в тях, могат да оттеглят документите си и да се запишат на ново място. В столицата 17 училища пък вече за приключили с приема и нямат нито едно свободно място. Сред тях са 119-о СУ „Акад. Михаил Арнаудов“ и 107-о основно училище „Хан Крум“. Свободни места обаче има трите училища, в които на първия етап от приема не бяха класирани всички малчугани от първа група (те са с три години в уседналост или братче или сестриче в школото). Едно от тях е 73-то СУ „Владислав Граматик“. От сайта на учебното заведение обаче става ясно, че не всички хлапета са се записали и има 9 свободни места за втория етап. Всички малчуганите от първа група за 55-о СУ „Петко Каравелов“ също не бяха класирани. Там незаписаните деца и съответно местата за второ класиране са 28. Третото проблемно училище бе 5-о ОУ „Иван Вазов“. В него свободните места за следващия етап са 20. Днес в 18.00 ч. излизат резултатите от второто класиране и родителите ще разберат дали хлапетата им са приети. За да запишат класираните деца, родителите ще имат два дни – от 11 и 12 юни до 17.00 ч.", "date": "2019.06.10", "title": "Подаваме заявления за второ класиране на първолак до 12 часа днес"}
{"url": "https://www.monitor.bg:443/bg/a/view/do-18-uni-3-stolichni-kvartala-ostavat-bez-topla-voda-167496", "text": "„Топлофикация София” временно ще прекъсне снабдяването с топла вода на кварталите „Дианабад“, „Изток“ и „Лозенец“ до 18 юни. Това съобщиха от пресцентъра на дружеството. До 24.00 часа на 18 юни 2019 г. ще бъде спряна топлата вода в жк. „Дианабад“. В ж.к. „Изток“ без топла вода ще са в карето между улиците „Лъчезар Станчев”, бул. „Драган Цанков”, ул.„175” и бул. „Г.М.Димитров” / в района на КАТ- София/; карето между улиците „Тинтява”, бул. „Драган Цанков” и бул. „Самоков”; карето между улиците „Еужен Поатие”, ул. „А. П. Чехов”, ул. „Тодор Стоянов” и бул. „Самоков”. В ж.к. „Лозенец“ спирането ще важи за: карето в района на бул. „Пейо Яворов“, ул. „Стоян Михайловски“, бул. „Джеймс Баучер“, бул. „Черни връх“ и бул. „Никола Вапцаров“; карето в района на бул. „Черни връх“, бул. „Никола Вапцаров“, ул. „Козяк“, ул. „Кишинев“ и Болница „Лозенец“; карето в района на бул. „Черни връх“, ул. „Елин връх“, ул. „Свети Осий Кордобски“, кв. „Южен парк“, ул. „Кожух планина“, ул. „Цветна градина“ и Посолство на САЩ; карето в района на бул. „Джеймс Баучер“, бул. „Черни връх“, бул. „Свети Наум“, ул. „Кръстю Сарафов“, ул. „Миджур“, бул. „Христо Смирненски“, ул. „Архитект Йордан Михайлов“ и площад „Велчова Завера“.", "date": "2019.06.10", "title": "До 18 юни 3 столични квартала остават без топла вода"}
