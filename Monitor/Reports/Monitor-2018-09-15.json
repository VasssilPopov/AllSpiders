{"url": "https://www.monitor.bg/bg/a/view/oficialno-igra-na-tronove-sa-zavryshta-prez-uni-144379", "text": "Последният, осми сезон на най-успешния сериал в историята „Игра на тронове“, който феновете чакат вече втора година ще се завърти през юни 2019 г. Това потвърдиха официално три от звездите на поредицата – Даниел Портман, Крисчън Найрн и Владимир Фурдик при първото си гостуване у нас. Те пристигнаха по покана на HBO, чиято продукция е сериала, и се включиха в тазгодишното издание на фестивала Aniventure Comic Con. Срещнаха се с фенове, снимаха се, отговаряха на въпроси и предизвикаха истински фурор в изложбените зали на „Интер Експо център“. До момента нямаше обявена дата за старт на последните серии, но неочаквано, имено в България те разкриха, че това ще се случи през юни. Какво разказаха тримата актьори, които се превъплъщават в оръженосеца Подрик, гиганта Ходор и страховития Крал на нощта четете утре във вестник „Монитор“.", "date": "2018.09.15", "title": "ОФИЦИАЛНО: „Игра на тронове“ са завръща през юни (СНИМКИ)"}
{"url": "https://www.monitor.bg/bg/a/view/ansambylyt-s-bronz-i-kvota-za-tokio-2020-144382", "text": "Ансамбълът ни донесе втори медал за България от еветовното първенство по художествена гимнастика в София. След като Невяна Владинова, Катрин Тасева и Боряна Калейн се окичиха със сребро в отборното, ансамбълът стигна до бронзовото отличие в многобоя. По този начин момичетата на Весела Димитрова завоюваха и олимпийска квота за Токио 2020 още в първата квалификация. Гимнастичките ни в състав Симона Дянкова, Мадлен Радуканова, Лаура Траатс, Елена Бинева и Стефани Кирякова изигра великолепно първо съчетание на три топки и две въжета, което бе възнаградно от съдиите в залата с втора най-висока оценка след Русия – 22,350 т. За съжаление при второто си съчетание на пет обръча българките допуснаха сериозна грешка и се наложи да бъде използван допълнителен уред, което отне възможността да се борят за първото място. Все пак с оценка от 19,700 и общо 42,050 т. те се класираха на третото място в многобоя. Българките са сребърни медалистки от първото си появяване на световно първенство в този състав през миналата година в Пезаро. Руският ансамбъл защити световната си титла в многобоя. Мария Кравцова, Евгения Леванова, Ксения Полякова, Анастасия Шишмакова, Анастасия Татарева и Мария Толкачева събраха 46,300 точки. Те изиграха без грешки и двете си композиции и получиха оценки 23,250 на пет обръча и 23,050 на три топки и две въжета, с което изравниха постижението от десет световни титли при ансамблите именно на България. Среброто спечели отборът на Италия  със сбор 44,825 точки. Българките ще играят утре и в двата финала на отделните уреди, където имат още шансове за отличия. Финалите са от 15 часа на пет обръча и 15,55 ч. на три топки и две въжета в „Арена Армеец“.", "date": "2018.09.15", "title": "Ансамбълът с бронз и квота за Токио 2020"}
{"url": "https://www.monitor.bg/bg/a/view/septemvri-e-beroe-beroe-izlyga-sypernika-si-144385", "text": "„Берое“ победи „Септември“ с 1:0 в мач от VIII кръг на ППЛ. През първата част „Берое“ тотално доминираше и играта бе предимно пред вратата на гостите, но „зелените“ така и не успяха да отбележат. „Берое“ все пак откри резултата в 58-та минута чрез Борислав Цонев. Домакините продължиха да натискат своя съперник, но нова гол не бе отбелязан.", "date": "2018.09.15", "title": "Септември е Берое - Берое излъга съперника си"}
{"url": "https://www.monitor.bg/bg/a/view/elektromobili-mogat-da-se-testvat-i-utre-v-sofia-ring-mall-144383", "text": "Електромобили могат да се видят и тестват и утре в Sofia Ring Mall в рамките на първото в България изложение Electro mobility expo 2018, което беше открито в четвъртък под егидата на министъра на околната среда и водите Нено Димов. На събитието освен леки и лекотоварни коли, могат да се видят също мотопеди и велосипеди с електрическо задвижване. Своите електрически модели са изложили общо 18 компании, сред които \"Хюндай\", \"Нисан\", \"Ягуар\", \"Фолксваген\", КИА, \"Рено\" и други. Един от големите хитове на изложението в очаквано стана \"Тесла\" S 75D, модел 2018. Сред експонатите е и най-продаваният електромобил в Европа - \"Нисан Лийф\". Интерес предизвиква и първият изцяло електрически автомобил в историята на \"Ягуар\" - I-PACE. В рамките на Electro mobility expo се състоя и конференция, на която производители и експерти дискутираха възможностите за развитие на електромобилността в България, на зарядната инфраструктура и възможностите за производство на електро модели в България. Сред най-приятните изненади за посетителите е възможността за тестдрайв на някои от „колите на бъдещето“, както и атрактивни демонстрации и награди, подготвени от изложителите. Още подробности за Electro mobility expo 2018 можете да научите на https://www.facebook.com/events/260894967985284/", "date": "2018.09.15", "title": "Тестваме електромобили и утре в Sofia Ring Mall"}
{"url": "https://www.monitor.bg/bg/a/view/cska-e-1-zasega-144386", "text": "ЦСКА временно оглави класирането в Първа лига след солидна победа с 3:1 над Черно море у дома в 8-ия кръг на родното първенство.  Червените” удължиха серията си без загуба от моряците, които не са печелили срещу тях повече от 5 години. Головете за победителите вкараха Едвин Джеси, Кирил Десподов и Рубен Пинто, докато вратарят Витаутас Черниаускас си отбеляза комичен автогол. Дебют за столичани направи и новото попълнение Али Соу. Победата означаваше, че тимът на Нестор Ел Маестро събра 19 точки, колкото има и Левски преди изиграването на своя мач от кръга (гостуване срещу Локомотив Пловдив). „Червените” обаче имат по-добра голова разлика и за момента повеждат колоната, като пак имат преднина пред другия претендент за трофея – Лудогорец (17). Черно море от своя страна сложи край на серията си от четири поредни мача без поражение. Момчетата на Илиан Илиев са 5-и подреждането с 12 пункта.", "date": "2018.09.15", "title": "ЦСКА е №1, засега"}
{"url": "https://www.monitor.bg/bg/a/view/arestuvaha-dvamata-sinove-na-mubarak-144384", "text": "Египетската полиция задържа двамата синове на бившия президент Хосни Мубарак за злоупотреба с вътрешна информация на борсата, предадоха Асошиейтед прес и Франс прес.   След свалянето на Хосни Мубарак в Арабската пролет започнаха редица съдебни процедури срещу управлявалия 30 години държавен глава (1981-2011) и близките му. Гамал и Аля Мубарак и още трима души са обвинени, че са се договорили да закупят мажоритарния дял от акциите на редица банки чрез подставени лица, без да декларират тези сделки на борсата, както изисква законът. Те бяха задържани по заповед на съдия на заседание на наказателен съд в Кайро и закарани в затвор южно от Кайро. Следващото гледане на делото ще е на 20 октомври.  ", "date": "2018.09.15", "title": "Арестуваха двамата синове на Мубарак"}
{"url": "https://www.monitor.bg/bg/a/view/etyr-bi-kroshe-na-dunav-144380", "text": "Eтър продължава възхода си и записа втора поредна победа като гост от началото на сезона. Момчетата на Красимир Балъков надделяха в невероятно зрелищен мач над Дунав в Русе с 4:2 и продължават да се катерят в класирането.   \"Болярите\" сами с инаправиха мача труден, въпреки че победата им изглеждаше сигурна ид ори разгромна в един момент. Те поведоха с 3:0 за десет минути в началото на мача, но допуснаха домакините да им върнат две попадения в края на първата и началото на втората част. И тъкмо когато изглеждаше, че великотърновци ще изпуснат комфортния си аванс под натиска на \"драконите\", реализираха дузпа за крайното 4:2 и така трите точки останаха за гостите. А играчите на Дунав само могат да съжаляват, че не взеха нещо от този мач, защото удариха и греда, а имаха и изключително много чисти положения.", "date": "2018.09.15", "title": "Етър би кроше на Дунав "}
{"url": "https://www.monitor.bg:443/bg/a/view/nad-100-retro-vozila-ot-tri-dyrjavi-se-sybraha-v-centyra-na-kustendil-144370", "text": "Над 100 ретро возила, сред които автомобили, мотоциклети и колела, се събраха на първия по рода си ретро парад в Кюстендил. Организатор на грандиозното събитие е Ретро клуб „Дентелетика“, които се заричат проявата да стане традиционна за областния град. Сред участниците имаше не малко хора и от съседните Сърбия и Македония, които показа автомобили, запазени от техните деди. Истинска атракция сред присъстващите беше известният татуист в Югозапада, Ивайло Цветков, който показа два уникални по вида си ретро автомобила. „Аз участвам в парада със Шавролет „Ел Камино“, произведен 1979 г. и „Олдсмобил“ от 1967 г. Може би по соцвремената сме имали Опели и Фордове, но най-малко са били американските коли. По това време, за да вкараш такава кола е трябвало да бъдеш много важен човек, такъв от партията. Аз самия преди време бях виждал такива автомобили само по филмите, от там се запалих и вече те са моята страст. Мога да каже, че това удоволствие е доста скъпо, без значение дали е американска или европейска. Хубавото при американските автомобили, е че до ден днешен в Америка се произвеждат чисто нови части за коли от 20-те и 30-те години“, обяснява кюстендилецът Ивайло Цветков. Сред най-старите ретро возила се открои автомобил „Татра“, който е произведен през далечната 1936 г. и е собственост на кюстендилеца Сашо Антонов. Той притежава автомобила от 1979 г., като го купува от столицата за 2 000 лв. Категоричен е, че освен боядисване друго не му е правил. „Всичко е запазено във вида, в който е произведен автомобила. Именно това го прави и уникален“, разказва Сашо Антонов. „Сред атракциите, които показахме днес беше и велосипед от 1918 г., както и „Буик“ от 1940 г. Той е собственост на Любен Хаджикостов от София, който е много добър реставратор“, обяви един от организаторите на проявата и член на Ретро клуб „Дентелетика“, Георги Георгиев. Той уточни, че ретро клубът е създаден в началото на тази година и вече членовете му са повече от 60. Очакванията са с течение на времето бройката да се увеличи в пъти повече. Не случайно е избрано и името на Ретро клуб „Дентелетика“. „Искахме да измислим нещо по-различно и в същото време да е свързано с Кюстендил. Решихме Ретро клубът да носи името на „Дентелетите“, които в същност са тракийско племе, населявало някога земите по средното течение на река Струма, днешните Кюстендилско и Дупнишко поле, и планините западно от тях“, разказват още за идеята си любителите на ретро автомобили от Кюстендил.", "date": "2018.09.15", "title": "Над 100 ретро возила от три държави се събраха в центъра на Кюстендил"}
{"url": "https://www.monitor.bg/bg/a/view/ministyr-angelkova-shte-predlojim-v-sledvashtija-programen-period-da-se-finansirat-integrirani-turisticheski-proekti-144381", "text": "Ще предложим в следващия програмен период по оперативните програми да се финансират големи, интегрирани туристически проекти. Планираме да започнем с девет проекта, по един във всеки туристически район за планиране. Това каза министърът на туризма Николина Ангелкова по време на петата кръгла маса по проекта „Сподели България“ в Кърджали. Тя поясни, че в момента се водят преговори и се работи по предварителната подготовка и анализ на проектите. Създадена е и работна група, която да очертае плана, в следващия етап на подготовка ще бъдат включени местната власт и бизнеса, обясни министърът. Възможностите за отпускане на средства са от бъдещата програма за регионално развитие или за развитие на селските райони. Сега е точният момент, в който трябва за стартират първоначалните дейности, защото пътят който се минава преди да се завърши едно предложение е много дълъг и често отнема време. Инициативата „Сподели България“, може да подпомогне и разработването на тези проекти, заяви министър Ангелкова. Инициативата се реализира съвместно между Министерството на туризма и Министерството на земеделието, храните и горите. Тя включва създаването на 12 винено-кулинарни дестинации, обхващащи повече от 50 общини и над 100 туристически атракции. Основен фокус на дебата в Кърджали бяха дестинациите „Сакар“ и „Родопи“. Във форума участваха Севда Камбурова, заместник-областен управител на област Кърджали и инж. Красимир Коев, изпълнителен директор на Изпълнителна агенция по лозата и виното. Дестинация „Сакар“ включва общините Харманли, Любимец, Свиленград, Тополовград. Част от са едни от най-емблематичните туристически обекти от региона, традиционните храни и характерното вино. Дестинация „Родопи“ обхваща общините Смолян, Хасково, Кърджали и Ивайловград. В нея са включени емблематични туристически атракции не само за региона, но и на национално ниво. Това са Перперикон, монументът Св. Богородица, Вкаменената сватба, Каменните гъби, Дяволският мост и Татул. Част от дестинацията е типичната кухня и вино. Идеята на дебатите е всички заинтересовани страни- бизнесът и местната власт да дадат своите менения и предложения, с което да създадем един работещ проект, посочи министър Ангелкова. И допълни, че очакваме по този начин да надградим и финализираме нашата идея. Считаме, че тази инициатива ще помогне за обогатяване и допълване на летния и зимния туризъм-основните ни туристически продукти, заяви министърът. Утвърдените от бизнеса и местната власт дестинации ще бъдат представени през октомври, информира .министър Ангелкова. Предвижда се активна маркетингова кампания, с която да я превърнем в разпознаваем символ на проекта и на разнообразния туристически продукт на страната. За нас е важно проектът да бъде завършен в срок, за да може да бъде включен и в Годишната програма за Национална туристическа реклама 2019 г., обясни министърът. И допълни, че той ще подпомогне за популяризирането и развитието на регионалния туризъм, което ще повлияе и на напредъка на сектора на национално ниво.", "date": "2018.09.15", "title": "Министър Ангелкова: Ще предложим в следващия програмен период да се финансират интегрирани туристически проекти"}
{"url": "https://www.monitor.bg:443/bg/a/view/samoubi-se-bivsh-shef-na-baretite-144378", "text": "Бившият шеф на баретите Филко Славов се е самоубил. Той се е прострелял със законен пистолет в къщата си в Банкя вчера. Причината е тежка болест от която се лекувал във Франция неуспешно.   Славов бе близък до ексглавния прокурор Никола Филчев.Те са съдеди, комшия им е и Алексей Петров. Славов стана шеф на Специализирания отряд за борба с тероризма през 1997 г. Назначи го Богомил Бонев. Имаше обвинения, че отрядът кадрува при Филчев, но те останаха в сферата на слухове.", "date": "2018.09.15", "title": "Самоуби се бивш шеф на баретите "}
{"url": "https://www.monitor.bg:443/bg/a/view/ot-mazeto-na-baba-144331", "text": "Не е дошла есента докато не ти замирише на печени чушки от терасата на съседа, който чинно е извадил най-великото българско изобретение – чушкопека, и се приготвя за зимата. И ако до скоро затварянето на зимнина си беше демоде, а за столичани – признак на провинциализам, в3 последните години се превърна в моден тренд, наложен от хипстърите, заради стремежа към качествена и домашна храна. Цялата тази мания се облича в красиви бурканчета, със старателно написани на ръка етикети, които се нареждат на лъснати бели рафтове от ИКЕА и се документират със снимка в Инстаграм. Дори и да не се причислявате към гореописания мейнстрийм, добрата стара практика на баба, да затваря всичко в буркани и шишета, за да има качествена храна за зимата, си е приятно занимание за свободните вечери и уиекнди през септември. На вашето внимание ще ви предложим бързи и лесни алтернативи на консервите в магазините, който може да си направите и в апартамента. Ето тук няма да намерите списък с необходими продукти и начин на приготвяне, защото да си съхраниш нектар, или на модерен език – смуути, за зимата е една наистина елементарна задача. Нужно ви е само малко търпение, за да изпълните стриктно и прецизно следните стъпки. Отидете на пазара и намерете най меките и презрели праскови. Занесете ги вкъщи и внимателно ги обелете и почистете. От собствен опит ви казвам, постарайте се повече и резултатът ще е по-добър. Аз лично премахвам и част от вътрешността, която обгръща костилката. Сещате ли се – онази червена и иначе много сладка част от прасковата, която обаче никога не може да се пасира до гладко. След като сте готови с с изчистените плодове, сложете ги в една голяма купа нарязани на две на три и действайте с пасатора. На финала трябва да имате гъста, ама много гъста смес, която да разредите с вода в пропорция 1 към 2. И тук е най-сладката част – опитайте произведението си и само при крайна необходимост прибавете малко подсладител. След като сте готови разлейте нектара в стъклени шишенца, затворете и сложете шишетата да заврат във вода, която ги покрива напълно за поне 10 минути. Воала! Имате „Прасковен еликсир“. Като изстинат проверете капачките. Ако някоя капачка „щрака“ при натиск просто отворете и изпийте нектара. Може да направите подобни чудни смеси с почти всички плодове – сливи, кайсии, круши... Ето това е вкусът на детството ми. Моята баба правеше най-добрата Царска туршия „на изток от Мексико“. Не са необходими кой знае какви усилия или знания в кулинарията. Само качествени и свежи зеленчуци. Ето какво да купите от пазара, по възможност от някоя баба: Стъпките за приготвянето на тази зимнина са цифром и словом – три. Измийте зеленчуците и ги нарежете на средноголеми парчета. Напълнете бурканите и във всеки сложете един пръст оцет на дъното, солта и захарта, а най-отгоре аспирините. Допълвате до горе с вода и затваряте плътно. Пинизът е в следващите две седмици – трябва всеки ден да обръщате бурканите и да помагате на захарта и солта да се стопят. Признавам, тази рецепта не е от баба ми. Но пък е супер полезна за любителите на италианската кухня и средиземноморския вкус. Нито е трудоемка, нито изисква кой знае какви умения в кухнята. Трябва само да не се скъпите и да купите хубави домати – от онези месестите с малко семки. Разрязвате ги на четвъртинки, махате семките и ги слагате върху хартия за печене в много слаба фурна за няколко часа. Нужно е към края на печенето да проверявате по-честичко как се чувстват доматите, за да не ги изгорите. След като са готови ги подредете грижливо в бурканчета, в които предварително сте подложили подправки като босилек и розмарин, и каквото ви иска душата, заедно с чесън и каперси по избор. Като хубаво ги напълните залейте със зехтин до горе. Така може да съхранявате няколко месеца на хладно. До скоро мислех, че само бабите могат да правят онова изкусно сладко от смокини, което те връща назад в прашното детство и се виждаш как тичаш по прашната есенна улица с палачинка в ръка. Всъщност се оказа не толкова сложна манипулация дори и за новаците. Нужно е само малко смелост да пробваш. За целта ти е нужен един свободен съботен следобед и следните продукти: Първо слагаш водата и захарта на котлона, за да направиш сироп. Докато той се сгъстява бавно и славно измиваш смокините и им махаш дръжките, после чинно с една игличка хубаво ги надупчваш. Щом сиропът вече е гъст прибавяш смокините. И тук идва капанът – смокините пускат вода и съвсем основателно може да се стреснеш като видиш как гъстия сироп, който толкова си чакал става отново течен. Спокойно, остави котлона на средна сила и времето, и огъня ще си свършат работата. Проверявай от време на време гъстотата и имай предвид, че като изстине допълнително ще се сгъсти. Щом придобие готов вид сложи лимонената киселина и остави още 5 мин. на котлона. Напълни в бурканчета и докато са още горещи обърни с капачката надолу, за да се вакуумират. След един ден провери дали капачките им „щракат“. Ако са тихи – са готови да идат на рафтовете в мазето, ако ли пък не – отвори го, завърти едни палачинки и всички наоколо ще те обичат безрезервно.", "date": "2018.09.15", "title": "От мазето на баба"}
{"url": "https://www.monitor.bg:443/bg/a/view/remont-na-aec-144368", "text": "На 15 септември в 3:22 часа шести енергоблок на АЕЦ “Козлодуй” беше спрян за планов годишен ремонт, съобщиха от атомната централа. В рамките на престоя ще бъдат изпълнени предвидените ремонтни дейности, профилактика на оборудването и на системите на блока, както и презареждане на реактора със свежо ядрено гориво за следващата, 24-а поред, горивна кампания. Плановият годишен ремонт на шести енергоблок се предвижда да завърши в края на месец октомври. Другият 1000-мегаватов блок на АЕЦ “Козлодуй” – пети, работи с пълно натоварване на мощността.", "date": "2018.09.15", "title": "Ремонтират АЕЦ Козлодуй"}
{"url": "https://www.monitor.bg:443/bg/a/view/shefkata-na-riosv-burgas-chisti-morskoto-dyno-s-vodolazen-kostum-144372", "text": "Шефката на бургаската РИОСВ Тонка Атанасова влезе в ролята на водолаз и смело се гмурна, за да чисти морското дъно заедно с активистите от клуб \"Приятели на морето\". Самата тя призна, че за първи път се впуска в подобно приключение. „За първи път ще се гмуркам, но реших да се включа, тъй като мястото на боклуците не е в морето. На дъното има кенчета, пластмасови чашки и други отпадъци, които трябва да бъдат извадени”, каза Тонка Атанасова. Заедно с нея, в подводната акция се включи и шефът на Областно пътно управление в Бургас Митко Порязов. За разлика от Атанасова обаче, пътният шеф е опитен водолаз и гмуркането му е хоби. Двамата облякоха водолазни костюми и с пълно оборудване се гмурнаха в морето край Моста в Бургас. Акцията на Сдружение „Приятели на морето” по почистване на морското дъно е част от кампанията на bTV „Да почистим България за един ден”. Над 20 мъже влязоха в морето и събираха от дъното отпадъците.", "date": "2018.09.15", "title": "Шефката на РИОСВ Бургас чисти морското дъно с водолазен костюм  "}
{"url": "https://www.monitor.bg:443/bg/a/view/narkoman-napadna-i-ograbi-taksidjija-nasred-jambol-144375", "text": "26-годишен наркоман, който е заставал на няколко пъти пред Темида за грабежи и търговия с дрога е задържан в Ямбол след сигнал за нападение над таксиметров шофьор. 26-годишен наркоман, който е заставал на няколко пъти пред Темида за грабежи и търговия с дрога е задържан в Ямбол след сигнал за нападение над таксиметров шофьор. Сигналът за случилото се постъпил около 13 ,00 часа в петък. Нападението е станала на паркинга на улица „Кичева“ докато възрастният водач на жълтата кола почивал. Нападателят го връхлетял с камък в ръка, ударил го по главата и задигнал около 40 лв от джоба на ризата му , след което се скрил във входа на близка кооперация. Извърши5телят е бил задържан около полунощ на същия ден, при залавянето е оказал яростна съпротива на униформените,поради което се наложило използването на помощни средства. Първоначално е заведен в ареста за едно денонощие по закона за МВР, уведомена е районната прокуратура, с постановление престоят зад решетките е удължен на  72 часа. Раненият таксиметров шофьор е бил откаран до центъра за спешна и неотложна медицинска помощ, където е бил прегледан и превързан. Няма опасност за живота му.", "date": "2018.09.15", "title": " Наркоман нападна и ограби таксиджия насред Ямбол"}
{"url": "https://www.monitor.bg:443/bg/a/view/raznocvetni-pejki-s-molivcheta-se-pojaviha-v-plovdiv-144364", "text": "Уникален кът за отдих с пейки във формата на разноцветни моливи направи в Пловдив районното кметство „Северен”, съобщи кметът Ральо Ралев. Шареното и уютно място се намира в парк „Майоров”, който е разположен западно от Пешеходния мост над река Марица. В къта за отдих са изградени алея от тротоарни плочки, поставяне на  градински бордюр и монтиране на седем паркови пейки „Моливчета”. Останалата част от парка е почистена, а пейките са боядисани в свежи и ярки цветове. За това се погрижиха зам.-кметът на район „Северен” Лариса Кътова със служители от администрацията, членове на бригада „Нова градина” и на фондация „Стария бряст”. „Надяваме се този кът да стане притегателно място за срещи на младите хора, майките с малки деца, както и да се ползва за почивка от възрастни хора. Предстоят още приятни изненади и инициативи на конкретното място през есента”, каза кметът на „Северен” инж.Ральо Ралев. Пространството е облагородено от районната администрация, съвместно с фондация „Стария бряст” - Сливен с изпълнителен директор Стефан Стефанов и бригада „Нова градина” – гражданско обединение за обществено полезна дейност гр.Сливен с ръководител Магдалена Данчева.  ", "date": "2018.09.15", "title": "Разноцветни пейки с моливчета се появиха в Пловдив"}
{"url": "https://www.monitor.bg:443/bg/a/view/vandali-obstrelvaha-jivotnovydna-ferma-kraj-kazanlyk-144374", "text": "Неизвестни вандали са устроили среднощна стрелба във ферма за отглеждани на крави от месодайната порода Анугс  в землището на казанлъшкото село Шейново, произведени са били минимум 12 изстрела с ловна пушка, сачмите от различен калибър са нанесли щети за над 8000 лв. Неизвестни вандали са устроили среднощна стрелба във ферма за отглеждани на крави от месодайната порода Анугс  в землището на казанлъшкото село Шейново, произведени са били минимум 12 изстрела с ловна пушка, сачмите от различен калибър са нанесли щети за над 8000 лв. Потрошени са соларни панели за елзахранването на електрическите пастири, разбити са камерите за видеонаблюдение, обясни собственикът на стадото Кънчо Кутев. По негови данни стрелците са били двама мъже, които пристигнали малко преди полунощ в петък с мотоциклет. Направили са няколко прехода през пасището, което е с територия от близо 3 000 дка, спирали са на няколко пътя и само по случайност не са гръмнали  някое от 140-те животни, които в този момент са били там. „Нямам думи за тази простотия, извадили са истински късмет че не съм бил на място, със сигурност днес майките им щяха да ги опяват тия гадове!“, разярено обясни Кутев, който от 4 години се занимава с животновъдство и в момента отглежда около 800 елитни животни. По-голямата част от кравите и биците му са на свободна паша край Бузлуджа,от петък е започнал свалянето им в полето за есенно-зимния сезон. Фермерът е подал жалба в РУ „Полиция“ – Казанлък, на място са идвали оперативни работници, които са събрали веществени доказателства-сачми и концентратори , взети ас отпечатъци от следите на мотоциклетните гуми. Кутев е обявил парична награда от 20 000 лв и е предоставил личния си мобилен номер 0888 688 167 за информация относно извършителите като гарантира анонимността на предоставилите я.", "date": "2018.09.15", "title": "Вандали обстрелваха животновъдна ферма край Казанлък"}
{"url": "https://www.monitor.bg:443/bg/a/view/kmetyt-na-stara-zagora-pochisti-gorichka-kraj-dybrava-144377", "text": "  За поредна година общинската администрация в Стара Загора подкрепи в събота националната кампания  „Да изчистим България заедно”, в разчистването на нерегламентирано сметище в гората край пътя за квартал Дъбрава се включи и градоначалникът Живко Тодоров с близо 80 служители. За поредна година общинската администрация в Стара Загора подкрепи в събота националната кампания  „Да изчистим България заедно”, в разчистването на нерегламентирано сметище в гората край пътя за квартал Дъбрава се включи и градоначалникът Живко Тодоров с близо 80 служители. Екипът му събра над 140 чувала с отпадъци, по същото време заместникът му по културната дейност Иванка Сотирова почисти с преподаватели от наскоро ремонтираната детска градина „Звездица“ двора и сградата.15 от общо 51-те села в общината са заявили желание за участие в кампанията по есенното почистване, осигурени са били 5 000 чувала и толкова чифта ръкавици за еднократна употреба. За пръв път гражданите могат да използват Центъра за рециклиране съм регионалното депо в село Ракитница, където да извозят едрогабаритни отпадъци от домакинствата (непотребни мебели: шкафове, гардероби, легла, вкл. матраци, дивани, фотьойли и други.).", "date": "2018.09.15", "title": "Кметът на Стара Загора почисти  горичка край Дъбрава"}
{"url": "https://www.monitor.bg:443/bg/a/view/diljana-mateeva-slaga-bombeto-na-slash-144340", "text": "Черно бомбе, вдъхновено от рок легендата Слаш от Guns N' Roses – това е само един от акцентите в премиерната колекция на младата дизайнерка Диляна Матеева. Моделите в линията Fashion Melody черпят вдъхновение от женствената елегантност в рока и по-конкретно от лирическите героини в песните от края на 80-те и началото на 90-те години на миналия век. За шедьоврите си от игла и конец Матеева използва материи като коприна, кадифе, екокожа, вълна, габардин, кашмир и лен. Доминиращите цветове са Акцент пък са авторските изображения върху дрехите и дизайнерските шапки. На пресконференция председателят на Академията за мода проф. Любомир Стойков отбеляза, че Матеева олицетворява новата генерация модни дизайнери, които са формирани на базата на изобразителното изкуство. Водещи са и изображенията на женски лица, както и на перото като символ на творчество, по-конкретно – писането на музика и перцата, с които свирят китаристите. „От дълги години обичам да рисувам, а няма нищо по-хубаво от съвместяването на две любими неща. Един от предпочитаните ми стилове е поп арт, а техниките, които най-често използвам, са суха четка и акварелна“, споделя Матеева. В колекцията срещаме типичните за последните две декади на 20-и век висока талия на панталоните и изчистена права линия, както и буфан ръкави. Силуетът на саката и палтата е с подчертана талия, а някои от полите и роклите са многослойни, с цепки или с драпировки. В линията присъстват също нестандартна интерпретация на пола-панталон, класическо сако, сако без ръкави и тениски с При палтата дизайнерката съчетава два силуета в един – комбинирани са пелерина и прав силует, както и пелерина с А-силует. Детайлите, които са черешката на тортата в колекцията, са ръчно изработените копчета, облечени в съответната материя на дрехата, както и закопчалките, създадени с техниката „фриволите дантела“. Както вече споменахме, Диляна има афинитет към шапките като аксесоар. Освен бомбето на Слаш, което е високо и с вшити елементи в основата, тя предлага шапки с широка периферия в бяло и синьо с дискретна червена лента в основата. Друга шапка с широка периферия изобразява часовник с червен циферблат и стрелки от червени пера. Официалното представяне на линията ще се осъществи в рамките на Седмицата на модата в София на 18 септември.", "date": "2018.09.15", "title": "Диляна Матеева слага бомбето на Слаш"}
{"url": "https://www.monitor.bg:443/bg/a/view/katastrofa-zapushi-pytja-do-vladaja-144373", "text": "Временно движението е в една лента по път I-1 София - Перник в района на гара Владая поради ПТП.  Това съобщиха от пресцентъра на Агенция \"Пътна инфраструктура\" (АПИ) Шофьорите да се движат с повишено внимание и съобразена скорост, спазвайки указанията на служителите на \"Пътна полиция\". Алтернативният маршрут е по АМ \"Люлин\".  ", "date": "2018.09.15", "title": "Катастрофа запуши пътя до Владая"}
{"url": "https://www.monitor.bg:443/bg/a/view/kmetyt-na-stambolijski-stava-oblasten-koordinator-na-gerb-144376", "text": "Кметът на община Стамболийски Георги Мараджиев става областен координатор на ГЕРБ за Пловдив – област на мястото на зам.-кмета в община Пловдив Розалин Петков. Рокадата е станала факт с решение на Изпълнителната комисия на партията, съобщи в Пловдив зам.-председателят на ГЕРБ Цветан Цветанов. Той уточни, че административен секретар на партията за областта става кметът на община Раковски Павел Гуджеров. Причината Розалин Петков да бъде сменен са многото му ангажименти, като зам.-кмет, обясни Цветанов. „Структурите на Пловдив-град и Пловдив-област ще продължим да работим в синхрон за развитието на нашите населени места и за постигането на още по-добри резултати“, категоричен беше кметът на Пловдив и областен координатор на партията в града Иван Тотев. „За нас е изключително важно, че днес държавата е стабилна, очертава се висок икономически растеж от около 4 процента, което дава възможност при разчетите за републиканския бюджет за 2019 година да се предвидят средства за 10-процентово увеличение на възнагражденията в администрацията и 20 на сто увеличение в сферата на образованието. Това ще позволи да бъдат задържани квалифицираните експерти“, каза Цветанов. По думите му през следващата 2019 година предстоят избори за Европейския парламент и местни избори, затова е необходимо да бъде направена равносметка и да бъдат определени ясно приоритетите пред ГЕРБ.  Той припомни, че след местните избори през 2015 година ГЕРБ има 130 кметове, които представляват 5,5 милиона български граждани. „Пловдив ще бъде Европейска столица на културата през следващата година и с подкрепата на държавното управление съм убеден, че ще представи достойно страната ни. Градът е уникален и непрекъснато се развива, стана жив град и няма човек, който да е бил в Пловдив и да не е подчертал положителната промяна“, каза още Цветан Цветанов Председателят на ПГ на ГЕРБ и зам.-председател на партията Цветан Цветанов се срещна в събота в Пловдив с представители на структурите на ГЕРБ в Пловдив-град и Пловдив-област. На събитието присъстваха още членът на ИК на ГЕРБ и председател на Комисията по бюджет и финанси Менда Стоянова, народни представители, кметът на Пловдив Иван Тотев, кметове на общини, районни кметове и общински съветници.", "date": "2018.09.15", "title": "Кметът на Стамболийски става областен координатор на ГЕРБ за Пловдив област"}
{"url": "https://www.monitor.bg:443/bg/a/view/tajfun-otnese-filipinite-144365", "text": "Двама спасители са загинали при борба със свличанията на земни маси, които мощният тайфун Мангхут предизвика на Филипините, предаде ДПА.   Съобщава се за над 40 случая на свличания на земни маси в северния регион Кордилера, според Рикардо Джалад, изпълнителен директор на националния съвет за управление на рисковете. \"До момента при операциите са загинали двама спасители\", добави той и уточни, че е възможно броят на жертвите да нарасне. Спасителните екипи постоянно съобщават за нови щети, причинени от тайфуна Мангхут. Две жени са загинали в град Багио при свличане на земни маси, предаде Франс прес. Телата им са открити от полицаи след срутване на част от хълм, подкопан от силните дъждове. Тайфунът Мангхут отслабна над северните Филипини и се очаква да се насочи извън филипинската територия тази вечер, съобщава ДПА. Скоростта на постоянните ветрове спадна до 170 км/ч, с пориви достигащи 260 км/ч. Това беше най-силният тайфун, засегнал Филипините тази година. Въпреки, че отслабна, тайфунът развихри югозападните мусони, които носят силни ветрове и проливни дъждове в други части на архипелага, съобщи метеорологичната служба. Мангхут се движи на запад с 25 км/ч, насочвайки се към Южен Китай или Хонконг.  ", "date": "2018.09.15", "title": "Тайфун отнесе Филипините"}
{"url": "https://www.monitor.bg:443/bg/a/view/prezidentyt-rumen-radev-prevyrna-se-v-norma-pogazvaneto-na-zakona-144367", "text": "„У нас някак си се превърна в норма неспазването на закона. А когато някой го спазва ми задавате въпроса „Защо?“.Мисля си че това се е превърнало в диагноза на нашата демокрация!“, заяви президентът Румен Радев по повод питане дали и кога ще подпише указ за освобождаването на главния секретар на МВР Марин Младенов. „У нас някак си се превърна в норма неспазването на закона. А когато някой го спазва ми задавате въпроса „Защо?“.Мисля си че това се е превърнало в диагноза на нашата демокрация!“, заяви президентът Румен Радев по повод питане дали и кога ще подпише указ за освобождаването на главния секретар на МВР Марин Младенов.  Край град Крън, където откри първия национален събор на запасното войност, само на метри от облечения в черна генералска униформа главсек държавният  глава допълни: „Няма как да подпиша указ при положение , че няма съгласуване, което законът изисква за всеки проект на акт съдържащ предложение за указ. Вече съм обяснил на когото трябва какво трябва да се направи.“. Видимо раздразнен от журналистическата настойчивост по темата Румен Радев вметна: „Странно е че ми задавате този въпрос след случая в Перник с арестуването на журналисти. Който вече ни прослави по страниците на  световния печат докато вие удобно мълчахте“. „Има ясна законова процедура, която към момента не е спазена.Законът трябва да се спазва на най-високо ниво ако искаме да се спазва и по-надолу…“, допълни той и подчерта, че е липсвала комуникация по темата  кой ще води българската делегация за сесията на ООН в Ню Йорк. По думите му от МВнР нотифицирали за водач премиера без преди това да са уведомили и координирали това с президенството. Няколко хиляди ветерани от БА се включиха в първия национален събор на запасното войноство, организиран от Съюза на офицерите и сержантите от запаса и резерва под патронажа на министъра на отбраната Красимир Каракачанов. Пред побелелите глави  министърът изрази съжалението си, че нито един от досегашните политици не е намерил за необходимо да им се извини за „всички престъпления и глупости , извършени по отношение на мъжете и жените в униформа, които служиха на България.“ Неочаквано за мнозина Красимир Каракачанов заяви: „Приемете моите извинения. Като на човек, представляващ тази каста, наречена „политици“. Мога само едно да кажа: че докато аз съм министър на отбраната вие в лицето на цивилното и военното ръководство ще имате хората, които ще ви гледат в очите и ще се опитват да решават проблемите, които могат да решат.“, след което  прибави: „Няма да позволя по идеологически причини да бъде нарязана за скрап и една единица бойна техника.Защото някои колеги, които до преди 25-26 години се кълняха в сърпа и чука днес ми се правят на големи атлантици.Българската армия е на българския народ, на  политиците и партиите..“ От СОСРЗ се обявиха за провеждането на национален ререндум относно връщането на наборната служба, по този повод президентът Румен Радев заяви, че очаква от МО точни разчети и механизми, по които тази служба ще работи . Той подчерта, че темата се нуждае от широк обществен дебат.  ", "date": "2018.09.15", "title": "Президентът Румен Радев:Превърна се в норма погазването  на закона…"}
{"url": "https://www.monitor.bg:443/bg/a/view/s-lodka-okolo-lefkada-144361", "text": "Дълго и тясно като кибритена клечка шосе води по последните 2-3 километра на пътя от България южно от Превеза към Белия остров, както наричат перлата на Йонийско море о-в Лефкада. Точно километър пред едноименната столица на острова \"клечката\" се чупи наляво и пред очите ви изгрява с цялата си внушителност \"плаващата планина\", чийто най-висок връх в облачни дни почесва небето на височина 1158 метра. Остров Лефкада \"чупи\" представата за гръцки остров, за който трябва да търсите сайт с билети за ферибот, защото фериботи дотам не плават. Т.е. плават, но от съседните острови, а до самата Лефкада се стига по тясна дига. На всеки час парче от тази дига, подвижен понтон, се отмества за да могат да преминат през канала към откритото море лодки, малки корабчета и яхти и така за малко шепата пръст и скали в морето отново се превръщат в остров. Лефкада е един от късно възникналите острови по земите на днешна Гърция и причината за това съвсем не е геотектоническа,  няма замесени вулкани, древни или съвременни земетресения и други катаклизми. В продължение на хилядолетия тя си била неразривна част от сушата. През VII век преди Христа земите й са колонизирани от Коринт и коринтяните построяват новия град Лефкас, днешната столица и започват през 650 г. преди Христа строителството на канал, който отделя Лефкада от континента и я превръща в островно образувание. Магнитът за стотиците хиляди туристи, пристигащи на Лефкада всеки сезон са просторните плажове в подножието на клифовете от западната страна на острова. Флагманът и един от най-разпознаваемите гръцки плажове е Порто Кацики. За да  стигнете до него можете да минете по два пътя -  гаден и  по-гаден. Не е по-различно пътуването до рая за сърфистите Василики, ще ви дожалее за колата и по \"шосето\" за Милос. Затова си струва да заключите автомобила под някоя дебела маслинова сянка и да изследвате Лефкада... по вода. Най-лесният начин  да си направите селфи на Порто Кацики или в непосредствена близост до него, да потопите крака в морето на Егремни или просто да съзерцавате майсторството на природата по Западното крайбрежие е да се качите на един от екскурзионните кораби мастодонти. Ще имате още ок.  450 спътници на борда, но ще посетите още островите Кефалония, Итака, Скорпиос и Меганиси и няма да имате грижа за нищо, дори на кораба ще ви изпекат сувлаки, включени в цената от 20-35 евро. Ако обаче обичате сами да си организирате забавленията Източното крайбрежие на Лефкада предлага алтернативата наемане на моторна лодка без капитан, като зад руля на плавателният съд застанете вие. Това е възможно за лодките с двигатели с мощност до 30 к. с., за които не се изисква лиценз или \"книжка за лодка\". Моторница без капитан можете да си вземете още под дървения мост при Лефкада таун, но колкото повече отивате на юг по източния бряг, толкова по-ниска ще бъде цената. Наемите за ден тръгват от 50 евро за четири-петместна черупка с мотор с ръчно запалване и стигат докъм 100-120 за лодки, които побират 6-7 души, имат радио, USB, меки възглавници и други екстри. Ако сте компания от 4-5 за 60 евро може да наемете звяр с електрически стартер и голям \"багажник\" в който можете да сложите хладилна кутия, багаж, плавни принадлежности и всичко, необходимо за един излет. За горивото плащате отделно - колкото изгорите, нормалният разход за разходка в акваторията е 30-40 евро. \"Остави тези клипчета в Ютуб, ще дойдеш сутринта, ще влезем заедно в лодката, ще ти покажа точно какво се прави и няма да те пусна във водата, докато не съм сигурен, че го правиш както трябва.\" - обяснява ми Михалис, собственикът на моторниците под наем на плажа в Перигиали, малко преди Нидри. На сутринта се виждаме в 9, но преди да се кача с моя екипаж на борда на петметровата водна каручка (на такова ми прилича с гюрюка за сянка), следва 15-ина минутен \"капитански курс\". Потапяне на двигателя във водата (иначе капут, казва Михалис), даване на стартера на контакт, задна... Маневрата с \"кормилото\" е като в стар \"Москвич\" без хидравлика, с тази разлика, че тук кормилото реагира малко по-бавно. Трябва да не сгазим къпещите се, затова на задна караме до третата шамандура. Там вече може да бутнем \"ръчката\" за газта напред.  Повече газ - повече бензин. Докато се връщаме за останалата компания усвояваме пускането и прибирането на котва - задължително при \"паркирането\". Заедно с ценните познания собствениците на лодките дават и карта на акваторията и архипелага източно от Лефкада между острова и континента, но вече в морето ще се окаже, че е по-полезно ако си ги свалите направо в картата на Гугъл и я използвате след това за навигация между острови, привлекателни плажове, крайбрежни капанчета и дори бензиностанции за лодки, в случай, че закъсате за гориво. Основните цели на всички туристи са изпълнения с мистицизъм и гъделичкащ любопиството о-в Скорпиос, принадлежал доскоро на династията на Аристотел Онасис, о-в Меганиси с двата му порта, множество плажове и пещерата Папаниколис, безлюдният му сателит Тилия или частните острови Спарти, Мадури и Хелони. Щом си стиснете ръце със собственика на лодката с пълен напред карайте към Скорпиос, защото часове по-късно, към 3-4 следобед там ще стане невъзможно и неприятно да мърдате - ще се изсипят накуп всички туристически корабчета, преди да се приберат от круизи в пристанището на Нидри. А ако сте първи, ще се потопите във водите на заливче, където крачета е плакнала самата Жаклин Кенеди още преди там да огреят напълно слънчевите лъчи. Гръцкият милионер Аристотел Онасис купува о-в Скорпиос още през 1963, а през 1968 година там вдига сватба с вдовицата на американския президент Джон Кенеди – Жаклин, а днес там е гробът на корабния магнат. От няколко години островът е купен или официално отдаден под аренда за 99 години на 28-годишната Екатерина, дъщеря на руския милиардер Дмитрий Риболовлев.  Достъпен за туристи и \"мореплаватели\" на Скорпиос е само плажът  в южната лагуна на острова с къщичка в цикладски стил, построена специално за бившата първа дама на САЩ. Това е плажът, на който гръцки папарак успява да щракне Джаки Кенеди гола, а снимките да предизвикат фурор в началото на 70-те години на миналия век. Днес мнозина дами и девойки се стараят да дойдат тук и да повторят голата й фотосесия вече съзнателно без да ги е страх от папараци. От Скорпиос докато не са се вдигнали вълни е добре да поемете директно за Меганиси и по-отдалеченото от Лефкада пристанище Вати. Ако нямате хладилник с провизии за пикник в лодката - тук можете да хапнете в някоя от пристанищните кръчмички, да пиете кафе или да видите как местните си шият мрежите. Тук ще трябва да вържете лодката с въже за кея, внимавайте, защото трафикът е активен, влизат и излизат и големи плавателни съдове. Следващата спирка е заливът с пристанището Спартохори, слезте просто да разгледате едно китно гръцко островно селце с малки извиващи се улички и почти без хора по тях. На излизане от Спартохори вляво на борд ще видите  първите безлюдни плажове, ако не са ви изпреварили други лодкари. Една от най-красивите гледки се разкрива от северозападния мост малко преди красивия плаж на Меганиси Агиос Йоанис. Хвърлете котва, вържете лодката за някое дърво, грабвайте шнорхелите и се потопете в морската шир над носа. Отсреща е необитаемият остров Тилия, на който има тих пясъчен плаж. Проблемът е, че не може да приюти повече от две лодки. Ако хвърлите половин миля по-на юг по брега на Меганиси ще акостирате в капанчето \"Ил парадизо\".  Теоретически, ако спазвате указанията на картата и заобикаляте четири подводни скали по брега, можете с лодката да достигнете до пещерата Папаниколис, място, където по време на втората световна  война се е криела гръцка подводница. Сега вътре влизат круизните корабчета. В зависимост от времето с лодка дотам може да се стигне единствено между 9 и 12 часа. Същото се отнася и до най-южните плажове по източния бряг на Лефкада - към 2 следобед започва да излиза вятър. Затова карайте към залива Десими - отново място с капанчета и две по-малки пещери, в едната можете да влезете дори с лодката, ако няма плувци или други съдове наоколо.", "date": "2018.09.15", "title": "С лодка около Лефкада"}
{"url": "https://www.monitor.bg:443/bg/a/view/cvetanov-transportnijat-ministyr-shte-stane-jasen-utre-144366", "text": "Името на новия транспортен министър ще се разбере в понеделник, тогава имаме коалиционен съвет. Това обяви в Пловдив председателят на парламентарната група на ГЕРБ Цветан Цветанов.  По думите му, кандидатурата е на човек с административен опит и потенциал, но не пожела да разкрие кой ще е той. Според Цветанов, тримата нови министри вероятно ще бъдат гласувани в сряда. Той не смята, че липсата на президентски указ е била продиктувана от някакво задкулисие, а по-скоро от факта, че държавният глава е бил в чужбина.  Цветанов се срещна с градската и областната структура на ГЕРБ в Пловдив. Той обяви, че досегашният областен координатор зам.-кмета Розалин Петков е поискал да се оттегли поради прекомерна ангажираност в община Пловдив. На негово място в партията застава кметът на Стамболийски Георги Мараджиев.", "date": "2018.09.15", "title": "Цветанов: Транспортният министър ще стане ясен утре"}
{"url": "https://www.monitor.bg:443/bg/a/view/chetirima-raneni-pri-studentski-boj-v-blagoevgrad-144359", "text": "Четирима студенти-чужденци са с порезни рани от счупени стъкла след сбиване рано тази сутрин в общежитието на Американския университет в България в Благоевград. В сбиването са участвали около 15 души. Конфликтът е започнал още с излизането от нощен клуб в Благоевград и е продължил в общежитието. Сигналът е бил получен към 4 часа от Първи корпус на студентски комплекс „Скаптопара” на АУБ. Отзовали са се четири патрулки и линейка на спешна помощ. В резултат е счупена стъклена врата на комплекса. От падналите стъкла порезни рани са получили румънка, рускиня и монголец. Порезната рана на румънката е на шията. Нараняванията на останалите двама са по ръцете. Малко преди това сбиване е имало още едно. То е станало пред дискотека, където младеж е ударен с бутилка по главата.", "date": "2018.09.15", "title": "Четирима ранени при студентски бой в Благоевград"}
{"url": "https://www.monitor.bg:443/bg/a/view/blizo-dve-godini-zatvor-za-bylgarka-v-turcija-144362", "text": "Съдът за тежки престъпления в турския град Айдън е осъдил на една година и 10 месеца затвор българката Мира Яшар Селямоглу, съобщи в. \"Миллиет\". Същата бе задържана преди около година от турската полиция в град Дидим, докато бе на почивка с приятеля си - британския гражданин Джо Робинсън, и майка си. Двамата бяха обвинени от турските власти за пропаганда в подкрепа на терористичната организация Кюрдска работническа партия (ПКК) и бяха арестувани. Причина за ареста бе публикуването на снимки, на които 24-годишният Джо Робинсън е показан в камуфлажна униформа с бойци от Силите за защита на народа - сирийски кюрдски милиции, които Турция определя като терористи заради връзките им с ПКК. Мира бе задържана известно време в полицията и след това бе пусната на свобода, но с условие, че ще бъде съдена задочно. Властите след известно време разрешиха на Мира да отпътува от Турция. Британският гражданин отначало бе задържан в затвора, а след това бе пуснат на свобода, но със забрана да напуска Турция, която е все още в сила. Обвиняемите не са се явили на последното съдебно заседание в съда за тежки престъпления в град Айдън и са представили извинение, съобщиха турски медии. На заседанието са присъствали само адвокатите им. Джо Робинсън е бил осъден на 7 години и 6 месеца затвор заради участие в дейностите на терористичната ПКК. Съдът постановил още, докато влезе в сила присъдата, да бъде продължена забраната за напускане на Турция на британския гражданин.", "date": "2018.09.15", "title": "Близо две години затвор за българка в Турция"}
{"url": "https://www.monitor.bg:443/bg/a/view/holandija-goni-ruski-shpioni-zaradi-skripal-144360", "text": "Холандските власти са арестували и експулсирали двама предполагаеми руски агенти, заподозрени в опит за хакерска атака срещу лаборатория в Швейцария, която извършва тестове на химически оръжия за ООН, потвърди швейцарското правителство. То е извикало руския посланик, за да изрази протест, предаде Асошиейтед прес.   Москва бързо отхвърли обвинението - поредното западно твърдение за руски шпионаж и други актове на намеса. Този път предполагаемата мишена е била лабораторията в Шпиц, която анализира проби от отравянето през март на бившия руски агент Скрипал и дъщеря му във Великобритания. Официалното потвърждение дойде след като холандският в. \"Ен Ер Се Ханделсблат\" и швейцарският в. \"Тагес Анцайгер\" съобщиха, че двама руснаци, заподозрени, че са агенти на военното разузнаване ГРУ, са били изгонени от Холандия по-рано тази година в резултат на съвместно разследване на няколко европейски служби. Според медиите двамата мъже били арестувани в Хага през пролетта, по подробности не бяха съобщени. Швейцарската Федерална разузнавателна служба вчера потвърди, че е работила активно с британските и холандските си партньори по случая, но също не разкри подробности. \"Швейцарските власти знаят за случая с руските шпиони, разкрити в Хага и експулсирани от същото място\", заяви в имейл говорителката Изабеле Грабер. Тя подчерта, че службата е помогнала за \"предотвратяването на незаконни действия срещу швейцарска инфраструктура с критично значение\", но отказа по-нататъшен коментар по случая. Швейцарската прокуратура заяви, че \"две лица, замесени в опита за хакерска атака\", са били разкрити по време на по-широко разследване на предполагаем \"политически шпионаж\", започнало през март 2017 г. Външното министерство на Швейцария съобщи, че е извикало руския посланик, за да протестира срещу този опит за хакерска атака и настоя Русия \"незабавно да прекрати шпионските си действия на швейцарска земя\". Първият дипломат на Русия обаче се присмя на забавянето, с което подобна новина е излязла в публичното пространство, отбелязва Асошиейтед прес. \"Не мога да допусна, че подобна случка, в която са участвали специалисти от три западни страни, може да остане извън полезрението на масмедиите\", заяви саркастично министърът на външните работи Сергей Лавров пред репортери след срещата с германския си колега Хайко Маас вчера в Берлин. ТАСС цитира говорителя на руското посолство в Швейцария Станислав Смирнов, който нарече медийната информация \"абсурдна измислица\". \"Смятаме, че това е нова антируска фалшива история, измислена от западните медии. Това е абсурдно, просто още едни безпочвени твърдения\", каза той. Холандското министерство на отбраната е отказало коментар. През март премиерът Марк Рюте съобщи, че Холандия е експулсирала двама руски разузнавателни агенти - по времето на вълната от масово експулсиране на руски дипломати от западни страни в протест срещу отравянето на Скрипал и дъщеря му, припомня АП. Говорителят на лабораторията в Шпиц Андреас Бухер отказа да коментира събитията в Холандия, но подчерта, че са взети предпазни мерки и няма загубени данни. По думите му има признаци, че тя е обект на вниманието на хакери през последните няколко месеци. Той не пожела да отговори дали лабораторията е анализирала проби, свързани със случая Скрипал, като заяви, че по договор тя е обвързана с клауза за поверителност за работата си за Организацията на ООН за забрана на химическите оръжия, базирана в Хага. По-рано тази година Лавров беше казал, че лабораторията в Шпиц анализира проби от разследването на отравянето в Англия, допълва АП.  ", "date": "2018.09.15", "title": "Холандия гони руски шпиони заради Скрипал "}
{"url": "https://www.monitor.bg:443/bg/a/view/arest-za-nashenka-maltretirala-vyzrastni-v-italija-144363", "text": "Италианските власти арестуваха 65-годишната българка Лили Стоева, която работела като гледачка в дом за възрастни хора в град Равена, област Емилия-Романя. Според медиите обвиненията към нея са за малтретиране, побой, обиди и непрекъснати заплахи към възрастните хора, живеещи във фамилна къща в историческия център на Равена. Разследването срещу българката започнало през лятото, след като в сигнал до кмета на града било подробно описано жестокото отношение на българката към обитателите на дома, в което имало от бой и вербално насилие до обиди и заплахи. Всичко това било чувано и от съседите в сградата. След получения сигнал общинската полиция започнала да следи българката от края на юни. Поставила и подслушвателни устройства в дома за възрастни. \"Господи, остави ме да умра. Уморена съм да страдам. Искам да си отида в къщи да страдам\", плачела възрастна италианка в банята на дома след поредния бой на българката. Най-много страдала 94-годишна италианка, безпомощна пред обидите и жестокото отношение на гледачката. \"Събуди се, ей, идиотко, събуди се!\", крещяла българката рано сутринта, след като влезела в стаята на 94-годишната италианка. На нейните стонове българката отговаряла с други обиди \"Не си нищо, освен идиотка. Всеки ден като крава. Вониш като коза. По-добре да умре тази идиотка\", били думите на българката, записани от карабинерите. След тези обиди се чували плесници и бой, както и плач от страна на възрастната жена. Според \"Кориере Романя\" българката разбрала от разговор с друга гледачка в дома, че 94-годишната жена имала намерение да се оплаче на семейството си. Българката обаче не показала особено безпокойство от този факт, защото знаела от лекар, че от лекарството, вземано от италианката, можели да се получат спукани капиляри по подобие на тези, които имала заради боя и отоците. В крайна сметка изложеното в сигнала до кмета било потвърдено с много елементи и свидетелства от очевидци. Малко преди арестуването й обаче българката била преместена от собствениците на дома в друга структура в Пунта Марина, тяхна собственост. Тези дни Прокуратурата на Равена издаде заповед за задържането на българката, която сега се намира в затвора на Форли. Властите разследват и евентуално покриване на българката от страна на управителите на дома за възрастни.", "date": "2018.09.15", "title": "Арест за нашенка малтретирала възрастни в Италия "}
{"url": "https://www.monitor.bg:443/bg/a/view/topyl-i-slynchev-15-ti-septemvri-144353", "text": "Тази събота се очаква слънчево време. През деня ще има временни увеличения на облачността, предимно средна и висока. Ще духа слаб, в Дунавската равнина до умерен северозападен вятър. Минимални температури, предимно между 11 и 16 градуса, максимални между 26 и 31 градуса. В София минимална около 10, максимална около 26 градуса. Над Черноморието ще бъде предимно слънчево с до умерен северозападен вятър. Максимални температури на въздуха 27-28 градуса. Температурата на морската вода е 24-25 градуса. Вълнението на морето ще бъде 2-3 бала. Над планините ще бъде предимно слънчево с до умерен север-северозападен вятър. Максимална температура на височина 1200 метра около 21 градуса, на 2000 метра - около 13 градуса.", "date": "2018.09.15", "title": "Топъл и слънчев 15-ти септември "}
{"url": "https://www.monitor.bg:443/bg/a/view/10-godini-ot-falita-na-lemyn-bradyrs-kakvo-se-sluchi-144350", "text": "Връщаме се към един тъжен спомен. Припомняме \"Уикенда на Лемън\", когато на 15 септември 2008 година нюйоркската банка Лемън брадърс (Lehman Brothers) се срина, хвърляйки света в най-тежката икономическата криза от 30-те години на миналия век, предаде АФП.   Американските власти не успяха да намерят нов собственик на американския банков гигант, изпаднал в затруднено финансово положение заради задушаващите високорискови ипотечни кредити, които бе отпуснал, и вдигнаха ръце от него, предава БТА. В понеделник, 15 септември 2008 година, в 01:45 минути местно време Лемън брадърс обяви фалит, изненадвайки света след уикенд, белязан от пазарлъци в последната минута на високо равнище. Банката остави \"неплатена сметка\" за 691 милиарда долара и 25 000 служители на улицата. Това е най-големият фалит в американската история. На Уолстрийт Дау Джоунс се срина с 500 пункта, което бе най-големият спад след терористичните нападения срещу кулите близнаци през 2001 година. С кашони под мишницата, смаяните служители напуснаха още същия ден централата на банката под обективите на папараците. \"Не забелязахме нищо такова да се задава!\", ще заяви служител на групата в Лондон. Според Лорънс Макдоналд, бивш дилър и съавтор на книга, появила се през 2009 година за срива на банката, \"Колосален крах на здравия разум\" (\"A colossal Failure of Common Sens\"), шефовете на Лемън отдавна са били предупредени за прекомерните рискове, които поемат, за да увеличат печалбите си в краткосрочен план, отбелязва АФП. Ръководството \"ни засили с 250 километра в час право към най-големия айсберг на високорисковите ипотеки\", заяви той пред АФП. Бившият управляващ директор на Международния валутен фонд Доминик Строс-Кан (2007-2011) твърди, че надигането на популизма е пряко следствие от финансовата криза, последвала фалита на Лемън, чието управление е облагодетелствало неравенствата, допринасяйки и за влизането на Доналд Тръмп в Белия дом.  ", "date": "2018.09.15", "title": "10 години от фалита на Лемън Брадърс: какво се случи"}
{"url": "https://www.monitor.bg:443/bg/a/view/floryns-see-smyrt-v-severna-karolina-144349", "text": "Ураганът Флорънс, който вчера сутринта връхлетя атлантическото крайбрежие на САЩ, съпроводен с порои и бурни ветрове, взе четири жертви в щата Северна Каролина, преди да отслабне до тропическа буря, предаде Ройтерс. Полицията съобщи за първите жертви на стихията, майка и нейното бебе, убити от паднало дърво върху къщата им в Уилмингтън, около осем часа след навлизането на Флорънс на сушата. Бащата на детето е в болница. В Пендър Каунти жена почина от инфаркт, след като отломки, блокирали пътищата, попречиха на парамедиците да стигнат до нея. Четвърти човек е загинал в Лънор Каунти, опитвайки се да включи генератора си. Националният център за ураганите в Маями съобщи, че силата на Флорънс е намаляла до тропическа буря, но предупреди, че все още се очакват животозастрашаващи пориви на вятъра и катастрофални наводнения в части от Северна и Южна Каролина. Центърът на Флорънс вече е на около 45 км североизточно от Мъртъл Бийч, Южна Каролина, с постоянна скорост на вятъра 110 км/ч. Прогнозата е за значително отслабване на стихията през уикенда и в началото на седмицата, докато Флорънс навлиза навътре в сушата все по-бавно, поради което се очакват проливни дъждове дни наред.", "date": "2018.09.15", "title": "Флорънс сее смърт в Северна Каролина "}
{"url": "https://www.monitor.bg:443/bg/a/view/pet-godini-zatvor-za-nacistki-izstyplenija-v-kemnic-144351", "text": "Германец на 34 години бе осъден днес на пет месеца затвор, защото отправил хитлеристки поздрав по време на демонстрация на крайнодесни в град Кемниц, предадоха световните агенции, като се позоваха на съдебните власти.   Мъжът, представен като Марсел В. от германските медии, е бил осъждан в миналото няколко пъти за нанасяне на телесни повреди. Ето защо съдът е преценил, че не може да му се наложи условна присъда. Вчера друг мъж на около 30 години бе осъден заради същия жест по време на друга демонстрация. Той получи осем месеца условно и глоба от 2000 евро. Кемниц бе разтърсен от неонацистки и крайнодесни протести след убийството на 26 август на 35-годишен мъж, за който бяха задържани сирийски и иракски мигранти. В Германия хитлеристкият поздрав или нацистките отличителни знаци, като пречупен кръст се наказва от закона. Нарушителите може да получат присъди до 3 години затвор. Близо 3 500 души участваха вчера в поредния крайнодесен протест в източногерманския град Кемниц, предаде ДПА. Под лозунга \"Ние сме повече и ще се връщаме!\" демонстрантите се събраха край паметника на Карл Маркс, след което шествието премина през центъра на града, придружено от силно полицейско присъствие. Полицията заяви, че демонстрацията е завършила без инциденти.", "date": "2018.09.15", "title": "Пет години затвор за нацистки изстъпления в Кемниц "}
{"url": "https://www.monitor.bg:443/bg/a/view/mvr-predupredi-nso-za-provokacii-pred-prezidentstvoto-utre-144357", "text": "МВР е предупредило НСО да засили охраната на сградата на президентсвото утре. Неделя е ден на отворени врати на почти всички големи институции.  Според достоверен източник във вътрешното министерство, били получени сигнали, че е възможно хора с оръжие да влязат заедно с гражданите, пожелали да разгледат президентската институция. Твърди се, че са били засечени разговори на провокатори.  На същата дата 16 септември, обявена за ден на отворени врати в близо 40 институции, във фейсбук от месеци се организира протест на българи от чужбина. Петък организаторите дадоха и пресконференция и обявиха каква е тяхната цел. Исканията на групата \"Против геноцида на Борисов и всички останали управляващи партии\" е сваляне на правителството, но без да се разпуска 44-тото народно събрание. Според организатора Емил Русинов, живеещ в Лондон българин, трябва да се състави преходно правителство за 9 месеца и да се свика Велико народно събрание.  Не е ясно дали засечените разговори са на хора, които организират протеста на 16 или друга група, също готви румънски сценарий. Източници в МВР допускат и участие на групите начело с Марин Маринов, в които участват русофилски организации, чиято премиера бе по време на протестите през януари 2013 г. В България от няколко дни е пристигнала и голяма група от рокерите на руския президент Владимир Путин \"Нощните вълци\". Техни български последователи вече си пускат снимки с тях във фейсбук.  Вероятно предупреждението на МВР към НСО е и презастраховане от евентуални политически провокатори, които целят да предизвикат схватки с полицията.", "date": "2018.09.15", "title": "МВР предупреди НСО за провокации пред президентството утре "}
{"url": "https://www.monitor.bg:443/bg/a/view/trymp-pokani-bojko-borisov-144352", "text": "Американският президент Доналд Тръмп е поканил премиера Бойко Борисов на среща в Ню Йорк на 24 септември, съобщи съветника на министър-председателя Румяна Бъчварова.  Двамата ще се видят на събитие, организирано от американския президент \"Глобален призив за действие за справяне със световния проблем с наркотиците\". Както е известно премиерът ще води тази година българската делегация на 73-ото Общо събрание на ООН в Ню Йорк. От кабинета съобщиха още, че българският премиер е получил лична покана от администрацията на Тръмп за събитието. България ще е един от съдомакините на срещата на високо равнище \"Глобален призив за действие за справяне със световния проблем с наркотиците\".", "date": "2018.09.15", "title": "Тръмп покани Бойко Борисов "}
{"url": "https://www.monitor.bg:443/bg/a/view/sydijata-na-serina-uiljams-poluchi-izvinenie-144355", "text": "Нареченият \"крадец\" и \"лъжец\" от Серина Уилямс главен съдия на финала на US Open Карлос Рамос е получил извинение. Но не от победената от 20-годишната Наоми Осака американка, глобена заради поведението си на мача, която и след него продължи с обвинения към Рамос в сексизъ м. То дойде от президента на американската асоциация по тенис Катрина Адамс, която бе сред един от най-острите му критици заради трите наказания, които наложи на носителката на 23 титли от Големия шлем, пише Daily Mail. Португалският съдия наказа Серина с: предупреждение заради съвети от треньора ѝ Патрик Муратоглу; точка за противничката ѝ заради строшена ракета; гейм за съперничката ѝ заради излятата словесна ярост от американката. След мача 36-годишната тенисистка го обвини в сексизъм, защото мъжете не били наказвани, когато трошат ракети и обиждат съдиите, а жените били. Женската тенис асоциация разпространи позиция, в която застана на страната на американката. По-късно обаче излезе и статистиката, която показа, че обвиненията в сексизъм не са основателни: наказанията към мъжете, които изпускат нервите си по този начин на корта са много повече, отколкото към жените.", "date": "2018.09.15", "title": "Съдията на Серина Уилямс получи извинение"}
{"url": "https://www.monitor.bg:443/bg/a/view/teatralni-hitove-se-rajdat-i-bez-ikari-i-askeeri-144204", "text": "Има театрални спектакли, които не са окичени с огърлица от Икари и Аскеери, но се радват на най-искреното признание – възторга на публиката. Или биха могли да му се радват, ако зрителите знаеха повече за тях. Не, не става дума за онези дежурни семпли и често пошли комедийки, които нямат нужда от реклама, за да са популярни и посещавани чак до „козирката“ на залата. Те са по мярка на масовия вкус и той си ги надушва. Въпросът е за онези стойностни и смислени представления, които нерядко остават встрани от погледа на „съгледвачите“, селекциониращи театралните награди – защото се появяват на не толкова престижни сцени, защото просто чисто математически не са им стигнали глас или два, за да влязат в тройките на излъчените номинации, защото ги е подминала инерцията на комисиите, които понякога предварително си имат мнение кой „става“ и кой „не става“, или пък...кой знае защо. Може да е въпрос и на късмет, на това под каква звезда се ражда спектакълът. Носи се например градска легенда, че „Франкенщайн“ има тежка карма. Не този на театър „София“, а заглавието изобщо. Но и постановката на общинската трупа не бе пощадена от инциденти – неколцина актьори в нея се контузиха, някои бяха заменени, други стиснаха зъби и играха с травми и болка, докато се възстановят... Дали заради прокобата амбициозният проект на талантливия режисьор Стайко Мурджев трудно си проби път към списъка на отличените?! Всяка година, всеки сезон по родните сцени има и надценени, и подценени от експертите заглавия. Някои може да носят куп номинации и статуетки, но хората да си излизат по средата, а други да са пренебрегнати, но да си струва – и още как! – да ги гледате. Ето само няколко примера от последните един-два сезона, с които през следващия няма да си изгубите времето, ако влезете в театъра...   Легендата за хуманоидното Творение, изплъзнало се от контрола на своя Създател и започнало да безчинства заради липсата на любов, е тройно интерпретирана от знаковия роман на Мери Шели, от пиесата на британеца Ник Диър и най-сетне – в спектакъла на Стайко Мурджев в театър „София“. Да кажем, че мащабната постановка е несправедливо лишена от вниманието на специализираните журита, няма да е напълно вярно – „Франкенщайн“ има номинации и дори награди, но в по-„периферните“ категории: спечели „Икар 2018“ за майсторско техническо осъществяване, както и „Аскеер 2018“ за спиращата дъха сценография на Марина Райчинова и за великолепната музика на композитора Петър Дундаков. Концепцията на режисьора, изваял на сцената ефектна постмодерна приказка за вечната борба между доброто и злото в нас и в света, за духа и материята, за същностното и привидното, за изнасилването на природното и възможния бунт на технологиите – всичко това остана сякаш „скрито“ за очите на компетентните комисии. Както и поредното комплексно превъплъщение на актьора Калин Врачански като Творението, балансиращ между трудната акробатика по високорисковия декор на Райчинова и психологическите метаморфози на героя си, изненадващо започнал да придобива душа. Целият актьорски екип е като ансамбъл от силни солисти: Росен Белов, Михаил Милчев, Юлиян Рачков, Мартин Гяуров, Петя Силянова, Дария Симеонова, Симона Халачева... Хубавото е, че според наблюдатели от театъра публиката на излизане е по-ентусиазирана, отколкото на влизане – очевидно спектакълът надскача очакванията, които в случая не са „подгрети“ с N на брой отличия... Сега, след като Дария стана майка, в ролята й ще влезе младата Неда Спасова, а на мястото на напусналия трупата Антон Григоров репетира Мартин Димитров. Двамата са възпитаници съответно на професорите Маргарита Младенова и Иван Добчев. Първото представление на „Франкенщайн“ за новия сезон е на 23 октомври.   Още един архетипен образ шества този сезон на столична сцена. Зад малко излишната тавтология в името „Господин сеньор Дон Жуан“ се разкрива страхотната пиеса на руснака Леонид Жуховицки „Последната жена на Дон Жуан“. Но българската редакция е на известния режисьор проф. Александър Великовски, който от години освен в Русия работи и във Франция и под чиято палка независимата бг трупа на „Арт театър“ произведе цял месец фурор на престижния международен фестивал в Авиньон преди 13 години с постановката „Кучета“. Така че можем да му простим тази закачка в заглавието. Дон Жуан във версията на Леонид Жуховицки е уморен от своята пословична слава, която го предшества навсякъде и му отваря врати, които той отдавна не иска да бъдат отваряни. В ролята на вечния „секссимвол“ е друг един, действащ секссимвол, ценен високо от кастинг експертите на чуждестранни кинопродукции – Георги Златарев, в случая гост-актьор от театър „Възраждане“. Златарев под режисурата на Великовски прилича на заситен с познание интелектуалец към 50-те, натрупал достатъчно разочарование и тъга по пътя си (който трупа познание, трупа печал според Еклисиаста), за да пожелае вече да следва единствено своята душа и собствения си етичен кодекс. Но това в нашия свят е лукс, който едва ли ще ти позволят... „Образът на Дон Жуан представя различния човек, когото кой знае защо всички или много харесват, или искат да унищожат – точно както е и в нашето общество“, коментира директорът на „Арт театър“ Милена Червенкова, която играе първата жена на Жуан, Елвира. Неслучайно онзи, който по драматургия идва с намерението да убие героя, ще обясни: „Вашият живот е цветен, а нашият е сив...“. Не е случайно и това, че на 26 септември на откритата арт сцена на „Шипка“ частният театър ще даде начало на своя 26-и сезон именно с този спектакъл. Гледайте и вие – може би с това мъдро и вълнуващо зрелище се пече ново фестивално гостуване...   „На Нея с обич! Емил Димитров“ – трудно е този спектакъл да бъде класифициран. Може би затова не влиза в схемите на никои награди. Той е щастлив микс от много неща – музикална и биографична драма, концерт-трибют за големия български певец, метафора за съдбата на артиста изобщо. А клиповете, които неговата режисьорка – актрисата Снежина Петрова, е заснела към 8 от включените 16 песни на Емил и които се излъчват на внушителен видеоекран в дъното на сцената, са пълнокръвни късометражни филми с истории, вградени в тях като миниатюрни ретро бижута... Театър, музика и кино. И като какъв да бъде отличен Даниел Цочев – като актьор, като певец?! Без да имитира оригинала нито по физически характеристики, Даниел пее с маниера на Емил, Даниел живее Емил, живее Артиста и всеки път бива награждаван с възторзите на публиката – в Зала 1 на НДК или някъде из страната – Пловдив, Варна Бургас, Враца, Перник... „Задължително трябва да се види! И да се почувства!“, „Преживяване, което не може да се опише с думи!“, „Това не е просто спектакъл! Това не е и концерт! Това е най-емоционалното преживяване, което никога няма да забравя…“, „Имах усещането, че Емил беше с нас! Невероятен Даниел Цочев!“, „Европейски спектакъл на българска сцена!“ – това са само няколко от запомнените суперлативи, това е гласът на публиката, която трудно намира думите, за да изрази вълнението си. Даниел е душата на този спектакъл, за негово величество Артиста той разтваря цялото си същество без нито миг почивка извън сцената и сигурно с дни след представление не може да навакса изразходваната емоционална енергия. Но той твърди, че не е съвсем така – енергията, идваща към него от залата, го зарежда. Затова си струва. Такъв беше и Емил – животът му бе музика, сцената – дом, а голямата любов – публиката, убедена е Нели Бенова, сценарист и продуцент на проекта. В спектакъла звучат, в живо изпълнение на Даниел Цочев, 16 от незабравимите песни на Емил Димитров, всяка от които също е като филмов сценарий: „Моя страна”, „Ако си дал“, „Писмо до мама”, „Само тази нощ“, „Джулия“, „Арлекино“, „Без грим“, „Върни ми времето“, „Ние се оженихме“, „Нашият сигнал“, „Вън вали“... За да бъде неговата Тя, загадъчна и многолика, специално от Париж за всяко представление пристига очарователната актриса Антония Малинова. Следващото ще е на 5 октомври ва Зала 1 на НДК, за втори път с титри на английски.   Пловдивският спектакъл „Момчето от последния чин“ на един от най-открояващите се режисьори от новата вълна – Крис Шарков, е интригуваща история за обсебващата сила на творчеството, за почти мистичната връзка между ученик и ментор, за предизвикателството да се вмъкнеш в чуждия живот и да го манипулираш според импулсите на собствената си фантазия. Всичко в пиесата на Хуан Майорга сякаш се случва на невидимия ръб между реалността и съня – а в обследването на връзките с другия, тъмния свят „зад огледалото“, испанците и въобще испаноезичните автори са ненадминати майстори (аржентинецът Хулио Кортасар, мексиканецът Карлос Фуентес в прозата, каталунецът Жорди Галсеран, кастилецът Хуан Майорга, аржентинецът Сантяго Овес в драматургията...). Крис Шарков, пословичен с усета си към нестандартни текстове, е подчертал тази ефимерност на случването и с прозрачните плъзгащи се врати от декора, сред който учителят по литература Херман е изкушен да развива талантите на своя възпитаник Клаудио, неволно позволявайки му да прескочи границата на допустимото и от воайор да се превърне в нещо повече, може би дори в потенциален убиец... Спектакълът е и завръщане за Стефан Вълдобрев на театралната сцена няколко години след „Син портокал“, трилогията на Яна Борисова в Театър 199 и много концерти. И тук актьорът композитор и музикант за пореден път доказва, че да го дава „по-полека“ в занаята не е неговото амплоа. Негов партньор в другата водеща роля пък е отличният Димитър Николов, познат от сцените на Народния театър и „Сфумато“ и едно от трупащите популярност (и награди!) млади екранни лица („Христо“, „Безкрайната градина“). Дотук изброихме поне четири причини да гледате този спектакъл, където го засечете – в Града под тепетата (там ще се играе първо за сезона на 26 октомври) или на гастрол...   С режисьорския си дебют – спектакъл по вечната пиеса на Самюъл Бекет „В очакване на Годо“ в театър „Азарян“ в НДК, Деян Донков даде заявка и за режисьорска, и за актьорски награди. И стана първият носител на приза на името на проф. Крикор Азарян, аплодираха го силно в театъра на Армен Джигарханян в Москва, но се оказа не достатъчно „голям“, за да го забележат Икарите на Съюза на артистите в България и Аскеерите от „Армията“. Нищо, статуетки от тези той има предостатъчно, ще рекат гледалите го. Режисьорът Деян Донков е използвал твърде обширното за обживяване сценично пространство като знак за отчуждението между индивида и света, за невъзможността на човека да достигне до другите, заложени в крайъгълния текст на абсурдизма от гениалния ирландски песимист. Затова напълно оправдано изглежда например, че не ни показва лицата на участниците (вкл. и себе си), уголемени на екрани, че се мъчим да ги фиксираме от доста далечно разстояние, така както персонажите им се мъчат да пробият вселенската самота, но все не могат и на моменти се отказват... А актьорът Деян Донков в ролята на Владимир (или Диди`), обратно на очаквания и нагласи мачовското у него да пробие повърхността, ситни с патрави крака, писука с нечуван досега тънък глас – добър, омиротворяващ, покровителствен... Естрагон (или Гого`) на Иван Бърнев пък е изтощен до предела на силите си, стенещ и гневен невротик, а всеки досег с действителността за него е удар и болка. Мястото около задължителното дърво от декора е като малко островче напукана от сушата земя, оформена стъпаловидно от сценографа Чавдар Гюзелев, по която героят пълзи с неистово усилие, уморен от непосилната тежест на битието. Двама тъжни и окаяни скитащи клоуни в абсурдна пиеса, която казва всичко за абсурдното занимание да се живее – за повторяемостта на подробностите и неговата безсмисленост като цяло, за невъзможността да се увериш дали си истински жив и дали изобщо съществуваш за останалите... Две титанични актьорски постижения, които заслужават най-силните аплодисменти. Ще имате възможност да им ги отдадете на 20 октомври от 18.30 ч. в театър \"Азарян\".", "date": "2018.09.15", "title": "Театрални хитове се раждат и без Икари и Аскеери"}
{"url": "https://www.monitor.bg:443/bg/a/view/ruskata-centralna-banka-prognozira-do-60-za-barel-petrola-urals-za-2019-g-144354", "text": "Централната банка на Русия (ЦБР) повиши прогнозата си от 55 на 60 долара за средната цена за барел на петрола сорт Urals за догодина, съобщи ТАСС. Днес сутринта котировките бяха на ниво около 76,33 долара за барел. От ЦБР обаче са записали и рисков сценарий с котировки на ниво от 35 долара за барел. Прогнозата би се сбъднала в случай на невъзможност на страните от ОПЕК и износителки на петрол да продължат да спазват договорката си за ограничаване на добивите. Експортът на нефт е едно от основните пера за пълнене на руската хазна.През миналата година Русия е продала в чужбина 256,787 млн. тона петрол или с 1 на сто повече от предходната 2016 г. По-голямата част от експорта - 238,72 млн. т е била за страни извън ОНД. Заради поскъпването на нефта Москва е получила за 2017 г. 29% повече доходи на годишна база, които са достигнали 85,7 млрд. долара.", "date": "2018.09.15", "title": "Руската централна банка прогнозира до $60 за барел петрол Urals за 2019 г."}
{"url": "https://www.monitor.bg:443/bg/a/view/biljana-jotovska-izkushava-s-kamuflaj-144341", "text": "Фитнес моделът и дизайнер Биляна Йотовска ни изкушава с камуфлаж в новата си есенна колекция. Що се отнася до вдъхновението й – то идва от дъждовното лято, което съкрати дните ни на плажа тази година. Елегантно, спортно, удобно! Моята философия е много проста: стремя се да създавам уникален дизайн за безупречна визия и максимален комфорт!“, уверена е Йотовска. Тя е подготвила и аксесоари към облеклата. Ексклузивната линия на чаровната брюнетка ще бъде представена на Седмицата на модата на 17 септември. На събитието за Biliana Yotovska label ще дефилират световният и европейски шампион по културизъм Митко Димитров и водещата Гери Дончева. Специално участие в ревюто ще вземе и певицата Прея, която успя да се втали с 15 килограма с програмата на Йотовска.", "date": "2018.09.15", "title": "Биляна Йотовска изкушава с камуфлаж"}
{"url": "https://www.monitor.bg:443/bg/a/view/neli-rangelova-pevica-oshte-ne-sym-si-izpjala-pesenta-144336", "text": "Нели Рангелова е родена на 15 септември 1958 г. в Монтана През 1983 г. завършва естрадния отдел на Консерваторията През 1982 г. печели голямата награда на „Златният Орфей“ Има издадени 10 албума На 7 ноември в голям концерт в зала 1 на НДК изпълнителката ще отбележи 40 години на сцена - Ако трябва да съм конкретна, точно преди толкова години подписах първия си професионален договор като певица към оркестър „Бургас“. Тъкмо бях завършила училище и пеех в „Балкантурист“ в родния ми Михайловград (днес Монтана – бел.ред.). Те са вечеряли в ресторанта, чули са ме, харесали са ме и ми изпратиха покана да се явя на прослушване в Бургас. После тръгнахме на турне със Зоран Миливоевич, аз нямах сценични дрехи и неговата съпруга Вили ми купи от Сърбия първите сценични обувки – сребърни, които никога през живота си няма да забравя. После моята кариера мина през естрадния отдел на Консерваторията, работа в нощните локали на бившия Японски хотел, на Парк хотел „Москва“ с Коко Николов, биг бенда на БНР и БНТ с диригент Вили Казасян, първите ми записи с тях, серия от фестивали, многобройни турнета в страните от бившия соцлагер, концертите с биг бенда на полското национално радио и телевизия, с биг бенда на берлинското радио и телевизия, по 3,5 месеца турнета в СССР. Днес мога да кажа: „40 години на сцена, споделени с приятели“. На 7 октомври, зала 1 на НДК от 19 часа. Ще изляза с многоброен състав музиканти на сцената. Всичко ще бъде абсолютно на живо. Моят приятел и колега Красимир Гюлмезов е човекът, който се занимава с музикалната част на концерта. Струнни ще свирят квартет „Куарто“. С мен ще пеят ЛаТиДа. Ще имам много дуетни изпълнения на мои песни с любимата ми Мария Илиева, с Графа, с Любо Киров, с Васил Найденов, с Георги Христов, с една млада изпълнителка Християна Дънкова. - Не съм си записвала, но не би било лошо да ги преброя. Само за 3 месеца в СССР съм имала поне 100 изяви. Преди години е имало празници като Осми март, в които сме правили по 11 концерта на ден. Няма да забравя в Добрич, започвахме от 6 часа, когато излиза нощна смяна и им правим поздрав и продължаваме целия ден. Според Концертна дирекция имахме задължение да направим 200 концерта. - Като зодия Дева не обичам да си давам равносметки. Дори като гледам архивни снимки си казвам: „Боже, това аз ли съм!“. Но фактът, че още не съм се напяла и още чакам онази песен... Даже се шегувам, че още не съм си изпяла песента. Хората на изкуството сме ненаситни и винаги искаме още. Какво ли не изпях, какви ли експерименти не направих. Включително много малко хора знаят, че заедно с Константин Бахаров имам записан цял кънтри албум. В последните години смело мога да твърдя, че издаването на дискове е само за имидж и не носи печалба. Сега музиката се вкарва директно в интернет. - По-младите колеги се радват на 500 000 лайка за ден, но понякога си мисля, че е по-ценно да имаш албум и да си го купиш. Времената са различни, не е като при нас. Може би трябва да има контрол, да може да се сваля, но да се заплаща. Друго е дори по стотинка да капне от това гледане в интернет. Музикантите да получават някакви средства. Но това е бъдещето. Ние трябваше да имаме музикално образование, да извървим фестивалната стълбичка, да се доказваме. По наше време имаше комисии в националното радио, които спираха песните, ако не им харесат. Сега такова нещо няма и сега изпадам в „умиление“, когато чуя да се раздават награди за автори на текстове от новите рап вълни. Искам да видя дали след години някой ще помним техните песни, както моите се помнят от три поколения. Те правят големи концерти на площадите, но безплатно. Нашето поколение ги прави с билет. - Правила съм много експерименти – кои успешни, кои не. Направих убийствени клипове, много секси, много разкрепостени и това преди десетина години, когато никой не очакваше от Нели Рангелова това нещо. Само искам да припомня онзи клип към песента „Няма да плача“, който бяхме снимали в тоалетните на НДК. После направих „Бум-бум“, заради която част от моите колеги ме обявиха за чалгаджийка, но парчето си беше етно. Записах албума „Раздвоена“ изцяло с композиции на млади автори, защото бях решила, че като едно хубаво тесто трябва да се оставя в ръцете на добри кулинари, които да ме изградят както те ме виждат. Оказа се абсолютно несполучлив експеримент. Те не можаха да разберат, че моята публика много трудно ще ме възприеме омесена като пластелин в някаква друга форма и добре, че в този албум присъстваха 2-3 песни на Краси Гюлмезов, за да мога да спася положението. С кого ли не съм пяла дуети. Последният, преди 2 години, беше със 100 Кила. Направихме кавър на „Мой стих“. Имахме 1 милион гледания, но аз лично очаквах по-интересно да се развият нещата. Ние обаче нямаме еднаква публика. В крайна сметка се убедих, че дуетите са нещо имиджово. - Още 1982-ра, когато спечелих „Златният Орфей“, журито беше изцяло от чужди импресарии. Тогава присъстваше един голям продуцент от Лондон – Дерек Раузен, който искаше веднага след фестивала да направи договор за мен и да ме вземат. Никой не знае, че след „Златният Орфей“ ме поканиха да замина за Лондон и да пея в зала „Олимпия“, като подгряваща звезда на някаква известна тяхна група. Тогава неговите думи бяха, че гласът ми е като нешлифован диамант и те ще направят всичко възможно да ме превърнат в световна звезда. В този момент моя милост каза, че не желае да замине, защото бях толкова влюбена тогава. Първото изречение, което научих на английски от Дерек Раузен беше – She is very stupid girl (тя е много глупаво момиче). Второто предложение беше същата година, когато отидох в Америка. Третият път беше от студио „Ханза“ в Германия. Искаха да издадат цял албум с мен на италиански. Но никога не съм приемала, не заради друго - първо заради глупост от влюбване, второ, защото трябваше да избягам буквално, за да направя кариера, а аз не можех да си позволя да причиня това на моите родители, и трето, винаги съм била и до ден днешен съм голяма родолюбка. - Във вариетето на Слънчев бряг се запознах с първия ми съпруг – джаз музиканта Йордан Капитанов. Когато свърши сезона любовта ни беше пламнала и дойдох в София. Нямах обаче абсолютно никакво самочувствие. Имах чувството, че на тялото ми пише „Михайловград“. Да не говорим, че средата в която Данчо ме въведе – биг бенда, Людмил Георгиев и т.н. правеха до някъде всичко възможно да снижават самочувствието ми. Няма да забравя Людмил Георгиев как беше разпитвал хора от Монтана за мен, какво момиче съм, сакън неговия „син“, както той наричаше Йордан Китанов, да не се обвърже с някоя неподходяща. Много неприятни емоции. Тогава бях на 23 години - млада, красива, талантлива, могла съм да имам всичко, а излизах на сцена с такова притеснение. Много години минаха, докато получа самочувствие. Записах естрадния отдел, за да имам софийско жителство и да не се налага насила да се омъжвам. Помня първия си хонорар в София, в локала на Японския, беше 20 лв. Беше през 1979-80-та година, бяхме две вокалистки с Коко Николов. Събираше се елитът на столицата. Тогава работехме на по три места. Взимала съм почти минималната работна заплата за една вечер. Но нищо не виждах от това, защото първият ми съпруг обичаше да се събира с приятели, да посещават баровете и това, което изкарвах, заминаваше. - С Георги Христов. Винаги сме били близки и сме се обичали. Аз го имам за братче. Нашите отношения са много по-силни на човешка основа, отколкото на професионална. Аз имам много приятели от колегите. Едни от тях са Вили и Краси Гюлмезови. Да не говорим, че Краси ми е написал едни от най-хубавите песни. - Истинският, който заслужава да бъде до мен и аз наистина съжалявам, че не съм се запознала с него през 1982-3-та години, това е човекът, с когото живея вече 25 години, моят любим – Георги Кючуков, с когото имаме син. Много компромиси е направил за мен, много грешки ми е простил. Ако се бях запознала с него в онези години, щях да съм още по-известна. Човек който с любовта си и личните си качества ми е помогнал много. - Някой ми беше казал, че сутрин, като се погледна в огледалото, трябва първо да кажа: „Благодаря ти, мамо!“, защото милата ми майчица имаше добър ген. Но определено доста усилия полагам. Последното нещо, което правя преди концерта, е прословутата процедура, която практикува Мадона – т.нар. кислородна терапия. За концерта, очаквайте невероятни три тоалета от дизайнерката Вяра Георгиева, която ми е изпратила страхотни скици.", "date": "2018.09.15", "title": "Нели Рангелова, певица: Още не съм си изпяла песента"}
{"url": "https://www.monitor.bg:443/bg/a/view/genko-genov-chudakyt-144327", "text": "Този Чудак, пред чиито праг звънка звънчето на стотици песни, създадени благодарение и специално за най-великото му творение „Златният Орфей“, щеше да отпразнува 90-тия си рожден ден тази година. Но „огънчето“ на Генко Генов не си отива безвъзвратно с преждевременната му смърт през 1993г. То остава да гори и то силно в очите и главите на двете му деца – Райчин и Блага. Именно синът му, заедно с пианиста и аранжор Калин Жечев, днес поставя последните акценти в организацията на концерта, с който да бъде отбелязан юбилея. На 3 октомври, в 19:28 часа (годината на раждане на Генко Генов), на сцената на клуб City Stage, звезди, млади таланти и приятели ще си спомнят за него с 20 песни от историята на най-успешния български музикален фестивал. Евъргрийните ще бъдат изпълнени от възпитаниците на училището за певци D Star и Funky Miracle. Към тях на сцената ще се присъединят и утвърдените имена Мими Николова, Камелия Тодорова и Орлин Горанов. Вселената на Чудакът е толкова голяма, че не може да се въплъти в едно единствено живо същество. Затова той разпределя талантите си в двете си деца. Райчин е младото физическо копие на Генко Генов и наследява организационния му хъс да постига малки и големи победи за другите. Блага пък е неговото музикално продължение, получила в ДНК-то си виртуозността на пиано и любовта към създаване на музика. „Ако има нещо положително в характера ми, то това е несъмнено от него“, споделя пред „Монитор“ синът му, който губи баща си когато е едва на 11 години. „Точно вече изпитвах удоволствието от общуването с него. Вече успявах да го разсмивам и понякога да усещам, че дори се гордее с мен, а това беше най-голямата награда за мен. Той грее в съзнанието ми всеки ден много ярко, което ми помага да преминавам през трудностите, знаейки чудесно през какво е преминал той“, говори повече като за вдъхновител отколкото като за родител Райчин. Генко Генов създава „Златният Орфей“ буквално от нищото. „Генко ти си луд, ние имаме трима композитори и то не в този жанр, а ти фестивал си тръгнал да правиш“. Най-често с тази „мила“ реплика му е била отказва помощ в трудния път към според Федерацията на фестивалите ФИДОФ, на която Генов за кратко е вицепрезидент. Но той е имал мисия и само за няколко години успява да изкачи музикалния форум до най-чаканото събитие дори отвъд Желязната завеса, което през 1972 г е гледано от над 200 млн. души. Само си направете сметка колко телевизори е имало по онова време. И точно, когато е на върха Чудакът е хвърлен в затвора. Това се случва през 1974 г., малко след сватбата му и новината, че чака дъщеричка. „След решение на 11-ия конгрес на Партията да се размаха пръст на интелигенцията започва да се търси популярна личност, да се започне процес и по този начин да се уплашат всички. Генко беше идеалния човек, с огромно досие от доноси, не е и никога не е бил партиен член и зад него не стоеше никой. Изгради се процес и беше осъден на 20 години затвор. С помощта на медиите и серия манипулации, както и „услужливото“ сътрудничене от страна на много от участниците в Орфея се изгради образ на идеологическа диверсия и шпионаж. Но както Димитър Иванов от 6-то пише в книгата си: така и никой не чу и не разбра за кое разузнаване е бил работил Генов“, хвърля бегла светлина върху един от най-тъмните периоди на семейство Генови Дариана. Излиза на свобода през 1982 г., и сътворява сина си Райчин. Но системата го е зачеркнала с голям хикс и доскорошните му приятели преминават на другия тротоар щом го видят. която кумува и на сватбата му. „Тя е най-яркият пример за човек, който никога и за момент не ни предаде, изостави или се отдалечи. Не забрави празници, рождени дни на децата и винаги ни помагаше“, казва Дариана. Реабилитиран е едва през 1990г. с решение на Великото Народно Събрание. Всички низини, през които се налага да премине Генко в желанието си да твори, не успяват да пречупят полета на духа му. „Легенди се говорят, от хората около него в затвора, че е бил пример за невероятна психическа издръжливост, който с нищо не променя отношението си към държавата, към хората, въпреки тежките условия. Напротив, дори непрестанно се е опитвал да помага на всички около себе си, независимо дали са престъпници или надзиратели. Носел е смисъл от съществуването си“, разказва съпругата му. И докато днес за децата му винаги ще оставят една голяма празнина. За Райчин това ще са недоизказани думи: „Обичаше да разговаря с мен. Играехме шах. Най-много обичах, когато ме извеждаше на разходка и отново разговаряхме“. За Блага – неизсвирена музика, недописана приказка: „Във всяко писмо от затвора задължително присъстваше и по една нова приказка, написана специално за мен, а именно - \"Приключенията на девойката Бага\" След излизането му на свобода той взима дъщеря си да концертира, заедно с него. И двамата му наследника са черпили с пълни шепи от Човекът Вселена, както го нарича дъщеря му. „Толкова много познания в най-различни области имаше, че имам чувството, че съм се докоснала само до една стотна от тях“, казва тя. Уроците по пиано, солфеж, упражнения по немски, английски и руски, воденето на кореспонденцията му на тези езици, плуване три пъти седмично, света на филателията, нумизматиката и фотографията – това е само част от знанията, които Генко Генов предава на дъщеря си. Дори приятелите на децата му идвали в дома на семейство Генови, за да си поговорят с него за музика, литература, астрономия, история, политика и забравяли да си тръгват. Блага завършва музикално училище с пиано, след това и Консерваторията с пеене, и въпреки че в момента не се занимава с ноти, не ги е изоставила напълно. Райчин също направил опит – с барабани, но...срещнал детската си любов – футбола, благодарение на която днес във вените му тече левскарска кръв. „Много е трудно да се направи какъвто и да е паралел между Генко Генов и мен. Моят път е различен и много по-незначителен засега. Имам огромно чувство на дълг към това, че имам привилегията да съм негов син. Дано го изпълня някой ден“, казва синът му. Може би затова от няколко години се е посветил на детските книги, които създава от поредицата „Разкажи ми за...“ До момента на пазара са излезли томчета за Левски и Ботев, и едно допълнително – за Георги Аспарухов-Гунди. „Успехът с книгите, срещите с толкова много деца от цяла България и емоциите, около създаването на всяка една, направиха така, че със съавтора на поредицата Ивайло Кючуков имаме усещането, че носим някакъв смисъл със съществуването си“, казва той. Точно този смисъл Райчин ще продължи да търси и с концерта в памет на Генко Генов – Чудакът на 3 октомври в столичния клуб City Stage от 19:28 часа.", "date": "2018.09.15", "title": "Генко Генов – Чудакът"}
{"url": "https://www.monitor.bg:443/bg/a/view/novi-centrove-zamenjat-internatite-144343", "text": "Четирите останали интерната в страната - социално-педагогическият интернат в село Варненци и възпитателните училища интернати в разградското село Завет, пазарджишкото Ракитово и плевенското Подем, ще бъдат постепенно закрити. Те ще бъдат заменени с нови центрове, които трябва да съчетаят образователната услуга от училището и социалната услуга с подкрепа от местните социални структури. В тях ще се работи с деца, които имат някакви противоправни деяния или са застрашени да извършат такива. Това обясни Грета Ганчева – директор на дирекция „Приобщаващо образование“ пред „Монитор“. Съгласно закона за борба с противообществените прояви на малолетните и непълнолетните възпитателните училища и социално-педагогическите интернати се определят от закона за предучилищното и училищно образование като специална училища. Според подготвяния закон за детското правосъдие от Министерството на правосъдието обаче не се предвижда съществуването на интернати. „Идеята е постепенно да отпадне нуждата от тези училища. Тази година закриваме в Керека, догодина вероятно ще има още. В синхрон с това, което се променя от законодателството“, обясни Ганчева. Както бе обявено през юли, възпитателното училище-интернат „Св. Кирил и Методий“ в габровското село Керека се закрива от началото на предстоящата учебна година. В него се обучаваха девет деца - три от тях трябваше да бъдат реинтегрирани в семейна среда, след като възпитателните им мерки биват прекратени. Едно дете трябваше да бъде насочено към социална услуга, а останалите да бъдат прехвърлени във възпитателните училища в селата Завет и Ракитово. „Тези училища ще изчезнат, но не изведнъж. Докато не се осигури алтернативата и тези центрове, съгласно подготвяния закон, не бъдат направени няма как да закрием системата“, обясни Ганчева. Докато бъдат готови другите услуги и новите центрове могат да поемат децата, поетапно ще отпадне и нуждата от специални училища, регламентирана в Закона срещу противообществените прояви на малолетните и непълнолетните и този за предучилищно и училищно образование. „Те ще са вероятно към Министерството на правосъдието, но това не означава, че останалите няма да имат принос. МОН ще осигурява образованието, а социалното министерство - социални услуги като структури“, обясни още Ганчева.", "date": "2018.09.15", "title": " Нови центрове заменят интернатите"}
{"url": "https://www.monitor.bg:443/bg/a/view/oshte-malko-za-orlin-pavlov-144339", "text": "Откакто пое по трънливия път на българската музика, разписа се с участие в популярни филми и сериали и се яви в няколко риалити формата, ни се струва, че знаем всичко за Орлин Павлов. Множеството му таланти често го изстрелват под светлината на прожекторите, но винаги може да се каже още малко за него. Името „Още малко...“ носят първият самостоятелен албум и турнето му - по едноименната песен, изпълнявана от Орлин в сериала на bTV „Скъпи наследници“. Есенната обиколка на звездата от „Нокаут, или Всичко, което тя написа“ ще стартира на 1 октомври в Зала 1 на НДК, след което ще обхване няколко големи града в страната. Гърба му на сцената ще пазят някои от най-добрите ни музиканти – Мартин Ташев (тромпет и вокали), Милен Кукошаров (пиано), Васил Вутев (барабани), Борислав Бояджиев (перкусии), Владислав Мичев (тромбон), Димитър Льолев (саксофон), Георги Стойков (тромпет), Евден Димитров (бас), Волен Милчев (вокали), Ангел Дюлгеров (китара). Пред публиката в София до Павлов ще застане и соул дивата Белослава. сподели с усмивка пред „Монитор“ той. Най-голямата изненада за меломаните ще е новото му съвместно парче с Влади Ампов-Графа и Любо Киров. Осем години, след като смениха саундтрака на училищните баловете от „Един неразделен клас“ на „Заедно“, те записаха „Приятели завинаги“. Премиерата на парчето ще се осъществи в рамките на турнето. намигна Орлин. 39-годишната звезда ще представи още авторско парче с джаз триото JP3 - Живко Петров (пиано), Веселин Веселинов - Еко (бас) и Димитър Семов (барабани). За доброто настроение и ефектите пък ще се погрижи режисьорът Вито Бонев. „Режисьор на шоуто е Вито Бонев и с него имаме много интересни идеи. Ще има шоу, танци и много изненади\", издаде пред „Монитор“ още Павлов. Междувременно феновете тръпнат в очакване отново да видят синеокия си любимец в другото му амплоа - в ролята на „селския хубавец“ Борис Йотов в сериала „Скъпи наследници“, който се завръща на екран от 17 септември. Около декорът на селото, който е построен за три месеца, Орлин има допир до всевъзможни екстремни спортове, сред които планинско колоездене, сърф и сноуборд. Подготовката му за ролята обаче е повече от приятна. „Подготвях се с общуване и присъствие в природата. За моя герой е много важно да е навън, в гората, да е около приятелите и семейството си. Всичко беше много цветно и динамично, за нас беше удоволствие да обикаляме приказното село Бели Вит“, разказва с лека нотка на носталгия актьорът. На шега феновете на мащабната продукция често го спират, любопитни за спойлери.  „Питали са ме защо се разделихме с Ани, ще се върне ли тя при мен, от кого е бременна Катя и дори ще се оправи ли баща ми...“, смее се той. Дори да се абстрахираме от заобикалящите ги красиви жени и репутацията на местен талант, Орлин и Борис имат доста общи черти. каза ни изпълнителят на „С едно крило“. За разлика от често разклатената семейна идилия в „Скъпи наследници“, Орлин е категоричен, че главните попълнения в каста са много близки и извън снимачния сет. Той пази редица забавни спомени с Петко Венелинов, познат на зрителите като плейбоя Станислав, както и с Дарин Ангелов (Любо) и Юлиан Петров (Чочо). “С момчетата от спортния клуб на Бели Вит трудно почвахме снимки. Има сериозна химия между нас и постоянно се разсмивахме взаимно“, допълни Орлин. След любимите му сцени пък е един от разговорите му с Цветана Манева, която в сериала раздава мъдрости на килограм от името на баба Злата. „Много харесвам и един от скандалите ми с Лорина Камбурова, както и любовните сцени на героя ми“, заяви пред „Монитор“ Павлов. Какво се случва, когато почивните дни и извън професионалните забавления останат в миналото? Пълен нокаут. Покрай подготовката на турнето Орлин Павлов е на пълни обороти и отдихът е мираж. „Нямам свободно време! Всеки ден репетирам и всеки ден спортувам – тичам на стадиона и ходя на фитнес“, разказа пред „Монитор“ пеещият актьор със завидни танцови заложби. Дори хобито му - да кара колело в града и на Витоша, е оставено на заден план. „Много обичам да карам колело... Но с тези ангажименти трябва да съм по-бърз и вече се придвижвам предимно с кола.“, призна той. Може би все пак Павлов споделя забързаното си ежедневие с нова муза на любовния фронт. „Нека да оставим това в тайна засега“, намигна Орлин.", "date": "2018.09.15", "title": "Още малко... за Орлин Павлов "}
{"url": "https://www.monitor.bg:443/bg/a/view/artistite-zapochvat-da-igrajat-144348", "text": "Ректорът на НАТФИЗ \"Кръстьо Сарафов\" проф. Станислав Семерджиев ще открие 70-ата учебна година днес от 10.00 ч. в Учебния драматичен театър, съобщават от академията. Създадена като първото българско висше училище за театрално изкуство през 1948 г., академията приема своя първи випуск - 22-ма студенти по \"Актьорско майсторство\" (14 мъже и 8 жени) и 9 (6 мъже и 3 жени) по \"Режисура\". Сред първите 19 преподаватели в НАТФИЗ са Димитър Митов, Боян Дановски, Георги Стаматов, Владимир Трендафилов, Любомир Тенев, Пенчо Данчев, Любомир Андрейчин, Стефан Сърчаджиев, Филип Филипов, Кръстьо Мирски, Николай О. Масалитинов. През 1955 г. академията получава специално построената на ул. \"Г. С. Раковски\" 108 А сграда с три сцени и голям брой аудитории. На 1 ноември 1957 г. се открива Учебният драматичен театър с премиерата \"Двубой\" от Иван Вазов, постановка на Анастас Михайлов. През 1966 г. се открива Учебният куклен театър с премиерите \"Карнавал на животните\" по музика на Сен-Санс, сценарий и режисура на Николина Георгиева, и \"Светлосиният Петър\" от Урбан Гюла на Атанас Илков. През 1973 г. се откриват първите киноспециалности. Сред първите преподаватели са професорите Неделчо Милев, Христо Христов, Борислав Пунчев. Същата година се открива и Учебната киностудия. Днес в НАТФИЗ се обучават близо 700 студенти в 18 бакалавърски, 10 магистърски и 2 научни специалности за докторанти, а академичният състав включва видни практикуващи артисти, критици, изследователи и педагози в областта на сценичните и екранните изкуства. Академичното развитие на НАТФИЗ е обвързано с развитието на българския театър и кино, включително с израстването на известни фамилии. Сред новопостъпилите в юбилейния 70-и випуск са наследниците на актьорите Малин Кръстев, Койна Русева, Албена Михова, на певицата Тони Димитрова, отбелязват от НАТФИЗ и пожелават на добър час на всички 220 първокурсници. След церемонията за откриването на новата 2018/2019 учебна година всички първокурсници във факултета \"Екранни изкуства\" ще отпътуват с водещите ги преподаватели за Юндола за 15-дневно изнесено обучение - \"Основи на аудиовизуалното производство\", с което НАТФИЗ посреща новоприетите си първокурсници за пета година.", "date": "2018.09.15", "title": "Артистите започват да играят!  "}
{"url": "https://www.monitor.bg:443/bg/a/view/tyrgovskite-ministri-ot-g-20-se-razbraha-za-reforma-na-sto-144347", "text": "Министрите на търговията от всички страни от Г-20 на последната си среща в Аржентина за първи път са постигнали пълно разбирателство за необходимостта от реформа на Световната търговска организация (СТО). Това е обяви днес посланикът на латиноамериканската държава в Пекин Диего Рамиро Гелар, съобщи „Прайм”. Дипломатът е пояснил, че е получил писмо от външното министерство на Аржентина, потвърждаващо тази информация. Групата на Г-20 обединява двадесетте най-напреднали икономики. 4 от тях са в ЕС -Германия, Франция, Италия и Великобритания. Останалите 15 държави са Аржентина, Австралия, Бразилия, Канада, Китай, Индия, Индонезия, Япония, Мексико, Русия, Саудитска Арабия, Южна Африка, Южна Корея, Турция и САЩ.", "date": "2018.09.15", "title": "Търговските министри от Г-20 се разбраха за реформа на СТО"}
