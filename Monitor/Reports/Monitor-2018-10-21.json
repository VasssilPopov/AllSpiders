{"url": "https://www.monitor.bg/bg/a/view/spasiha-bebe-s-gnoj-v-drobovete-veche-e-zdravo-147450", "text": "Лекарите от Клиниката по детска хирургия към УМБАЛ „Св. Георги” в Пловдив спасиха бебе с гной в дробовете. Момиченцето, което е на 2 години и половина, е вече здраво и си е вкъщи при родителите, съобщи началникът на клиниката проф. д-р Пенка Стефанова. Случаят е отпреди 2 месеца, когато тежко болното дете било прието в критично състояние в клиниката. То било развило остра деструктивна пневмония и животът му бил на косъм. „Този вид пневмонии са изключително бързи, може да се развият само за 1-2 дни”, казва проф. Стефанова. Веднага след приемането на малката пациентка лекарите от Клиниката по детска хирургия й назначили незабавно лечение. Те установили, че момиченцето има гной в белите дробове и е развило гангрена. Било обсъждано да бъде оперирано и да бъде премахнат част от белия дроб. Момиченцето действително било подложено на операция, по време на която обаче детските хирурзи успели да изчистят белите дробове от гнойта. Така отпаднала опасността от премахване на част от белите дробове. Бебето било подложено и на силна антибиотична терапия. „28 дни детето лежа в Клиниката, през което време сменихме повече от 10 антибиотика, но успяхме да запазим белите дробове в цялост. Постепенно момиченцето излезе от критичното състояние и се възстанови добре”, обясни още проф. Стефанова.", "date": "2018.10.21", "title": "Спасиха бебе с гной в дробовете, вече е здраво"}
{"url": "https://www.monitor.bg/bg/a/view/prepodavateli-pribirat-po-18-bona-za-uchebnici-147495", "text": "До 18 бона хонорари може да прибере преподавател в университет за издадени от него учебници, ако се откаже от авторските си права. Това показа проверка на „Монитор“ сред студенти и вузове в страната. В този случай за учебник те вземат по 290 лв. на издателска кола (б.а. една стандартна издателска кола е 16 страници), а за учебно помагало – 210 лв., става ясно например от правилата за издателска дейност в икономическия университет във Варна. Най-често преподавателите издават по два учебника. Така лектор, написал два учебника от по около 400 страници би взел съответно по около 7 хиляди лева за всеки от тях плюс още 3600 лева, ако издаде и учебно помагало по предмета. Така прибраната сума от преподавателя достига близо 18 бона. Всеки преподавател във висше учебно заведение има право да получава допълнителни доходи от издадените от него помагала. Практиката студентите да се подготвят за изпитите си с помагала на свои преподаватели се среща в почти всички ВУЗ-ове в страната, показа проверката на „Монитор“. От издателството на СУ „Св. Климент Охридски“ обясниха, че възнагражденията и отношенията им със съставителите се уреждат с индивидуални договори в съответствие с чл. 38, ал. 1 от Закона за авторското право и сродните му права и представляват част от приходите, получени от използването на произведението, като еднократна сума или по друг начин. Най-продаваните издания са в областта на правото педагогиката, филологията, медицината, казаха още от издателството към Алма матер. „Повечето преподаватели препоръчват по няколко учебника, но не проверяват дали студентите са ги закупили. Има обаче други, които задължават да си купиш учебни тетрадки само защото те са ги издали без да ти помагат за усвояване на учебния материал“, обясни пред „Монитор“ студент по медицина в Софийския университет. „Няма да ти дадат заверка, ако нямаш тетрадка с подписи от преподавател и затова и не те допускат до изпит. Реално даваш 15 лв. за да се явиш на изпит, а не ти помага по никакъв начин да запомниш материала“, разказа бъдещият лекар. Правист пък сподели, че преподавател е издал сборник за международното частно право с всички необходими договори, регламенти, Кодекса на международното частно право и всички други неща, които един студент по право трябва да усвои. Лекторът не задължавал студентите да купуват сборника му, но без него те трябвало да се ровят из чужди сайтове, за да се подготвят за изпита. „Прежалваш се да дадеш парите за сборника в крайна сметка“, коментира бъдещият юрист. Най-голямата конкуренция на университетските книжарници се оказват копирните центрове. Там за един лист, на който се събират по 2 страници от учебник, студентите дават по 0,03 стотинки. Ако желаят да подвържат копираните страници, те трябва да доплатят по 1-2 лв. допълнително. Така за учебник, който е от около 500 страници и в университетските книжарници може да бъде намерен за 25 лв., те биха дали двойно по-малко. За улеснение на студентите голяма част от копирните центрове, които се намират около университетите или в Студентския град, пък са си направили компютърни библиотеки, като се запасили с готови сканирани помагала. Всеки, който мине през тях, може да намери всички най-търсени учебници през годините. Там се срещат помагала в областта на медицината, правото, хуманитарните науки, филологиите, информатиката. В копирните центрове студентите могат да си копират и книги, които вече не се издават, но са успели да измъкнат от библиотеката с хиляди договорки, че ще ги върнат до час. Така няма да им се налага нито да прекарват часове в библиотеката, нито да търсят книгите в антикварните магазини.", "date": "2018.10.21", "title": "Преподаватели прибират по 18 бона за учебници"}
{"url": "https://www.monitor.bg/bg/a/view/ucheni-unishtojiha-virusa-hiv-sys-stvolovi-kletki-147499", "text": "Учени от Института за изследвания срещу СПИН в Бадалона, Испания обявиха, че за пръв път, откакто се прилага антиретровирусна терапия са успели да отстранят напълно ХИВ от кръвта и тъканите на пациенти. Редовният анализ на кръвта у шестима души, на които били присадени стволови клетки, показал, че вируса не е открит в кръвта и тъканите им. У един от пациентите не били открити дори антитела, съобщи „Лайф“. Новият метод на трансплантация на стволови клетки е базиран върху единствения случай, свързан с пълно оздравяване на заразен с ХИВ пациент. Въз основа на сложна терапия, приложена на берлинчанина Тимъти, у когото бе открита рядка мутация на протеина CCR5 Delta 32, испанските медици разработили уникален механизъм за \"пречистване\" на заразените с вируса клетки.  Специалистите отбелязват, че цялостната трансплантация на стволови клетки отнема 18 месеца, а за приготвяне на противовирусните съставки се използват кръв от пъпната връв и течност от костния мозък.  През следващите месеци медиците ще следят здравословното състояние на първия подложен на подобна операция пациент.  Това може да се окаже огромен пробив в борбата с ХИВ, ако резултатите от експеримента се потвърдят.", "date": "2018.10.21", "title": "Учени унищожиха вируса ХИВ със стволови клетки"}
{"url": "https://www.monitor.bg/bg/a/view/roditelskite-sreshti-sblysyk-147478", "text": "- Вярно е, че сегашният формат на родителските срещи е безкрайно остарял и ненужен. Дори оставя повече усещане за губене на време, отколкото за добре свършена работа. За нас е важно тези срещи да бъдат смислени, да се дава обратна връзка на родителя как се развива детето му. Така че общностните срещи трябва да бъдат преосмислени. За мен ключовото е родителите в един клас да се познават, това води до обща цел. Да се изясни какво искат да постигнат децата им. Доказано е, че това сваля и напрежението при конфликт. - Тук говорим за бързо попълване на информация, в която родителят да знае в реално време какво се случва с детето му. Това обаче изисква промяна в нагласата в учителя, да осъзнае, че това наистина има смисъл. Все пак за един родител е важно да знае дали детето му е изпитано, какво е поведението му. Но това означава цялостна промяна. Защото няма никакъв смисъл от електронен дневник, който не се попълва редовно. - Тази комуникация трябва да се води индивидуално. Родителят да знае, че има конкретен формат, в който може да отиде и да получи обратна връзка за детето си от самия учител. Много добър вариант от практиката е да имаш обратна връзка за детето в някакъв час. Това е едната посока - индивидуалната работа. При сегашните срещи родителят не си тръгва много обогатен с информация за собственото му дете. Другият път е да има родителски срещи, които събират родителите в една нормална среда, а не да стоят на малки столчета, за да може хората да се опознаят, да кажат как си представят да протече учебната година. Така че има нужда от родителски срещи в широк формат с цел изграждане на общност, но и родителите да обяснят какво имат нужда от училището. Много често родителите искат тематични родителски срещи-например да си кажат какво е нормално да се случва на един тийнейджър. - Със сигурност нещата трябва да се преорганизират и това отваря голям въпрос - че трябва да се отдели време на работата с родители, да има професионална подготовка за това. Също така учителят трябва да знае, че трудът му е зачетен и финансово. Ако това започне да се променя, ще е добре. В момента родители и учители не се срещат много да си говорят за такива неща. При един добър график и воля може да има редовна обратна връзка. - В учителската колегия отдавна се говори, че в този формат на родителските срещи са неползотворни и е крайно време да бъдат променени. Освен че са една отживелица, те нямат и никаква резултатност. Разумно е да продължи провеждането на т. нар. общи родителски срещи - в началото на учебната година, когато се опознават хората, и в началото на втория учебен срок, когато се проследява напредъкът на даден клас. През останалото време общият формат на родителските срещи трябва да се промени и да бъде заменен от консултативна среща между учителите, класните ръководители и родителя. Не е необходимо това да бъде както досега в точно определена вечер, час, стая, където се събират много хора. Сега учениците са силно стресирани преди родителската среща, какво ще се каже за тях, а родителите си тръгват неудовлетворени. В комуникацията с всички родители именно трябва да се направи промяна. Те са важен партньор и за да бъде резултатно всичко това, трябва да има комуникация между родителя и учителя, а не в присъствието на друга голяма група хора, които не се интересуват какво се случва с чуждите деца. - Срещите не трябва да бъда организирани от училищното ръководство, а да са двупосочни. Ако има изоставане на ученика, активността да е от страна на учителя и класния. Когато родителят вижда, че детето му има напредък, той също трябва да е активен и да се свърже с учителя за консултация. Всеки един учител има час за консултация и те не са само за децата, а и с родителя. Хубаво е обаче да има предварителен разговор, за да може и учителят да се подготви за въпроси. В сегашния формат учителят трудно може да е в готовност да каже позитивните неща за 1-2 минути за едно дете. Когато при нас има дете с проблеми, които са около 10-20% във всяко училище, каним родителя и учителя в удобно за тях време. Такива срещи понякога продължават 40-50 минути, за да се коментира проблемът и да се избере стратегия за разрешаването му. Сегашният формат не е добър, защото се губи много време на голяма група хора, която не остава доволна. Сега родителят идва запознат с графика на детето си, защото електронизацията позволява той да получи пълна информация за поведението, дисциплината, отзиви, отсъствия, оценки. Ще припомня, че ние не продаваме хартиени купони, а всичко минава по електронен път.. Събирането на средствата пък също не е най-разумният начин, защото родителските срещи се превръщат в един пазар, а това може да се извърши от касиера на класа. Консултативна среща е необходима само когато има завършен срок, клас или етап. Иначе е излишно загубването на толкова много хора. - Имаме 12 срещи – едната вечер е едната смяна, на следващата другата. Организираме ги обикновено по един и същ начин за двете смени. За разлика от при нас във Финландия родителските срещи не съществуват като термин. Те уреждат всичко на рецепция в училището, където се договарят всички важни неща. В Холандия има една родителска среща в началото на учебната година, а всичко останало е под формата на консултативни срещи. Ще дам пример. Когато един родител установи, че има проблем, звъни на класния, пишат ми на мен и очакват разрешаването му до час-два. Това е времето, в което живеем и учителят очаква бързо разрешаване на всеки един казус, а не на следващата родителска среща. Тя може да е след 2 месеца и той може или да не е актуален, или проблемът да е станал неразрешим.", "date": "2018.10.21", "title": "Родителските срещи (СБЛЪСЪК)"}
{"url": "https://www.monitor.bg/bg/a/view/podhodjashtoto-vreme-za-izolacija-na-poda-nastypi-147492", "text": "Ако мислите с ужас за зимните месеци, защото подът в жилището ви е толкова студен, че не можете да се стоплите качествено, значи се налага да помислите за най-подходящата изолация на под. Най-бързият и сигурен вариант е да потърсите помощта на майстор. Добре би било все пак да се запознаете с някои от вариантите, с които да изолирате подовете в дома си. Един от най-достъпните варианти за изолация на под е полагането само на стиропор, съветват от сайта MaistorPlus. Стиропорените плоскости могат да бъдат с различна дебелина - 2, 3, 4 и 5 см. Колкото е по-дебел пластът, толкова по-добър е ефектът на изолация. Важно е обаче да се има предвид, че по-дебелият слой стиропор отнема от височината на стаята ви. Плюсът на изолацията със стиропор е, че би могла да се постави директно върху под без замазка, за да обере неравностите. Друго преимущество е, че този материал е сравнително достъпен. Минусът е, че стиропорът е по-мек и трошлив материал и има съществена опасност да поддаде под сериозен натиск, какъвто е твърде вероятно да има върху пода на стаята, затова помислете какво е нейното предназначение и какво натоварване се очаква да има. След полагането на стиропор върху него могат да се сложи ламиниран или обикновен паркет. Не е препоръчително полагането на теракот. Ако целта на изолацията е да се образува сух под, подходящ за полагането и на плочки, върху стиропора могат да бъдат поставени гипсофазер или OSB плоскости. Полагането на перлит е един от разпространените методи при изолация на под. Перлитът наподобява изронен стиропор и е подходящ за неравни подове. Важно е да се отбележи, че ако ще се полага върху дюшеме или стар паркет, преди слагането на перлита трябва да се покрие найлон, за да не изтича изолацията през дупките на дъските. След като се положи перлитът, имате две опции - полагане на гипсофазер или на OSB плоскости. Гипсофазерът представлява смес от 80% гипс и 20% целулозни влакна. Готовият материал се продава на плоскости с различна дебелина. OSB плоскостите представляват спойка от настърган дървесен материал, най-често произведен от бързорастящи дървета като върба и бор. При завършването имате на разположение сух под, върху който може да поставите както паркет или ламинат, така и теракот. Същественият минус на този тип изолация на пода е, че не е особено устойчива във времето, тъй като при по-голям натиск - например там, където стои гардеробът в стаята, частиците на перлита се разместват и поставените отгоре гипсофазер или ОSB плоскости провисват. Има вариант перлитът да се замести с цели плоскости стиропор. Фибранът е материал, произвеждан чрез екструдирането на полистирен. Подобно на гипсофазера, той се продава на плоскости и при изолацията замества стиропора. Съществуват твърдения, че той е по-ефективен изолатор от стиропора, но мненията по този въпрос са противоречиви. Фибранът се полага върху пода след направена замазка. Основното му преимущество при изолация на под е по-добрата му устойчивост. Той е по-плътен и по-твърд от стиропора, което е от значение за подовата настилка. Върху него могат да бъдат поставени гипсофазер или OSB плоскости. Коркът е сравнително нова суровина, която се използва при изолация на под. Той може да бъде употребен по два начина - като изолатор под настилката или като крайна настилка на пода. При първия начин върху замазката на пода се поставят директно плоскости от строителен корк. Те могат да бъдат с дебелина от 2 мм до 1 см. Върху тях могат да се поставят естествен и ламиниран паркет. Втората възможност е коркът да бъде поставен като крайна настилка. За целта под него трябва да има поставен слой от стиропор или перлит и слой от гипсофазер или фибран. Предимствата на корка са, че има както топло-, така и звукоизолираща функция. При полагането като крайна настилка е устойчив и се поддържа сравнително лесно. Ако вече сте си харесали метод за изолация на под и сте по-сръчни, намерете идеалното време, в което да се захванете с тази задача. В случай че ще ви е за пръв път и не ви се рискува, може да потърсите помощ от строителни фирми или да възложите проект на опитен майстор. Има варианти, с които домът ви ще добие царствен и уютен вид. Вечерта е единственото време при повечето домакинства, когато цялото семейство може да се събере около масата. Обикновено тогава към компанията се присъединяват и евентуално поканени гости. Независимо дали се храним в тесен семеен кръг или с приятели, винаги е препоръчително ясно да виждаме какво има в чиниите ни, както и да разпознаваме лицата на сътрапезниците си. Затова в тази част на жилището е необходимо да има достатъчно и добре насочена светлина. Можем да ви предложим 10 иновативни решения за осветление над трапезарната маса, а при необходимост и допълнителни, професионални идеи според експертите на MaistorPlus. Лекота и орнаментика успешно съжителстват в полилей, централно разположен над красиво подредената маса. Богато украсените осветителни тела са добре дошли в големи помещения, където няма опасност да утежнят интериора. Малките, гледащи в различни посоки осветителни тела са в състояние да накарат всеки, седнал край масата, да повярва, че е в светлините на прожекторите. Предимство при подобни решения за осветление е, че отделните компоненти могат да се позиционират в определена позиция, за да се получи желаното светлинно направление. Чистота и деликатност излъчват белите сфери. Те са идеалният аксесоар, който всяка мраморна трапезарна маса би си пожелала. Подобно осветление, умножено по три, със сигурност ще допринесе за повече щастливи мигове по време на вечерите. Кристалните полилеи не са запазена марка само за пищните бални зали. Трапезарията също има право на своята щипка изящество. А съчетанието с подходящи аплици осигурява прекрасен светлинен ансамбъл. Симпатичният дизайн на полилея на въже не оставя никого безразличен и лесно може да върне всеки в детството, когато играта на въже беше неизменна част от ежедневието. Светлината от него се отразява и от сребристия таван, което още повече подобрява видимостта. Осветлението над трапезарната маса може да бъде чудесно допълнение към декорациите от естествени цветя. Изборът на осветително тяло с флорални мотиви винаги придава нежност и ефирност на цялостната интериорна визия. Идеи за решения за осветление над трапезарната маса можете да вземете и от наличното вече обзавеждане. Например умело съчетание на осветителното тяло със завесите в стаята. Двата елемента заедно отлично се справят с мисията за жизнерадостно, слънчево внушение. Когато осветлението над трапезарнта ви маса е изпълнено с очарование, при това рошаво, несъмнено е добър ход да го умножите по две. Освен че ще си осигурите повече светлина, ще си гарантирате и двойна доза оригиналност. Цяла армия от малки осветителни тела, скачени едно до друго, се е обединила тук, за да осветява пространството над масата за хранене. Модерно решение, чиято символика може да приласкае изобилието у дома. Колкото повече висящи лампички, толкова повече празнични наздравици! Маломерен апартамент далеч не е необходимо да означава тясно и неудобно за живеене място. При добра организация на наличната квадратура, колкото и оскъдна да е тя, всеки може да се наслаждава на комфорт и уют в дома си. Може да научите 7 идеи за максимално оползотворяване на малки жилищни пространства, съветват от MaistorPlus. Ще се изненадате колко голям може да се окаже малкият ви апартамент. Говорили сме за предимствата на функционалните мебели, затова сега само ви припомняме да се възползвате от тях. Добре е да имате предвид още, че и най-обикновената на пръв поглед мебел може да влиза в различни полезни роли. Така например вместо да държите офис бюро и трапезарна маса поотделно, можете да си спестите място и средства, като ги обедините в едно. За да си освободите повече жилищно пространство в своя малък апартамент, бихте могли да спестите и откъм стени. Вместо да затваряте кухнята, дневната, трапезарията и спалнята в отделни стаи, обособете ги в добре разграничими зони. Дискретност между тях пак може да се постигне, като се заложи на леки прегради или завеси. Всяка зона може да има собствено цветово решение за стените или свой почерк в мебелировката, настилките и постелките. Важното е да се получава плавен и хармоничен преход между компонентите на цялостната интериорна картина. Единствено банята можете да оформите като затворена стая, все пак тя заслужава подобна привилегия. Ако все пак предпочитате да има врати, които да отделят зоните или стаите в малкия ви апартамент, то изберете плъзгащи се или поне тип хармоника. Всъщност те са изключително удобни и при големи жилища, особено при внасяне на нови мебели или други придобивки за дома. Освен това няма шанс да се затръшнат при евентуално силно въздушно течение. Огледайте се добре наоколо и си отговорете честно на въпроса дали всяка една вещ, която виждате, реално ви е необходима. Трупайки излишни предмети, без да броим тези със сантиментална стойност, не само лишавате себе си и семейството си от пространство, но и се заобикаляте със застояла енергия. Освободете се от всичко ненужно, изхвърлете го от дома и живота си и ще се убедите колко голям товар може да падне така от плещите ви. Често забравяме, че освен с квадратура разполагаме и с кубатура в жилището си. Оползотворете добре вертикалното пространство в апартамента си и веднага хоризонталното видимо ще се увеличи. Леглото, обичайно заемащо повече място, може да се повдигне на горно ниво, а под него да се постави секция с рафтове, чекмеджета и шкафове за съхранение на различни вещи. Отдавна за никого не е тайна, че комбинацията от светли тонове като бяло, бледосиньо, бледорозово, жълто, зелено и огледала може оптически значително да увеличи наличното пространство. Изберете и за шкафчетата в кухнята цветове и материал за вратичките им, които добре да отразяват слънчевата светлина. Гореизброените идеи могат да ви помогнат в мисията да накарате своето маломерно жилище да \"порасне\". Вероятно е изключително трудно да намерите място за всички тигани и тенджери в кухнята си. Но ако желаете да внесете цвят, красота и оригиналност в помещението, ще се наложи да освободите поне малко пространство на откритите рафтове. А ето и какво ще сложите там - най-разнообразни малки, големи, шарени, изрисувани, бледи и ярки буркани. Най-добре е да са прозрачни, за да се виждат и пъстрите подправки, ядки, сладки, бисквити, бонбони, сушени плодове и всичко друго, което ви хрумне да сложите в тях. Бихте могли сами да украсите стари буркани от детски каши например или да си купите вече готови. Кухнята е място за хранене. Така че какъв по-добър начин да я декорирате от оригинално поднесена храна върху масата, плота или някой рафт. Но да не забравяме, че е важно и да е вкусна и полезна, за да не свърши в кофата за боклук, след като й се насладите на визията. Морковената торта е чудесен вариант. Изглежда свежо, внася пъстрота, а е и изключително полезна. В никакъв случай не подценявайте ефекта на няколко настъргани моркова в приказния сладкиш. Те предоставят на тялото ви витамин А, който спомага за доброто ви зрение. Освен това неутрализират ефекта на ултравиолетовата радиация и пречистват организма ви от токсините. Цвете за мама, цвете за баба, цвете и за любимата. А защо не и за цялото семейство? Цветята са красиви и пъстри. Внасят живот, аромат и свежест, където и да бъдат поставени. Романтика за влюбените, но и наслада за всеки, който ги погледне. Затова и са идеална украса за кухнята, където вероятно прекарвате голяма част от времето си вкъщи. Самите те носят радостно настроение и разнообразие, а ако и вазите и саксиите им са оригинални и цветни, то ефектът е двоен. Бихте могли и да си измайсторите изкуствени - от плат, прежда, пластмаса или хартия, и така цветът им да си остане винаги свеж. Ако желаете да създадете усещане за уют и топлина в компактната кухня, то заложете на кухненски шкафове от дърво! Този материал е приложим както в просторни и светли помещения, така и при обзавеждането на кухненски бокс, тъй като се отличава с невероятни дълготрайност и здравина, в комбинация със завидни естетически качества. В случай че планирате обзавеждане на кухненски бокс, специалистите препоръчват да се придържате към по-изчистени линии и семпъл дизайн. По този начин ще сте сигурни, че кухнята ще изглежда приятна и поддържана, вместо да предизвиква клаустрофобия у главния готвач у дома. Друг важен елемент, на който непременно трябва да обърнете внимание, е кухненският гръб. Той може да бъде решен в наситените нюанси на зеленото, така че да сближи кухнята с естествената природна красота, или пък да се слива със стените, така че да се постигне визуален баланс в помещението. Хората са свикнали да възприемат банята като помещение с изчистен интериор. Доскоро сред цветовете за плочки за баня преобладаваха бели, кафяви или сини. Защо пък банята да не е цветна и да не приляга чудесно на доброто ви настроение, докато пеете под душа или играете с детето си във ваната? В специализираните магазини вече можете да откриете фаянс и теракот в топли и приятни нюанси, както и по-разчупени идеи с ненатрапчиви флорални мотиви. Рядко обаче се срещат бани, в които човек да е съчетал всички цветове на дъгата например. Ако сред вас има такива, които обичат интериорът в дома им да е цветен и си представят банята като феерия от багри, предлагаме идеи за нетрадиционни бани, каквито едва ли сте срещали в много къщи. Част от грижата за двора и градината ни е подготовката за зимата и всичките нейни предизвикателства. Есента е красива и нейните топли октомврийски дни са  подходящи за това начинание. Октомври е месецът когато с удоволствие можем да свършим всичко необходимо, за да може през следващата пролет и лято, отново да се радваме на красота и свежест в двора си. Както и самите ние, така и растенията са изправени пред предизвикателствата на, влагата и тежките студове през зимните месеци. От нас зависи да положим известни усилия и да ги предпазим. През октомври обикновено е и последното косене на тревата и не бива да забравяме, че след него тревата не бива да бъде нито много ниска, нито много висока. Ако я оставим ниско окосена, тя и е податлива на ниските температури, които никога не знаем кога точно ще започнат. Ако пък я оставим по-висока, тя ще задържа повече влага и това ще причини гъбични и други заболявания. Точно по тази причина и винаги когато косим трябва да отстраняваме окосената трева непосредствено след косенето. Красивите багри на листата обикновено в крайна сметка стигат до земята и тревата и едно от най-типичните задължения на всеки градинар през есента е събирането на окапалите листа. За тази цел най-подходящо е гребло с меки зъбци, а може да се използва и прахосмукачка за листа. Подобни машини се намират вече в магазините и са много практични за есента, защото листата се събират и изхвърлят, а не се трупат на купчини, които може да задушат тревата и да доведат до загиването и. Ако тревата ви е на повече от 2 години и особено ако имате по-глинеста почва в двора, аерирането е много важно. Целта му е да се повиши притока на въздух към тревата и в почвата в дълбочина. Недостига на въздух води до затрудняване на храненето на корените на вашата трева и тя започва да боледува. Освен това когато почвата е сбита е силно затруднено оттичането на дъждовните води. Това води до появата на гъбични заболявания по тревния чим и неговото пожълтяване. Именно затова е важно през октомври да осигурим достатъчно въздух в почвата чрез аериране с гребло, с режещи елементи или с вила, с която да направим дупки в почвата. Вече има и подходящи машини, които външно много приличат на обикновена косачка, но всъщност са с нежни телообразни сегменти, чието предназначение е именно аерирането на почвата. Силните студени зимни ветрове са в състояние да изпочупят клоните на иглолистните дървета в двора и е добре да ги вдигнем и привържем с канап за да ги предпазим. Ако при някои от растенията това не може да стане, не бива да забравяме периодично да ги изтръскваме от снега през зимата, за да не се изпочупят клоните от неговата тежест и от силния вятър. Добре е ако имаме възможност където растенията са изложени на силни ветрове, да бъдат направени и  прегради, които да спират вятъра. Те трябва да бъдат от такъв материал, че да не спират въздуха, а само да предпазват от силен вятър – бамбукови рогозки, жив плет и др.", "date": "2018.10.21", "title": "Подходящото време за изолация на пода настъпи"}
{"url": "https://www.monitor.bg/bg/a/view/blatechki-udrja-ramo-na-studentski-debut-147474", "text": "Сумрачен бар, чипове за покер и кехлибарено уиски по чашите. В тази обстановка, в реален софийски клуб, вчера, Асен Блатечки, заедно с още няколко млади и амбицирани кино надежди, снимаха поредната сцена от пост-апокалиптичната фантастика „Шах, Мистериозният град“. Въпреки че режисьорът и сценаристът на лентата са все още студенти, те са готови да скочат в голямата игра, като готвят проекта си не за пред преподаватели, а направо за голям екран. „Искаме да покажем, че в България може да се прави кино, на ниво, което не е познато и в нестандартен жанр“, дава с хъс заявката си режисьорът Любомир Маринов, който в момента е Именно там, идеята му се сдобива с крила, след като я показва на преподавателя си Ники Илиев, на когото е помагал в снимките на последния му успешен проект „Нокаут или всичко, което тя написа“. Илиев познава работата на младата надежда още от конкурсния му филм „Just a date?“, с който влиза в топ 20 от 2000 филма в австралийската кино-надпревара „My Rode Reel 2018“. Главните роли в „Шах, Мистериозният град“ са поверени в голямата си част на студенти. Сюжетът се завърта около трима приятели, в чиито обувки влизат Жори Руменов, познат от сериала „София ден и нощ“, четвъртокурсника Дейвид Стоилов и Микаела Милошева. Към тях се присъединява и финалистът от X Factor Георги Бенчев. Те живеят в по-апокалиптичен свят, в който всички информационни системи и немалка част от човечеството са унищожени от слънчево изригване преди повече от 100 години. Оцелелите се събират в малки селища и водят живот като „от каменната ера“. Сценарият е и е дело на Александър Георгиев, който колегите на снимачна площадка с усмивка наричат Хари Потър, заради удивителната прилика с приказния герой на Джоан Роулинг. Асен Блатечки и Ники Илиев са с малки поддържащи роли, за да дадат рамо на дебютния устрем на студентите. Лошото момче на българското кино играе собственик на казино, а Илиев е негов бодигард и снима доста бойни сцени в новата лента. От екипа разкриват, че персонажите на двете звезди са „първоначална пречка“ за мисията на основните герои, но дали така ще остане до края, зрителите ще видят на премиерата, която е планирана най-късно за зимата на 2019-та. Основната мисия на главните герои е организация на име „Шах“, която се намира в град, който никой не е виждал и практически контролира всяко действие на хората в селата. Снимките на филма са започнали в началото на октомври, като камерата вече се е завъртяла в плевенското село Горталово. Там продукцията е изградила цял огромен сет, като е ползвала само една местна къща. След това са се преместили във Велико Търново и Варна. За да са готови със суровия материал им остават още няколко снимачни дни в столицата и лентата ще влезе в пост-продукция. Младият амбициозен екип планира да се довери за саундтрака на една то най-добрите метъл банди ODD Crew и техния албум „The lost pages\".", "date": "2018.10.21", "title": "Блатечки удря рамо на студентски дебют"}
{"url": "https://www.monitor.bg/bg/a/view/vandali-porugaha-freski-na-zahari-zograf-v-bachkovskija-manastir-147455", "text": "Вандали са поругали ценните фрески на Захари Зогра и на одринчанина Моско Велев в църквата „Св. Архангели” в Бачковския манастир. Храмът е строен през 12-13-и век, а злодеянията са се случили през годините на социализма. Оттогава до наши дни имената на вандалите по уникалните стенописи стоят. За да бъдат изчистени и произведенията на изкуството да бъдат реставрирани, са необходими средства в размер на близо 100 000 лева, съобщи игуменът на обителта архимандрит Самуил. Той уточни, че предстои манастирското братство да се обърне за помощ и подкрепа към спонсори и към правителството за финансова помощ. „През 2017г. правителството ни отпусна 300 000 лв., с които поставихме каменни тикли в централния двор на обителта, тъй като старата настилка бе неравна и поклонниците се спъваха. Изградихме и подход за инвалиди”, каза игуменът. Благодарение на състоятелни хора вече са почистени стенописите в централната църква „Успение Богородично”, където, вдясно от входа на храма, се намира чудотворната икона на Божията майка. Стенописите в олтарната част на главната църква са от същия майстор, изписал наоса на храма – Моско Велев, от Одрин, 1850г. Паралелно с почистването на стенописа, бе почистен и реставриран амвонът на храма. Всичко това се случи този юли, като тогава манастирът посрещна храмовия си празник на 15 август с реставрирани стенописи в главната черква. След почистването стана възможно да се разчетат надписите оставени в полетата под краката на изобразените. След реставрацията се разкриха ликовете на Иисус Христос, апостолите Петър и Павел, четиримата евангелисти и, най-вероятно, апостол Тома. Със свое изображение е представен архиерей Дамаскин, като годината – 1719г. се чете под образа на Христос. Авторът на изображенията също се е подписал Симеон Дромонас, 1717г.  ", "date": "2018.10.21", "title": "Вандали поругаха фрески на Захари Зограф в Бачковския манастир"}
{"url": "https://www.monitor.bg:443/bg/a/view/spipaha-shofior-na-avtobus-da-vozi-pijan-50-deca-147497", "text": "Шофьор на автобус, превозващ 50 деца от Самоков, е заловен с алкохол зад волана, съобщи \"Струма\". Около 18 часа униформени са спрели за проверка водача в Сандански. Мъжът е тестван с дрегер, който отчел 0.7 промила в кръвта му, Той е откаран в Спешното отделение в курортния град за вземане на кръвна проба. Шофьорът Борислав Ц. от Самоков се е обадил на колега, който да върне децата по домовете им.", "date": "2018.10.21", "title": "Спипаха шофьор на автобус да вози пиян 50 деца"}
{"url": "https://www.monitor.bg:443/bg/a/view/ciganin-prebi-starec-v-slavjanovo-147487", "text": "Циганин нападна и зверски преби възрастен мъж в Славяново. За жестокият побой разказа внукът на пострадалия Георги Вачев. 82-годишният дядо Георги е бил нападнат в дома си около 1,00 ч. след полунощ от крадлив циганин, който след като обезобразява лицето на стареца задига портфейла му със 120 лв. и изчезва. Пребитият старец все пак успява да се добере до телефона и сам се обажда на тел. 112. закаран е в болницата в Плевен, където са установни множество фрактури по главата и тялото му. Опериран е по спешност. Нападателят е разкрит и задържан за 72 часа. Повдигнато му е обвинение. Той е криминално проявен. Внукт на пребития старец търси възмездие и се възмущава от законите и реда у нас. „Аз все още вярвам, че живеем в нормална държава със закони и ред. Искрено се надявам, че органите на реда и правосъдната система ще си свършат адекватно работата”, апелира мъжът.", "date": "2018.10.21", "title": "Циганин преби старец в Славяново"}
{"url": "https://www.monitor.bg:443/bg/a/view/zvezdi-na-socialna-dieta-147486", "text": "Модерна народна мъдрост гласи, че ако те няма в социалните мрежи, значи имаш какво да криеш. Мнозина обаче се отдават на заслужен отдих от Фейсбук, Инстаграм и Туитър, който вече си има и определение – социална диета. Причината да стигнеш до нуждата от този детокс често не е защото има какво да криеш, а че си показал твърде много и последствията се трупат под формата на негативни коментари. Разбира се, може от холивудска актриса да разцъфнеш в херцогиня на Съсекс като Меган Маркъл и изтриването на онлайн акаунтите да е формалност, но това е слабо вероятно. Истината е, че известните личности си взимат почивка от социалните мрежи най-често когато се натъкнат на отрицателни коментари относно външния си вид. Един от пресните примери за това е Той получи забрана от съпругата си – актрисата Айда Фийлд, да използва социалните мрежи. Причината – според нея те подтикват към депресия. Самият певец е изпаднал в подобно състояние, след като прочел отрицателните отзиви от потребители за своето тегло. По думите на Фийлд, Роби оставал като „шашардисан“, след като се натъкнел на коментарите на хейтърите. Голямо количество хапливи забележки Уилямс получил по време на участието си в британския „Х Фактор\", в който изпълнителят на Party Like A Russian и съпругата му се изявяват като съдии. Критиките излизали в мрежата по време на ефир, като директно били огласявани от водещите на шоу програмата. Не е задължително да те нарекат дебел, за да се обидиш. Преди дни бойкотира социалните мрежи точно заради обратното. 41-годишната красавица изтри личния си профил в Инстаграм след коментари под една от нейните снимки за твърде ниско тегло. Кадърът на раздора е заснет от нейния асистент Майкъл Шерман преди участието ѝ в телевизионното предаване The Talk. На него звездата от „Флиртология“ позира с черна блуза с дълъг ръкав, къси бежови панталонки и ботуши до коляното. „Имам сценична треска – толкова се радвам, Майкъл ме е хванал - в крайна сметка реших да обуя панталон”, гласеше текстът към снимката на чаровната блондинка. Сайтът TMZ проследи, че фотографията е изтрита само 15 минути след публикуването. Феновете на бившата съпруга на Крис Прат моментално я заляха с коментари относно нездравословно тегло. „Изглеждаш болна, яж” е текстът, който събра най-много лайкове от последователите на Фарис в социалната мрежа. Малко след премахването на снимката, тя изтри целия си профил. Невероятно, но факт е, че смятаната за една от най-големите красавици в меката на киното след коментари относно външния си вид. Наскоро актрисата заяви, че изпада в отчаяние, когато чете негативи за себе си в социалните мрежи. Затова и избягва да го прави. „Веднъж написах името си в търсачка и всичко завърши в пълна депресия. Затова мисля, че е добро правило никога да не го правиш. Никак не е приятно.“, изповяда се 31-годишната красавица в интервю за сп. Variety. Звездата от хитовия сериал „Клюкарката“ все по-рядко сяда пред компютъра, тъй като се е отдала на грижата за децата си. Двамата с актьора Раян Рейнолдс имат 2 дъщерички. В края на 2014 г. на бял свят се появява Джеймс, а малката Инес е на 2. Невинаги суетата провокира звездите да изчезнат от мрежата. Понякога социалната диета е въпрос на принципи. Такива отказаха чиято звезда изгря в хитовия сериал на Netflix \"Странни неща\", от използването на Туитър през юни. 14-годишната актриса, която е носител на награда „Еми“, изтри профила си заради появата на меме (б. а. - забавна картинка) с нейния лик. Лицето на Мили с хомофобски надписи плъзна из мрежата, което я провокира да се дистанцира от използването на всякакви акаунти. Мнозина потребители на Туитър заявиха, че мемето с чаровната старлетка с испански корен е създадено от представители от LGBT общността и е саркастично, но Браун няма намерение скоро да се върне в онлайн пространството. от социалните мрежи. При него можем да говорим за йо-йо ефект от диетата, тъй като я спазва на приливи и отливи. Изпълнителят на We Got Love изтри за пореден път профилите си онлайн преди дни, след като стана обект на критика от страна на собствените си фенове с изказвания „за“ робството. За съпруга на Ким Кардашиян бягството от мрежите е обичайна мярка, чрез която се справя с недоброжелателите. Миналата година той изтри акаунта си в Инстаграм, след което на няколко пъти се връщаше и отново блокираше достъпа до профила си. Отсъстваше и от Туитър в продължение на почти година, като след това активира страницата си единствено, за да проведе мащабната пиар кампания за предстоящия си албум. може да се похвали като рекордьор в Инстаграм. Като подарък за 26-ия й рожден ден през този юли, снимка от партито й събра един милион харесвания за най-кратко време в историята на социалната мрежа. Предишната фотография, която водеше в класирането, е на Бионсе и датира от миналия февруари. Поп дивата анонсира бременността си с близнаците с кадър в Инстаграм и само за 16 часа той получи повече от 7, 5 милиона харесвания. С това изпълнителката на Lemonade би предходния рекорд, отново на Селена Гомес, която през 2016 г. привлече симпатиите на 6, 3 милиона души със снимка, на която пие кока-кола от бутилка. Въпреки небивалите си успехи в мрежата, тя направи голяма пауза от използването на Инстаграм миналата година. Причината е, че хакери пробиха в профила й и разпространиха голи снимки на бившата й муза – любимецът на тийнейджърките Джъстин Бийбър. След като получи обратно достъп към акаунта си, тя го изключи. Оттогава това се превърна в честа практика за Гомес. „Изтривам апликацията от телефона си поне веднъж седмично. Понякога не можеш да избегнеш негативните коментари. Винаги фиксираш първо тях. Все едно искат да порежат душата ти.“, разкри пред в. The New York Times тогава тя. Хакери отказаха и от социалните мрежи. \"Звездата от „12-и А“ не поддържа акаунти от 2011 г. Повод за това станаха непознати зложелатели, които я засипаха със спам и досадни съобщения. Няколко години по-късно Фейсбук, бивайки най-популярната социална мрежа в нашите ширини, разполага с пет фалшиви нейни профили, някои от които генерираха особен интерес със споделянето на умопомрачителни статии със заглавия като „Заснеха Емилия и Галена голи на плажа“, „Гавра с 3-месечно бебе взриви страната“ и „Домашно видео с Радина Кърджилова изтече в нета.18+“. Затова тя се преориентира към Инстаграм. Преди време Кърджилова сподели, че е въвлечена в измамна схема. \"Аз нямам Фейсбук от много години. Моля ви, не вярвайте на хора, които се представят за мен и искат пари за благотворителност. Записвам това видео, защото от много време насам ми се обаждат хора, мои приятели, които са излъгани\", коментира актрисата в клип в Инстаграм. Друга родна звезда, която изобщо не признава социалните мрежи, е Тя неведнъж е признавала пред „Монитор“, че не използва Фейсбук или Инстаграм, въпреки че фигурират множество профили с името й. Така тя също стана жертва на измама преди година.„Аз нямам профил, но изведнъж се появиха 20-30 фалшиви Фейсбуци, Инстаграм. Човекът звъни на колеги и приятели и иска пари и телефони, все едно за мен, като казва, че съм много заета.“, сподели ни тя. Лицето се е свързало с колегите на Софка - Галена, Джордан и рапърът 100 Кила, които й звъннали да я предупредят. Така се оказва, че дори да си на социална диета, някой може да пълни гърло онлайн от твое име.", "date": "2018.10.21", "title": "Звезди на социална диета"}
{"url": "https://www.monitor.bg:443/bg/a/view/bezplatno-v-pet-grada-testvat-kryvta-na-diabetici-3-meseca-nazad-147488", "text": "Мобилна лаборатория прави безплатни тестове на кръвта за диабетици в 5 града. Изследванията са част от национална информационна кампания, организирана от Фармацевтична компания Boehringer Ingelheim България и Българското дружество по ендокринология. Тя стартира под наслов „Когато мислиш за своята кръвна захар, помисли и за сърцето си!” и алармира за възможните рискове при хората, диагностицирани с диабет тип 2. Посещавайки лабораторията, пациентите ще имат възможност да се подложат на изследване на гликиран хемоглобин. То е „златен стандарт” в контрола на кръвната захар и за разлика от останалите тестове отчита нейните средни стойности за цели 3 месеца назад. Кампанията стартира в Борисовата градина в столицата още в събота сутринта. Лабораторията на четири гуми се премести в Южния парк на следващия ден, а утре може да бъде открита до Художествената галерия в Пловдив. Пациентите от Стара Загора ще могат да я посетят във вторник, в градината до общината. Варненци пък ще могат да се изследват на 25 октомври до входа на Морската градина. В последния ден от обиколката си – 26 октомври, бусчето ще посети Плевен и ще спре до градската градина и пл. „Възраждане“. Вратите на медицинския пункт ще бъдат отворени от 10.00 до 16.00 ч. и ще посрещат всички желаещи. Повод за стартирането на информационната кампания е световният ден за борба с диабета, който традиционно отбелязваме на 14 ноември. По последни данни близо 425 млн. души са болни от диабет в световен мащаб, а до 2045 г. те ще достигнат 629 млн. У нас диагностицираните са повече от половин милион, а около 200 хиляди не знаят за заболяването си. Половината от пациентите с диабет умират на възраст под 60 години. В същото време захарният диабет тип 2 е съществен рисков фактор за развитие и на сърдечносъдови проблеми. Според статистиката диабетът повишава 2,5 пъти риска от развитие на сърдечна недостатъчност, а над 50% от пациентите с диабет умират от болно сърце. Рисковите фактори за развитие на сърдечна недостатъчност при пациенти със захарен диабет са артериална хипертония, коронарна болест на сърцето, хипергликемия, хиперинсулинемия и др. Ако обаче диагнозата бъде установена навреме и се следва правилен контрол, вероятността от усложнения и съпътстващи заболявания е много по-малка. Ето защо организаторите на кампанията призовават всеки да говори с лекаря си за превенцията и рисковете, които диабетът крие. Правилното хранене, умерената и редовна физическа активност и изборът на подходяща терапия са част от начините да контролираме заболяването.", "date": "2018.10.21", "title": "Безплатно в пет града: Тестват кръвта на диабетици 3 месеца назад  "}
{"url": "https://www.monitor.bg:443/bg/a/view/digitalen-promoutyr-za-4-bona-zamestva-slujitelite-147481", "text": "Дигитални промоутъри в молове и хотели заместват хората. Срещу 4000 лева всеки предприемач може да си наеме такъв „служител“, като в цената освен технологията е включено изработването на образа и техниката. Холограмните образи, познати ни от филмите, вече са реалност и се използват активно в рекламата. Те станаха хит на изложението по време на дигиталната конференция Innowave Summit 2018 във Варна. Медиен партньор на проявата бе вестник и агенция „Монитор“. Записаният видеообраз се проектира върху дисплей, предназначен точно за тази дейност, или върху холограмна лента. Заснемането на човека отнема не повече от три до четири часа, има постпродукция около ден. С холограмата може да се избегне човешка грешка при представяне - служителят да сбърка продукта, начин на изказ и всичко останало. Може да се прилага под всякакви форми, разказа пред „Монитор“ Екатерина Хугасян - Куки, собственик на концептуална агенция за интерактивни творчески решения. Най-често човешката холограма е в мащаб 1:1. Образ на Орлин Павлов е посрещал гостите на рождения ден на певеца с думите: „Здравейте, познахте ли ме? А торта ядете ли, а искате ли да ви изпея едно парче?“, разказва Хагасян. Такива образи могат да посрещат гостите на хотелите на няколко езика. Друга „умна“ технология е устройство за изкуствено зрение с вградена камера. То снима текста и го диктува на собственика си на английски, а отскоро и на български, както и на всеки друг език, на което бъде научено, разказват търговците, които го предлагаха на изложението. Устройството е самообучаващо се и предназначено основно за незрящи или хора с частично зрение, представлява лека смарт камера, която мигновено разчита на глас текст от всякакви повърхности, разпознава лица, продукти и банкноти в реално време. Цената му в България e 4500 евро. Как може да си купим през смартфона с виртуални пари нещо реално показаха младите специалисти от компанията Quanterall. На изложението те представиха бета версия на приложението си за покупки на кафе от кафеавтомат, използвайки AR технология, заплащайки топлата напитка с помощта на блокчейн, а направата на кафето се случва с технологията IoT. Създателите на продукта ще печелят от оборота на всяка машина, а не от потребителите. Конференцията и изложението протекоха при огромен интерес от стотици посетители. Повече от 60 топ-лектори от световни брандове, над 80 световни изложители и близо 2000 участници – собственици и мениджъри от Балканите, Европа, Америка и Азия, участваха в тазгодишното издание в InnoWave Summit 2018 във Варна. То бе посетено от хиляди жители и гости на Морската столица на България.", "date": "2018.10.21", "title": "Дигитален промоутър за 4 бона замества служителите"}
{"url": "https://www.monitor.bg:443/bg/a/view/furi-izlyga-plovdivchani-pironkova-go-zameni-147485", "text": "Професионалният боксьор Хюи Фюри и екипът излъгаха пловдивчани, като не спазиха предварително обявената от самите тях програма за посещение на града. Британецът, който пристигна в събота за мача си с Кубрат Пулев на 27 октомври, трябваше в неделя по обед да бъде на Античния стадион на Филипопол, откъдето да започне обиколката му из центъра на Пловдив. От екипа на Фюри бяха обявили, че ще направят туристическа обиколка през Централната джамия \"Джумая“ и Античния театър, а от 14 часа беше предвидена открита тренировка в залата на Боксов клуб \"Юнайтед Спортс“ към Спортно училище \"Васил Левски“. Така обаче и не стана ясно кога Фюри е променил плановете си и десетки привърженици на бокса останаха разочаровани да го чакат напразно в центъра на Пловдив. Любопитството им обаче бе частично задоволено от появата на бившата първа ракета на България Цветана Пиронкова, която използва неделния ден заедно със съпруга си Михаил Мирчев да разходят из центъра малкия си син Александър. Така 7-месечният наследник на тенисистката се превърна в сензация с появата си. Кубрат Пулев трябваше да се прибере снощи, а във вторник от 18 ч е планирано двамата боксьори да направят открита тренировка в столичния мол „Сердика Център“. Двубоят им на 27 октомври трябва да определи претендента за титлата на IBF, която принадлежи на Антъни Джошуа. Вместо да пътува за Пловдив, днес сутринта братовчедът на Тайсън Фюри гостува в предаването \"Тази неделя\" по bTV и отново се закани, че ще спечели двубоя в \"Арена Армеец\". \"Много се радвам, че съм в България. Нямам търпение за мача. На ринга ще сме само аз и Пулев. Не мисля за загубата. Публиката не ме притеснява, даже ме мотивира, че ще се бием в България. Пулев никога не се е бил с човек като мен. Аз съм различен тип боксьор\", каза съперникът на Кобрата. Той бе в компанията на своя треньор и баща Питър, който заяви, че двамата боксьори имах сходен опит, защото са се изправяли срещу едни и същи съперници. Хюи разкри, че се е готвил за мача в продължение на 3 месеца, тренировките са били изтощителни, като дори не е използвал телефона си, за да остане концентриран.", "date": "2018.10.21", "title": "Фюри излъга пловдивчани, Пиронкова го замени"}
{"url": "https://www.monitor.bg:443/bg/a/view/obertan-ostava-na-gerena-do-2021-g-147489", "text": "Привържениците на „Левски“ бяха зарадвани с отлична новина след злополучното гостуване на „Лудогорец“ в Разград. Голямата звезда и любимец на феновете Габриел Обертан преподписа с клуба до 2021 година, след като вчера парафира официално своя нов договор. Бившият играч на „Манчестър Юнайтед“ се бе разбрал със собственика на „сините“ Спас Русев още през седмицата, а вчера бяха оформени всички подробности и двете страни сложиха подпис под контракта. Мажоритарният собственик на „Левски“ подкрепи от трибуните на „Лудогорец Арена“ своя отбор в дербито на кръга в компанията на агента на халфа Жером Лансери, след което двамата са уточнили и последните детайли по договора. „Щастлив съм. Разбрах, че когато намериш място като тук, където хората оценяват това, което правиш и си щастлив, трябва да останеш. Искам да спечелим както титлата, така и Купата на България. Ще се борим до последно. До самия край няма да бъде ясно кой ще бъде шампион. За Купата също ще се хвърли максимално. Няма да пестим сили, защото искаме да спечелим и двата трофея“, сподели Обертан.", "date": "2018.10.21", "title": "Обертан остава в „Левски“ до 2021 г."}
{"url": "https://www.monitor.bg:443/bg/a/view/shampionska-radost-kontuzi-markes-147471", "text": "Петкратният световен шампион по мотоциклетизъм в клас MotoGP Марк Маркес получи контузия по нелеп начин, докато празнуваше спечелената титла на пистата \"Мотеги\" в Япония. 25-годишният испанец е с дислокация на рамото. Той беше контузен от британеца Скот Рединг, който доста силно го потупа по рамото, докато го поздравяваше за титлата. Маркес слезе от мотоциклета и незабавно получи медицинска помощ. \"Рамото ми е извадено. За щастие, заради адреналина не почувствах болка. Но трябва да внимавам. Не трябва да танцувам днес\", коментира шеговито испанецът за ВВС. Марк Маркес спечели вчера петата си световна титла в клас MotoGP и общо седма в кариерата си. Той триумфира на пистата \"Мотеги\" в Япония и е недостижим на върха в генералното класиране три кръга преди края на сезона. Пилотът на „Хонда“ Маркес се превърна в най-младия петкратен шампион в най-високия клас.", "date": "2018.10.21", "title": "Шампионска радост контузи Маркес"}
{"url": "https://www.monitor.bg:443/bg/a/view/stavame-vrata-mejdu-azija-i-es-za-visokite-tehnologii-147493", "text": "България може да стане врата между Азия и Европейския съюз за развитието на технологиите. Това стана ясно след среща на премиера Бойко Борисов и престолонаследника Абу Даби и заместник-върховен главнокомандващ въоръжените сили на Обединените арабски емирства шейх Мохамед бин Зайед Ал-Нахаян. Борисов уточни, че с шейха са се разбрали двете страни да подпишат договор, които да бъде и мост, в сферата на изкуствения интелект, образованието, цифровата икономика, дигиталните технологии и кибер защитата. Борисов изтъкна, че Кога ще бъде подписан договора и какви ще са параметрите му тепърва ще се изяснява. „В този стратегически договор за партньорство освен образованието, да бъде стратегическата прехрана и диверсификацията на самата тяхна икономика в тази сфера и то не само за България, по принцип за Балканите. С някои от държавите досега са подписани споразумения, но мисля, че като цяло именно в контекста на тези Обединени Балкани могат да се направят доста неща в сферата на селското стопанство и животновъдството. И то в завършен цикъл“, заяви още Борисов. Министър-председателят разкри, че основна тема в разговора с престолонаследника, са били усилията на България за присъединяването на Западните Балкани към Европейския съюз, които са намерили силен отзвук и в арабския свят. Етническата толерантност също се цени изключително високо в този регион“, каза Борисов. Сътрудничеството в сферата на сигурността също е било основен акцент в разговорите. Борисов съобщи, че с Мохамед бин Зайед Ал-Нахаян се разбрали службите на двете държави да си сътрудничат. „Знаете, че и Обединените арабски емирства участват в Афганистан, България също не си изтегли силите. Борбата с тероризма, борбата за истинската религия, която не проповядва радикален ислям, камо ли терористични актове. Този бич, който връхлетя и Европа, в частност България преди няколко години да направим една много добра координация между службите и правозащитните ни органи“, каза премиерът. Борисов заяви, че и допълни, че за него е мечта да посети България. Също така бил с изключително добро впечатление от срещата. „След пробива, който направихме в Саудитска Арабия, това е поредното доказателство за вниманието и отношението, което има, цитирам шейха към „нашата велика държавата“, изтъкна Борисов, визирайки визитата си Рияд миналата година, която бе първата на високо равнище в историята на дипломатическите връзки между двете страни. Настоящото посещение на Борисов в ОАЕ също е на двустранните отношения. \"Първият и последният, който е идвал на такова ниво, е президентът Първанов. Трябва да има сигурност за бизнеса, трябва да има политически воля и стратегия, която да съвпада. Започнах с това, че България е известна със изключително кадърния си народ, с мирна и добронамерена съседско политика, която е добра за всички, финансовата политики и ниските данъци“, отбеляза Борисов. Министър-председателят ще проведе срещи с премиера на Дубай и президента на Египет. Шефът на английския футболен отбор Манчестър сити Мансур бин Зайед ал Наян предложи наши футболисти и треньори да се обучават в школата на тима, съобщи Бойко Борисов. Премиерът ще води разговори със спортният министър Красен Кралев да се намери прозрачен начин, по който да се подберат треньори и футболисти. Те ще имат възможност да се срещнат и със старши треньора на английския гранд Хосеп Гуардиола. „Акедемията за млади футнолисти в Манчестър сити е най-добрата в света, един отбор, който струваше 100 млн. евро, сега стойността му е 4 млрд. евро“, изтъкна Борисов. Премиерът Бойко Борисов подари на престолонаследника Мохамед бин Зайед Ал-Нахаян униформа на антитерорист от българската армия, който ги колекционира. От своя страна шейхът връчил на Борисов ръчно тъкан килим, изработен от афганистанка с благотворителна цел. Майсторката на килима е член на фондация, в която е и дъщерята на шейха. Другият дар за Борисов е малка дървена пластика.", "date": "2018.10.21", "title": "Ставаме врата между Азия и ЕС за високите технологии (ОБЗОР)"}
{"url": "https://www.monitor.bg:443/bg/a/view/djejsyn-momoa-veche-planira-akvamen-2-147491", "text": "След като Аквамен направи епизодични появявания във сборни филми за супергерои („Батман срещу Супермен“ и „Лигата на справедливостта“), 39-годишния исполин Джейсън Мoмоа ще го постави на голям екран като основен персонаж в предстоящата едноименна лента. Премиерата е насрочена за декември, но това не пречи на хаваеца да планира вече продължението на DC лентата. ''Определено имам мнение по въпроса. Още докато снимахме първата част споделих идеята си за продължение с продуцента Питър Сафран и шефът на „Уорнър Борс“ Тоби Емерих. Те се влюбиха в нея“, заяви пред Total Film актьорът, който блесна в ролята на хал Дрого в „Игра на тронове“. Неотдавна Moмоа заяви, че за него е „чест“ да играе в комикс филм и надигна завесата за финала на първата част, в която Аквамен „ще се превърне в това, което съдбата му е отредила“. Филмът ще проследи това негово израстване до крал“, допълва Мoмоа, който през 2011 г. направи главната роля в „Конан варварина“, сниман в България.", "date": "2018.10.21", "title": "Джейсън Мoмоа вече планира „Аквамен 2“"}
{"url": "https://www.monitor.bg:443/bg/a/view/na-gerena-ubedeni-gotovi-sme-za-titlata-147483", "text": "В „Левски“ демонстрираха оптимизъм въпреки загубата с 2:1 от „Лудогорец“ в дербито на 12-я кръг на Първа лига. Още в минутите след двубоя „сините“ коментираха, че поражението не може да ги сломи и борбата за титлата тепърва започва. Особено емоционален в изказванията си пък бе треньорът Славиша Стоянович, който се обърна със специално послание към привържениците. „Вие сте сърцето на този клуб и най-големия импулс, за който всеки треньор и футболист може да мечтае. Искам да изкажа искрената си благодарност за това, което направихте през 90-те минути. За мен и футболистите е чест да сме част от това голямо и силно „синьо“ семейство и единственото, Още в следващите ни срещи ще дадем всичко от себе си, за да се реабилитираме и поднесем нови победи“, написа Стоянович. От клуба също излязоха с обръщение минути след срещата, като ръководството изрази своята увереност, че „временният неуспех“ ще направи отбора още по-силен. „Удоволствие е да знаем, че „пак сърцата ще са пълни, пак стадионът ще е син...“ и се надяваме така да бъде и до края на сезона, за да бъдем свидетели и участници в поредица от незабравими „сини“ вечери“, написаха „сините“. Бранителят Холмар Ейолфсон пък коментира, че отборът е готов за шампионската титла и по нищо не отстъпва на съперника. „Съжалявам, че не успяхме да вкараме още 2-3 гола. Има време, имаме все още добри възможности. Ще имаме още мачове срещу „Лудогорец“. Коментарите в лагера на шампионите и нови лидери в класирането „Лудогорец“ бяха по-сдържани, като капитанът Светослав Дяков призна, че срещата е била много тежка. „Сините“ показаха, че са много сериозен отбор. Спечелихме, защото вкарахме един гол повече в един от най-трудните ни мачове. Аз смятам, че ние сме най-класният отбор в България. „Левски“ имаше ситуации за гол, но в тях късметът ни покри. Много важни три точки, защото с тях се завръщаме на мястото, на което ни подхожда“, коментира Дяков. „Лудогорец“ е новият лидер в Първа лига с 29 точки, а „сините“ са вече втори с 28.", "date": "2018.10.21", "title": "На „Герена“ убедени: Готови сме за титлата"}
{"url": "https://www.monitor.bg:443/bg/a/view/po-207-000-mesecchno-na-opashka-za-rabota-147480", "text": "Всеки месец средно по 207 417 българи чакат на опашка за работа, сочат данните на Агенцията по заетостта за първите седем месеца на годината. Почти всеки втори от регистрираните в бюрата по труда е без квалификация, като всеки четвърти е с основно или по-ниско образование. 32.1% от безработните пък имат диплома от университет или професионално училище, като делът на висшистите е 19.1%. Първенци по разкрити свободни места са градовете София, Пловдив, Варна, Бургас, Русе и Стара Загора, а всеки четвърти работодател изпитва глад за служители в преработващата промишленост, сочат данните на Агенцията по заетостта. Веднага след тях се нареждат хотелиерите и ресторантьорите (17.7%). 14 на сто от бизнеса пък търси продавачи и автомонтьори. При средно 130 000 свободни работни места месечно по около 17 023-ма успяват да намерят работа, която да отговаря на образованието и уменията им. Общият им брой до края на август набъбва до 136 185. Това са тези, които започват да се трудят в реалния сектор, т.е. не са включени в програмите за субсидирана заетост на бюрата по труда. В летните месеци, когато има търсене на сезонна работна ръка, пък средномесечният брой на заетите достига до 22 хил. По-претенциозни към предлаганата позиция и условията се оказват регионите с добре развит пазар като Пловдив и Стара Загора, където има и най-много откази за приемане на работа. В челната десетка по откази попадат и области с традиционно висока безработица като Враца и Монтана. Обикновено българите отказвали дадена позиция заради ниско заплащане и отдалеченост на работното място. Междувременно през следващите 5 години бизнесът ще изпитва глад за 500 хил. специалисти, това прогнозира пред БНР Васил Велев, председател на Асоциацията на индустриалния капитал в България. Липсата на кадри се обуславяла от демографските тенденции, миграцията и ръста на икономиката. По думите му именно липсата на човешки ресурс било това, което пречело на родната икономика да се развива с по-бързи темпове. Сред дефицитните кадри са инженерите медицинските сестри, шофьорите и работещите в туризма и селското стопанство. „Чуждестранните инвестиции в дялов капитал не растат, а намаляват, т.е. повече напускат страната, отколкото идват. Местните инвестиции също намаляват. Очевидно възможностите за растеж са много по-големи от реализираните в момента“, заяви още Васил Велев. Според него у нас „много повече се говори за това как трябва справедливо да се разпредели произведеното и почти не се говори за това, че може да се произвежда много повече и как да се направи така, че да се създава много повече“.", "date": "2018.10.21", "title": "По 207 000 месечно  на опашка за работа"}
{"url": "https://www.monitor.bg:443/bg/a/view/stojcho-udari-hero-v-bitkata-za-oceljavane-147484", "text": "Воденият от Стойчо Младенов тим на „Кайсар“ успя да излъже с 1:0 като гост отбора на Димитър Димитров – Херо „Иртиш“ в мач от 30-ия кръг на казахстанското първенство. По този начин „Кайсар“ спря серията си от три поредни мача без успех и спечели важни три точки в битката за запазване на елитния си статут е местния шампионат. Точен за отбора на Стойчо Младенов бе защитникът Александър Марочкин. Бранителят се разписа с глава след центриране на свой съотборник и опроверга предварителните очаквания, че тимът на Херо ще вземе успеха в Павлодар. Сметките на терена се оказаха криви за домакините и „Кайсар“ показа стабилна игра през целите 90 минути, за да се оттегли заслужено с трите точки. В идния кръг „Кайсар“ гостува на „Акжаик“, а „Иртиш“ има тежко гостуване на втория „Кайрат“.", "date": "2018.10.21", "title": "Стойчо удари Херо в битката за оцеляване"}
{"url": "https://www.monitor.bg:443/bg/a/view/kandidat-za-prezident-na-gruzija-razdava-marihuana-147473", "text": "Кандидатът за президент на Грузия Зураб Джапаридзе беше арестуван, след като раздаде три цигари с марихуна по време на фестивал за легализирането й. Джапаридзе е лидер на опозиционната партия \"Гирчи\" и една от основните точки в платформата му е узаконяването на канабиса. По време на фестивала бяха задържани още 11 души. Около два часа след ареста Джапаридзе беше освободен. През юли грузинският конституционен съд премахна наказанието за лична употреба на трева, но покупката и разпространението й остават незаконни.", "date": "2018.10.21", "title": "Кандидат за президент на Грузия раздава марихуана"}
{"url": "https://www.monitor.bg:443/bg/a/view/loshoto-vreme-v-ispanija-pak-vze-jertva-147472", "text": "Най-малко един човек загина в резултат на проливните дъждове и на причинените от тях наводнения в провинция Малага в Южна Испания.  Жертвата е сътрудник на местната пожарна служба. Още от петък метеорологичната служба на страната обяви повишено ниво на опасност в 13 провинции заради проливните дъждове. В части на страната духаше и бурен вятър и имаше големи вълни. Заради тях бе преустановена работата на пристанището в Кастельон де ла Плана.", "date": "2018.10.21", "title": "Лошото време в Испания пак взе жертва"}
{"url": "https://www.monitor.bg:443/bg/a/view/ivajlo-karaniotov-napusna-iznenadvashto-fermata-147477", "text": "Един от популярните участници в четвърти сезон на „Фермата: Съединение“ и стожер на стопанството – Ивайло Караньотов напусна изненадващо шоуто. 60-годишният бивш лекоатлет взе трудното решение да се сбогува с участниците, за да бъде до сина си –състезателят по мотоциклетизъм Ангел Караньотов, на когото е треньор и мениджър. „Налага се да напусна, защото задачите с моторите стават сложни, ще изпуснем сезона, явно не могат да се оправят без мен“, обясни на фермерите Ивайло, който за времето си във „Фермата“ се превърна в ментор и любимец на всички участници. Бизнесменът и съпруг на актрисата Аня Пенчева влезе в шоуто, за да постави на изпитание физиката и психиката си, както и за да получи уединение, което не може да постигне навън.  „Такъв подарък никой, никога не ми е правил в живота. Обнових се! Спокоен съм. А и успях да отслабна със 7 кг”, е равносметката на Ивайло от участието му във „Фермата”. Междувременно емигрантката в Лондон Росица бе посочена за първи дуелист от фермера на седмицата Ваня Стамболова, а тя избра да се бори за оставане в шоуто срещу по-младата и импулсивна Радилена от град Кула. Поредният женски дуел предизвика буря от емоции сред прогресивно намалялата нежна половина от участниците, особено след като и за двете дуелистки това ще бъде второ явяване на Арената.  ", "date": "2018.10.21", "title": "Ивайло Караньотов напусна изненадващо „Фермата“ "}
{"url": "https://www.monitor.bg:443/bg/a/view/skleroza-mychi-selma-bleyr-147479", "text": "Холивудската актриса Селма Блеър страда от множествена склероза. Това оповести сама 46-годишната красавица в официалния си профил в Инстаграм. Звездата от комедията \"Професия блондинка\" е получила диагнозата от лекарски екип на 16 август, но призна, че от дълги години е усещала съпътстващите симптоми. Надявам се да дам надежди на другите. Искам да поиграя отново със сина си, да вървя по улицата, да яздя кон. Ако видите, че изпускам някои неща на улицата, не се колебайте да ми помогнете да ги събера.\", гласи част от изповедта на чаровната брюнетка в социалните мрежи. Актрисата призна още, че изпитва голяма физическа умора.", "date": "2018.10.21", "title": "Склероза мъчи Селма Блеър"}
{"url": "https://www.monitor.bg:443/bg/a/view/madona-pravi-pesen-s-kardi-bi-i-portugalski-rapyr-147476", "text": "Поп кралицата Мадона винаги е в тренда. Затова, явно следвайки вкуса на младото поколение, тя записа песен с хитовата в момента Карди Би. Парчето се казва \"Champagne Rose\" и в него се включва и португалския рапър Куаво от триото Migos. Именно в неговия предстоящ албум \"Quavo Huncho\" ще бъде реализирана песента, въпреки че Мадона също готви албум за началото на следващата годината. Четиринайстият й студиен проект обещава да е нещо наистина различно, след като преди няколко месеца самата тя разкрие, че в новата й музика има много португалско влияние. . Певицата живее в Лисабон, откакто 12-годишният й син Дейвид Банда бе приет в детската футболна школа на \"Бенфика\". И макар напоследък да се изявява в козметичната индустрия със свои парфюми и кремове, Мадона заяви, че не може да се откаже от музиката. заяви звездата пред сп. \"Уиминс уеър дейли\".", "date": "2018.10.21", "title": "Мадона прави песен с Карди Би и португалски рапър"}
{"url": "https://www.monitor.bg:443/bg/a/view/kodjabashev-s-istoricheski-medal-v-tenisa-na-masa-147470", "text": "Денислав Коджабашев спечели исторически първи медал за България в тениса на маса от световно първенство. Той завоюва сребърно отличие на сингъл за хора с увреждания в Клас 10 на шампионата на планетата в словенския град Лашко. На финала възпитаникът на Асен Асенов загуби с 0:3 гейма (10:12, 4:11, 9:11) от поляка Патрик Чойновски, който е параолимпийски шампион от Лондон 2012 и сребърен медалист от Рио де Жанейро 2016. Полякът стана световен шампион и на предишното първенство за хора с увреждания. Това е първи медал за Коджабашев от световно първенство. До момента той имаше две сребърни отличия от европейски първенства за хора с увреждания, като на финалите на тези шампионати загуби именно от Чойновски. „Ако бях взел първия гейм, щеше да се получи по-добре. Бях си изградил добра тактика, но накрая той беше физически доста по-добре от мен. Той си взимаше мачовете до финала с по 3:0 гейма, докато аз играх все по 3:2. Изключително щастлив съм от факта, че нося първи медал на България от световни първенства по тенис на маса. Това е голям успех за мен – дойдох с амбициите да спечеля медал и си изпълних целта”, каза пред sportal.bg Коджабашев.", "date": "2018.10.21", "title": "Коджабашев с исторически медал в тениса на маса"}
{"url": "https://www.monitor.bg:443/bg/a/view/pravjat-film-po-album-na-bob-dilyn-147482", "text": "Режисьорът Лука Гуаданино се готви да смае Холивуд като направи филмова адаптация на един от най-известните албуми на Боб Дилън \"Blood on the Tracks\". В това начинание ще му помага писателят Ричард Лагравенезе, който ще адаптира историята. Работата върху сценария вече е започнала, а сюжетът ще се завърти около история от 70-те години. Лагравенезе е близък и с режисьорската професия, след като записа името си в кредитите на \"Прелестни създания\" и \"П.С.: Обичам те\", а на \"Гласове на свободата\" е и сценарист. Заедно с Анджелина Джоли е работил и по историята на \"Несломен\". Лука Гуаданино пък наскоро засне римейк на хоръра \"Суспирия\". Албумът \"Blood on the Tracks\" е издаден през 1975 ., когато Дилън се разделя с първата си съпруга Сара. Музикантът обаче винаги е настоявал, че това не е негова автобиографична творба.", "date": "2018.10.21", "title": "Правят филм по албум на Боб Дилън"}
{"url": "https://www.monitor.bg:443/bg/a/view/majkata-na-severin-vljazla-v-bolnica-ne-ponesla-srama-147466", "text": "Майката на обвинения в убийството и изнасилването на Виктория Маринова Северин Красимиров влязла в болница в Германия, след като не понесла срама от гнусното престъпление на сина си. Това твърди жената на Северин Емел Мехмедалиева, която се е скрила при роднини в русенско село и не смее да се върне в ромските махали „Тракцията“ и „Селеметя“ от страх да не бъде линчувана. „Чухме се със свекърва ми преди няколко дни, тя обеща да ми прати 50 евро да имам с какво да живея. Парите не пристигнаха и аз се притесних да не е станало нещо. После разбрах от лелята на Селяйдин, че свекърва ми е влязла в болница - нещо удар ли получила и аз не знам какво точно се е случило“, обяснява Емел. Тя разказва, че никога не е виждала Северин да пие лекарства през последните две години, откакто живеели заедно. „Добре си беше съвсем, даже хапче за глава не е имало нужда да взема“, казва Емел. Думите й противоречат на твърденията на майката на 21-годишния ром, че бил умствено изостанал и пиел хапчета, вероятно за да го изкара невменаем и оправдае гнусното му престъпление. Емел гледала Северин по телевизията в петък, когато Окръжният съд в Русе му наложи най-тежката мярка за неотклонение и го остави за постоянно в ареста. Сторил й се много уплашен, а иначе бил наперен. Запознали се с него преди две години във фейсбук, когато била 16-годишна, и малко след това заживели заедно. Не са сключвали брак, но според представите в ромската общност тя вече му била жена. Миналата зима изкарали заедно в Германия при майка му, където работели, за да спечелят пари за ремонт на къщата в квартал „Тракция“. Съборетината била на баща му, който също се казвал Северин, но след като умрял в затвора и жена му се събрала с друг мъж, в къщата останала да живее сестра му. Лелята била клошарка и не полагала никакви грижи за и без това паянтовата постройка. В Германия Северин и Емел чистели къщи заедно с майка му Надежда. Емел не знае колко точно деца има жената, но при нея в Германия видяла само брата на Северин – 18-годишният Красимир с прякор Додо, и 12-годишната му полусестра, чийто баща бил вторият мъж на Надежда. Този, с когото живеела сега в Германия, бил третият й съпруг и с него нямала общи деца. Емел никога не е виждала останалите деца на свекърва си и не знае къде са те сега. Върнали се със Северин в България в началото на лятото със събраните средства. Купили си БМВ, което обаче скоро след това продали на комшия в „Тракцията“, тъй като парите за ремонта свършили, а и Северин нямал книжка. Според Емел той е карал колата само в квартала. Имали са намерение отново да ходят да работят в Германия, защото като докер в Русе Северин изкарвал малко пари. Чакали Емел да вземе новата си лична карта, чийто срок бил изтекъл, и тогава да решат кога да тръгнат.", "date": "2018.10.21", "title": "Майката на Северин влязла в болница, не понесла срама"}
{"url": "https://www.monitor.bg:443/bg/a/view/bojko-borisov-borisov-bylgarija-i-oae-moje-da-sa-vrata-za-interesite-si-v-evropa-i-zaliva-147463", "text": "България и Обединените арабски емирства (ОАЕ) следва да използват всички предимства на своето стратегическото разположение в своите региони и да играят една за друга ролята на „врата“ за своя инвестиционен и експортен интерес съответно към Европа и към Залива. Това обсъдили на среща премиера Бойко Борисов и престолонаследника Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал-Нахаян, съобщиха от пресцентъра Министерския съвет. Българският премиер е потвърдил интереса на страната ни да изгради ефективно партньорство с ОАЕ в областта на сигурността. Водещата тема на срещата била възможностите за активизиране на двустранното сътрудничество. Борисов определил като позитивни реалните стъпки, които вече се правят в тази посока – както с откриването на посолства на България и на ОАЕ съответно в Абу Даби и в София в началото на годината, така и с настоящото му посещение във федералната монархия, което е първа визита на това равнище в историята на двустранните отношения на страна ни с ОАЕ. Според българския министър-председател, след като вече са налице постоянни дипломатически представителства в двете столици, е важно политическият диалог да се доразвие, за да се създадат предпоставки за по-нататъшно ползотворно сътрудничество. Борисов специално акцентирал и върху развитието на търговско-икономическите връзки и инвестициите, където по думите му има сериозен неизползван потенциал. Премиерът изтъкнал, че добри възможности могат да се търсят чрез по-интензивна работа на междуправителствената смесена комисия за икономическо сътрудничество. Премиерът отбелязал благоприятния бизнес климат в страната ни, за който правителството работи целенасочено и посочил като многообещаваща сфера за развитие на успешно сътрудничество високите технологии и иновациите. Министър-председателят подчертал, че страната ни разполага и с редица други преимущества. Наред с това през последните години ОАЕ проявява инвестиционен интерес към Западните Балкани в сфери, в които България също разполага с възможности. От своя страна шейх Мохамед бин Зайед Ал-Нахаян изразил желание връзките между двете страни да се развиват и укрепват. Престолонаследникът на Абу Даби проявил интерес и към Българското председателство на Съвета на Европейския съюз. Борисов коментирал решението на страната ни да включи като акцент в европейския дневен ред темата за Западните Балкани и перспективата за тяхното развитие. Той запознал своя домакин и с ключовите акценти от Софийската декларация, подписана на срещата на върха през май тази година, с която се потвърждава подкрепата на всички държави-членки на ЕС за европейската перспектива на Западните Балкани. Шейхът обърнал специално внимание и на транспортните коридори, които премиерът Борисов договаря с други страни от Балканите. Премиерът Борисов заявил, че в началото на ноември в България ще се проведе Съвет за сътрудничество на високо равнище между България, Румъния, Сърбия и Гърция, на която ще бъдат обсъждани въпросите касаещи развитието на региона, които включват и темата за транспортните коридори. Престолонаследникът на Абу Даби изразил желание да посети България. „За мен беше чест да чуя българския химн и тук и да Ви поздравя от името на българския народ“, заявил премиерът в края на срещата. След срещата стана ясно, че Борисов е подарил на домакиня униформа на антитерорист от българската армия, който ги колекционира. От своя страна престолонаследникът на Абу Даби дарил на Борисов ръчно тъкан килим, изработен от афганистанка с благотворителна цел. Майсторката на килима е член на фондация, в която е и дъщерята на шейха. Другият дар за Борисов е малка дървена пластика. В интерес на България и Обединените арабски емирства е да изградят ефективно партньорство в стратегически важни области, сред които сигурността и борбата с тероризма. Това заявил министър-председателят Бойко Борисов по време на разговора си със заместник министър-председателя и министър на вътрешните работи на ОАЕ шейх Сайф бин Зайед Ал-Нахаян, съобщиха от пресцентъра на Министерския съвет. Борисов изразил удовлетворение от наличието на взаимна политическа воля за активизиране на двустранното сътрудничество. Той изтъкнал значението на обмена на информация и опит в борбата срещу престъпността и контрабандата. Според българския министър-председател би било добре да се развие сътрудничеството между службите на двете страни. Министър-председателят определил като положително постигнатото взаимно признаване на свидетелства за управление на МПС. Влизането в сила през месец юли на Меморандума, който урежда този въпрос, беше дългоочаквано събитие за съгражданите ни в ОАЕ. С него отпадна необходимостта те повторно да посещават шофьорски курсове и да полагат изпити във федералната монархия.", "date": "2018.10.21", "title": "Борисов: България и ОАЕ може да са „врата“ за интересите си в Европа и Залива (ОБНОВЕНА)"}
{"url": "https://www.monitor.bg:443/bg/a/view/megan-markyl-puska-hari-sam-iz-avstralija-147464", "text": "Бременната херцогиня на Съсекс Меган Маркъл направи промени в графика за първата си кралска обиколка след вълнуващото начало на визитата си в Австралия и РЮА със съпруга си принц Хари, съобщиха световните информационни агенции. Първата обиколка на Меган е с много ангажименти, като е планирано кралската двойка да присъства над 70 събития по време на 16-дневното си посещение в двете страни. Дворецът Кенсингтън оповести, че кралската двойка решила малко да намали ангажиментите в графика на Маркъл за следващите два дни преди последната седмица и половина от обиколката. В неделя сутринта Меган пропусна събитие в Сидни, като остави принц Хари да посети сам игрите Инвиктус. Снощи херцогинята на Съсекс присъстваше на откриването на въпросните игри в Операта в Сидни. Събитието се забави с един час заради гръмотевична буря. Игрите Инвиктус, чието име идва от латинското \"непобедим\", бяха основани от принц Хари през 2014 г. Състезанието дава възможност на болни и ранени военнослужещи и ветерани да участват в спортни прояви и да намират вдъхновение за възстановяване. Преди това принц Хари почете австралийските военнослужещи, сражавали се през Първата световна война, като откри ново крило на военен мемориал в Сидни. Принцът и съпругата му положиха венец от австралийски цветя пред мемориала. В същото време стана ясно, че Меган е отказала да съобщи за бременността на баща си и е оставила майка си да стори това. Херцозите на Съсекс вече са си избрали и звездна детегледачка за бъдещото кралско бебе – това е Кони Симпсън, която се е грижила за децата на много звездни двойки. Изборът е осъществен след препоръка от Джордж и Амал Клуни.", "date": "2018.10.21", "title": "Меган Маркъл пуска Хари сам из Австралия"}
{"url": "https://www.monitor.bg:443/bg/a/view/tir-se-preobyrna-na-okolovrystnoto-147465", "text": "ТИР се е преобърнал на Околовръстния път преди разклона за с. Казичене, пострадал е шофьорът на камиона, съобщиха от пресцентъра на МВР. Сигналът е подаден около 12.00 часа. По първоначални данни, ТИР, движейки се по Околовръстен път, преди разклона за с. Казичене, се е ударил в информационните табели на пътя и се е преобърнал. На място веднага са изпратени екипи на полицията, пожарната и Бърза помощ.  Временно е ограничено движението на моторни превозни средства в района. Шофьорът е приет в СО на УМБАЛ \"Св. Анна\" в много тежко състояние със съмнения за фрактура на череп, съобщиха от лечебното заведение. В момента пациентът се диагностицира.", "date": "2018.10.21", "title": "ТИР се преобърна на Околовръстното (ОБНОВЕНА)"}
{"url": "https://www.monitor.bg:443/bg/a/view/1-600-izpylniteli-sybra-festivalyt-listopad-na-spomenite-147461", "text": "1600 изпълнители събира Варна във фестивала „Листопад на спомените“. В предвидените над 223 сценични прояви, участниците се състезават в шест категории - градски и популярни песни, автентичен фолклор, обработен фолклор, класическо и школувано пеене, авторски песни от всички категории и художествено слово. В тазгодишното издание се представят общо 148 колектива и 74 индивидуални изпълнители от цяла България, както и гостуващи състави от Украйна. Събитието се организира от Областен и Общински съюз на пенсионерите - 2004, Фондация „Листопад на спомените, Варна“, в партньорство с Община Варна и Двореца на културата и спорта. Кметът на Варна, Иван Портних, отдели специално внимани към гостите, като поздрави в Двореца на културата и спорта участниците в националния фестивал с международно участие. „Благодаря Ви, че съхранявате традициите в областта на фолклора и старата градска песен. Вашият ентусиазъм е вдъхновяващ и мотивиращ, бъдете здрави!“, обърна се той към участниците.   От 14,30 чса днес е премиерата на поредния поетичен сборник „Листопад на спомените”, в който са публикувани произведенията на автори от цялата страна. На представянето на сборника ще бъдат връчени награди на най-добрите автори от жури, съставено от в-к „Пенсионери”. Фестивалът за артистични изяви на творци-любители на и над 55-годишна възраст ще приключи тази вечер в Двореца на културата и спорта. Рецитал на закриването ще имат специалните гости - певицата Мими Николова и колективите от Болгород - Днестровски и с. Заря, Одеска област. След това ще бъдат обявявени резултатите, връчване на наградите и закриването. Фестивалът се провежда от 1997 г. и събира  на сцена във Варна любителски състави от пенсионерски клубове от цялата страна. ", "date": "2018.10.21", "title": "1600 изпълнители събра фестивалът „Листопад на спомените“ "}
{"url": "https://www.monitor.bg:443/bg/a/view/zelenite-chushki-za-sedmica-poevtinjaha-s-11-147467", "text": "Цената на зелените чушки се понижи през миналата седмица с 11,1% до 1,20 лв./г, сочат данни на Държавната комисия по стоковите борси и тържищата (ДКСБТ). Червените пък поскъпнаха с 13,1% до 2,07 лв./кг. Морковите през миналата седмица се търгуваха по 0,70 лв./кг. Оранжерийните домати поевтиняха с 8,3 на сто до 2,20 лв./кг, а краставиците се увеличиха с 14,3% до 1,38 лв./кг. Картофите леко поевтиняха с 1,6% до 0,62 лв. за килограм на едро. Ябълките паднаха с 8,2% до 1,01 лв./кг. Гроздето поевтиня с 3,1 на сто до 1,57 лв./кг. За периода кравето сирене поскъпна с 0,3% до 5,97 лв./кг. Кашкавалът, тип \"Витоша\", се купуваше по борсите средно за 9,95 лв./кг, а олиото - по 1,95 лева за литър. Каймата се търгуваше по 4,70 лв./кг. Пакетче краве масло от 125 грама струваше на едро по 2,32 лева. Пилешкото замразено месо по борсите през миналата седмица вървеше по 4,02 лв./кг. Захарта поскъпна с 4,6 на сто до 1,13 лв./кг. Цената на евро на брашното тип \"500\" се вдигна с 3.6% до 0,87 лв./кг. Яйцата се продаваха по 0,21 лева за брой. Индексът на тържищните цени (ИТЦ), който отразява цените на хранителните стоки на едро, се повиши за периода с 0,87% до 1,393 пункта. Базовото му ниво - 1,000 е от 2005 г.", "date": "2018.10.21", "title": "Зелените чушки за седмица поевтиняха с 11%"}
{"url": "https://www.monitor.bg:443/bg/a/view/nacionalen-konkurs-za-interaktivni-karti-otbeljazva-20-ijat-svetoven-gis-den-147460", "text": "Национален конкурс за интерактивни карти под надслов „Преоткриваме България с ГИС“ започна във връзка със Световния ден на Географските информационни системи (ГИС). В него всеки от участниците ще има възможност да използва една от специално разработените апликации и да разкаже своята история. Интерактивните карти съчетават една или повече уеб карти, придружени с текст, снимки и мултимедийно съдържание, които могат да направят всяка история вълнуваща по нов, интересен и увлекателен начин. Историите могат да бъдат свързани със специално преживяване, с полезна информация, с исторически или фактически данни, с личен или обществен проект. В конкурса могат да се включат както организации, така и индивидуални участници, като награди ще бъдат връчени в следните категории: История и култура - истории за културни събития, фестивали, чествания, традиции, паметници на културата, исторически забележителности, градове, общности, нации, местности и много др.; Образование - истории, които са насочени към обучението, образованието и изучаването. Истории за училище, университет, курс, кръжок и всичко, което ни помага да се развиваме и обогатяваме с нови и полезни знания; Пътуване и туризъм - познати и непознати места, пътища, гледки и преживявания, свързани с красотата на нашата родина; Устойчиво развитие - истории, които са свързани с теми като околна среда, градско развитие, лични или обществени каузи, добри практики и примери от дейността на организации и много др. Над 80% от информацията, с която ежедневно боравим, съдържа пространствена компонента. Именно Географските информационни системи са тази технология, която съчетава местоположението на обектите с описателната информация за тях. Комбинирането и визуализирането на тази информация в слоеве помага за по-доброто разбиране на събитията и взаимовръзките между обектите в света около нас. Така ГИС се превръща в мощен инструмент за събиране, обмен и споделяне на знания, който улеснява идентифицирането на съществуващи проблеми, и осигурява подходящите средства за взимане на информирани решения. Победителите от конкурса „Преоткриваме България с ГИС“ ще бъдат обявени до 14 ноември 2018 г., когато ще се проведе честването на 20-тата годишнина Световния ГИС ден в България в София хотел Балкан. Имената на призьорите във всяка категория ще бъдат обявени публично в срок до 5 дни от края на Конкурса на интернет портала на „Есри България“ и Facebook страницата на фирмата.", "date": "2018.10.21", "title": "Национален конкурс за интерактивни карти отбелязва 20-ият световен ГИС-ден"}
{"url": "https://www.monitor.bg:443/bg/a/view/slaj-se-otkaza-ot-pobitite-kamyni-147469", "text": "Силвестър Сталоун най-вероятно се е отказал да използва природната красота на Побитите камъни край Варна за декор на новия си филм „Рамбо 5: Последна кръв“, по който работи в момента у нас. Това стана ясно от уредника на обекта Стилиян Марков, който заяви пред Дарик, че не е постъпвало официално запитване за снимки в открития музей. Той потвърди, че преди два месеца екипът на продукцията е дошъл да огледа терена, но така и до момента не е поискано разрешение камерата да се завърти в природния феномен. уточни Марков. В договора трябва да бъде точно записано колко дни ще се снима и каква сума ще бъде заплатена за това. Побитите камъни вече са използвани в холивудска продукция. Местността през 2011 г. се превърна в снимачна площадка на друга високобюджетна продукция - „Конан Варварина“. Както „Монитор“ вече писа, сюжетът ще се върти около мексикански картел и опитите на Рамбо да прекрати дейността на престъпниците. Като негова дясна ръка ще служи репортерка, зад чийто микрофон застава испанската звезда Пас Вега. Актрисата Ивет Монреал („Семейство Фостър“) пък ще попадне сред жертвите на враговете на Слай в петата част от франчайза. Световната премиера е заложена за догодина.", "date": "2018.10.21", "title": "Слай се отказа от Побитите камъни"}
{"url": "https://www.monitor.bg:443/bg/a/view/krychmi-na-ostrova-plashtat-500-paunda-za-bira-na-korem-147462", "text": "Британски пъб търси да назначи срещу 500 британски лири кандидат, чиято работа ще се изразява в това да пие бира, да замезва и да гледа спортни предавания, съобщава в. \"Метро\". Офертата е на веригата кръчми \"Гладния кон\", разположени в три различни графства. Но тъй като няма пълно щастие, медалът има и обратна страна. Пиячът на бира ще трябва да върши работата и на официален пиар на пъба, в който ще бъде нает. Но това едва ли ще притесни кандидатите, като се вземат предвид облагите - пиене на бира на корем, замезване с лазаня, пържени картофки и риба, игра на дартс и пеене на караоке. В задължението на назначените на поста ще влиза посещения на пъбове \"Гладния кон\" и даване на препоръки за привличане на повече клиенти. Но за да бъдат одобрени кандидатурите, в мотивационното писмо трябва да се изтъкне с какво именно даденият индивид би бил \"идеалният пъб пиар\" на веригата. Заявките за длъжността се приемат до 13 ноември.", "date": "2018.10.21", "title": "Кръчми на Острова плащат 500 паунда за пияч на бира на корем"}
{"url": "https://www.monitor.bg:443/bg/a/view/posmyrtna-nagrada-za-shofiora-kojto-spasi-12-deca-147447", "text": "Кметът на Кюстендил Петър Паунов предложи кюстендилският шофьор – Румен Архипов, който почина в движение, но спаси живота на 12 деца, да бъде удостоен със званието „почетен гражданин“ на Кюстендил. За целта вече е депозирана докладна записка до местния общински съвет, като решението по нея ще бъде взето на предстояща сесия на 25 октомври /четвъртък/. „Няма как да не подкрепим това предложение. Този човек успя да предотврати истинска трагедия. Представете си какво можеше да стане и колко семейства да бъдат почернени“, коментираха местни парламентаристи. До геройския подвиг на Архипов се стига на 15 октомври, след един от поредните му курсове. Малко след 14 часа той трябвало да прибере по домовете им общо 12 деца – 10 от ПМГ „Проф. Емануил Иванов“ и други 2 от Начално училище „Св. Климент Охридски“.   „По време на пътуването шофьорът получава масивен инфаркт и изпада в безсъзнание. В последните секунди от живота си той проявява истинско геройство, като опитвайки се да овладее автобуса, натиска с двата си крака спирачката, дърпа ръчната и успява да спре в оградата на къща в село Слокощица. Пренебрегвайки болката, която вероятно е изпитвал, той успява да спаси живота на децата, които е превозвал“, посочва в докладната си записка кметът на Кюстендил Петър Паунов. Веднага след инцидента с децата започнаха работа психолози, които до ден днешен не могат да повярват, че „чичо Румен“ го няма. „По-голямата част от учениците бяха от село Слокощица. Благодарение на него те са живи и здрави. И сега говорят за Румен Архипов с умиление и възхищение. Страшно много го обичаха“, коментират жители от Слокощица. Румен Архипов е роден на 11 март 1964 година. Учил е във Второ Основно училище и в Техникума по електротехника. Трудовият му стаж е в Оптико-механичния завод и Мини Бобов дол. От 15 години е шофьор в транспортна фирма, превозваща ученици от град Кюстендил към селата в общината. Той е един от любимите шофьори на учениците. „Румен наистина заслужава да бъде обявен за почетен гражданин на Кюстендил. Беше много добър човек и завинаги ще остане в сърцата ни“, коментираха колеги на Румен Архипов.", "date": "2018.10.21", "title": "Награждават посмъртно кюстендилския шофьор в четвъртък (ОБНОВЕНА)"}
{"url": "https://www.monitor.bg:443/bg/a/view/arestuvaha-gargata-pri-akcija-na-gdbop-147458", "text": "Атанас Мечев - Гаргата е арестуван при операция на ГДБОП срещу престъпна група за разпространение на наркотици и насилствени действия спрямо хора на територията на Благоевград, Банско и Разлог, предаде До момента са задържани повече от 5 души, сред които и лидерът на групата, познат с прозвището „Гаргата“, предаде БНР. В момента продължават претърсванията на адреси в трите града. Обиски се извършват и в София. Повече подробности ще бъдат дадени след края на акцията.", "date": "2018.10.21", "title": "Арестуваха Гаргата при акция на ГДБОП"}
{"url": "https://www.monitor.bg:443/bg/a/view/nasilenata-i-ubita-roza-ot-plovdiv-chaka-8g-vyzmezdie-147453", "text": "Изнасилената и убита с над 30 удара с нож в пловдивски парк камериерка Роза Мачокова чака 8 години възмездие. „Живеем с мъката, че убиецът е на свобода и че никой нищо не прави, за да разкрие това гнусно престъпление”, мълви вдовецът Митко Мачоков.   Неизбежно той прави сравнение между убийствата на своята съпруга и на красавицата и телевизионна водеща Виктория Маринова от Русе. Казва, че както задържаният в Германия Северин е избягал веднага след зверството в Германия, така вероятно и извергът, погубил и насилил Роза, също на момента е напуснал България. Не спира да се тормози и от факта, че неговата съпруга не е била известна и популярна телевизионна водеща, за да бъдат впрегнати всички ресурси на МВР убийството да бъде разплетено за дни, както стана в Русе. „Те не могат нещата да останат така. На тях не им пука, ей така – ден след ден да минат. Как можаха онзи убиец от Русе да го хванат за няколко дни, а в Пловдив – нищо години наред вече”, казва Мачоков. По думите му виновен за прикриването на убиеца е клошарят Янко Шандъков. В деня след престъплението бездомникът бе закопчан и направи пълни самопризнания. Тогава остана близо 3 месеца в ареста, но когато през декември 2010г. стана ясно, че ДНК-то му не съвпада с намерения при убийството биологичен материал, бе пуснат на свобода с мярката „подписка”. „Онзи (б.р. Янко Шандъков) си яде и си пие, никой не го закача за нищо, а той знае кой е убил Роза. Защо нищо не се прави? Не е нормално да спиш в храстите на 6-7 метра от мястото на убийството и да твърдиш, че не си чул нищо. Знае кой е извършителят, но го прикрива. Нарочно си призна навремето, за да му даде време да избяга”, не спира да повтаря вдовецът. Той предполага, че зверството е било извършено от приятел на Янко Шандъков, но заради това, че вече са минали много години, престъплението нямало да бъде разкрито. „На никой не му пука. Затова ще ги съдя. Ще искам да бъда обезщетен от фонда за пострадали от престъпления”, казва още Митко, който е наел и известен адвокат от Пловдив. Юристът се е ангажирал да го представлява в хода на досъдебното производство, което обаче цикли. Досъдебното производство на окръжна прокуратура в Пловдив бе образувано по член 116 от НК – за умишлено убийство срещу неизвестен извършител, припомня зам.-окръжният прокурор Галина Андреева – Минчева. Тя уточни за „Телеграф”, че продължава издирването на извършителя, което е възложено на Първо районно управление на полицията в Пловдив. Давността за подобен тип престъпление е 20 години. „Годините си минават, мъката си остава. Така ще си остане, докато съм жив. И за децата, и за мене. Някой казва, че времето лекува. Не, не е вярно”, казва Митко Мачоков. И признава, че често сънува убитата си съпруга. Някой от разследващите преди време му признал, че престъплението с Роза не било разкрито веднага, защото Янко забавил разследването, като признал, че той е убиецът. „Когато Янко Шандъков подведе разследващите, се отърва безнаказан. Не го съдиха за лъжесвидетелстване. Аз, ако съм в съдебната система, ще му дам 15 години за лъжите и прикриването на истинския убиец. За да подвеждаш ти полицията, да мамиш – това е подсъдимо. А той си яде и си пие по пейките и се подсмива се на всички. Той подвежда всички. Ами защо не го осъдят?”, пита вдовецът.   45 годишната Роза Мачокова била зверски изнасилена и наръгана около 6 часа сутринта, докато отивала на работа и преминавала през кварталната градинка в район „Южен”. Трупът й бил открит час по-късно от пенсионери, които разхождали кучетата си в парка. Портфейлът и документите от дамската чанта на жената били разхвърляни около разголеното й тяло, скрито в храстите край основната паркова алея. Не била ограбена. Открилите трупа разказаха, че дрехите й от кръста надолу били разкопчани, а по голото й тяло имало кални следи. По тялото й имало над 30 пробождания с нож, като две от нараняванията били дълбоки. Едната от фаталните рани била в шията на жертвата, която починала от кръвозагуба. Според криминалисти останалите пробождания били по-скоро за сплашване, за да спрат виковете на Роза. Час след зверството, по алеята край трупа в парка преминал и самият Митко Мачоков, който отивал на работа. Заради храстите покрай алеята той не видял мъртвата си съпруга. Едва няколко часа след зверството за извършител бил задържан клошарят Янко Шандъков. Той имал кървави петна по дрехите си, които обаче след анализ се оказали петна от червен плодов храст, под който е спал в нощта на убийството. Първоначално Янко с готовност си признал и дори описал как е нападнал жертвата, защото искал да я ограби. Чак след това решил да я изнасилва. Ударите с нож последвали замисъла му. Думите си пред полицията бездомникът повтори и пред съдия по време на мерките си за неотклонение през септември 2010г. При възстановка на убийството пък Янко дори показал с ножа на полицаите как е ръгал беззащитната жена. Към края на декември 2010г. стана ясен резултатът от ДНК експертизата. Липсата на съвпадение между днк-то на клошаря и това, намерено по трупа, освободи Шандъков от ареста. Той се върна към старите си занимания да спи на открито, да рови по кофите за боклук и да пие. Сред заподозрените бил и самият Митко Мачоков, защото според криминални психолози убийството на Роза Мачокова било толкова зверско, а ударите толкова много, че говорели да е извършено от близък до семейството човек. Само че взетите над 280 ДНК експертизи от роднини, приятели и приближени до Мачокови, от клошари и престъпници включително, както и десетки разпити, не дали абсолютно никакъв резултат. Оневиненият 41-годишен по време на убийството Янко Шандъков лежал три пъти в затвора. Той излязъл от затвора две години преди смъртта на Роза Мачокова - през септември 2008 година. Бил осъден, защото пребил мъж, който три дни по-късно починал в болница. Осъден бил за убийство по непредпазливост. Първата му присъда била за кражба, а третата – заради въоръжен грабеж. След последния престой в затвора, заживял край парка в район „Южен”. Денем се събирал с останалите клошари от махалата. Предполага се, че поне месец извършителят е дебнел жертвата си, която всяка сутрин преминавала по една и съща алея през парка.", "date": "2018.10.21", "title": "Насилената и убита Роза от Пловдив чака 8 години възмездие"}
{"url": "https://www.monitor.bg:443/bg/a/view/rachkov-i-zueka-shte-izpitvat-uchenici-ot-15-oblasti-na-stranata-147449", "text": "Министерството на регионалното развитие и благоустройството продължава образователно - патриотичната кампания „Моят град е моята крепост“, в която актьорите Димитър Рачков и Васил Василев - Зуека изпитват ученици. На 24 и 30 октомври ще се проведат два полуфинала в градовете Сливен и Габрово. По време на състезанията 15 отбора ще премерят знания и само два от тях ще стигнат до големия финал, който ще се проведе на 04 ноември в град София. С помощта на Министерството на образованието и науката бяха излъчени отбори от всяка област. Децата ще премерят знания в три състезателни кръга. В първия всеки отбор ще отговаря на два въпроса за родния му край, като ще трябва да познае обектите от снимката (културни и туристически обекти, финансирани от ОПРР). Във втори кръг участниците ще трябва да познаят изпълнителя и името на песента, от която ще чуят откъс. Последният кръг ще е Колело на късмета с имената на всичките 28 области - всеки отбор отговаря на въпроси за района, който му се е паднал след завъртане на колелото. Петчленно жури ще оценява представянето на учениците. Негов председател е министърът на регионалното развитие и благоустройството Петя Аврамова. В журито са още зам.-регионалният министър Деница Николова, зам.-министърът на образованието и науката Таня Михайлова, както и кметът и областният управител от града-домакин.  Всяко събитие ще бъде съпътствано от атрактивна програма, игра с публиката със забавни въпроси, скечове и музикални изпълнения. И, разбира се, много подаръци за победителите. На 24 октомври в зала „Сливен“ знания ще премерят отборите от областите Сливен, Бургас, Ямбол, Хасково, Пловдив, Смолян, Кърджали и Стара Загора. А на 30 ноември, в зала „Възраждане“, град Габрово, ще се състезават деца от областите Велико Търново, Видин, Враца, Монтана, Ловеч, Габрово и Плевен. Преди лятната ваканция бяха проведени два полуфинала от образователно-патриотичната кампания „Моят град е моята крепост“, в които се включиха деца от останалите 13 области на страната. Отборите победители от град Перник и Шумен ще покажат знания на финала. След състезанията в Сливен и Габрово ще станат ясни и другите два отбора, които ще се явят на грандиозния финал в зала 1 на НДК на 4 ноември. На него Зуека и Рачков ще изпитват четирите отбора победители.", "date": "2018.10.21", "title": "Рачков и Зуека ще изпитват ученици от 15 области на страната"}
{"url": "https://www.monitor.bg:443/bg/a/view/planinski-spasiteli-spasiha-izraelski-turisti-kraj-rilskija-manastir-147454", "text": "Екипи на ПСС са провели две спасителни акции на изгубени туристи в района на Лозенската планина и на Рилския манастир през вчерашния ден. Това съобщиха от Планинската спасителна служба (ПСС) при БЧК пред \"Фокус\". И двете акции са приключили успешно малко след полунощ. Четирима български туристи са се изгубили в района на Лозенската планина, а край Рилския манастир – двама израелски граждани. Всички са намерени в добро състояние.", "date": "2018.10.21", "title": "Спасиха израелски туристи край Рилския манастир "}
{"url": "https://www.monitor.bg:443/bg/a/view/kzp-proverjava-proverjava-tyrgovcite-na-zimni-gumi-i-farove-147451", "text": "КЗП започва редовната си кампания за проверки на търговците, които предлагат гуми, фарове за мъгла и други стоки и продукти, свързани със зимното оборудване на автомобила, каза председателят на Комисията за защита на потребителите (КЗП) Димитър Маргаритов по Канал 3. Инспекторите на Комисията за защита на потребителите ще следят търговците на автомобилни гуми да предоставят навременно пълна и коректна информация по отношение съответствието със стандартите за безопасност, разхода на гориво, нивото на шум, произхода, цената. Шефът на КЗП напомни, че от миналата година зимните гуми вече са задължителни и в България. „Ние винаги сме обръщали внимание на потребителите, наред с това как да се предпазят от възможни рискове в резултат на нелоялно поведение на търговците, но и от гледна точка на безопасността всички да спазват правилата”, обясни Маргаритов.", "date": "2018.10.21", "title": "КЗП проверява търговците на зимни гуми и фарове за мъгла"}
{"url": "https://www.monitor.bg:443/bg/a/view/mogerini-poiska-razsledvane-na-ubijstvoto-na-sauditskija-jurnalist-147448", "text": "Върховният представител на ЕС по въпросите на външните работи Федерика Могерини поиска щателно, достоверно и прозрачно разследване на обстоятелствата около смъртта на саудитския журналист Джамал Хашоги, предаде АФП. Новата информация за смъртта на Хашоги е изключително притеснителна, \"включително шокиращото нарушение на Виенската конвенция за консулските отношения от 1963 г.\", се казва в публикувано вчера изявление на Могерини. \"ЕС, също като своите партньори, настоява, че е необходимо щателно, достоверно и прозрачно разследване, което да проясни обстоятелствата около смъртта и да гарантира, че отговорните за нея ще бъдат наказани\", подчерта ръководителката на европейската дипломация. Могерини се позова на чл. 55 от Конвенцията, който задължава всички служители на консулството да спазват изцяло законите на страната домакин и обявява за недопустимо използването на помещенията на консулството за цели, несъвместими с изпълняването на консулски функции. Германският външен министър Хайко Маас заяви вчера по германската обществена телевизия, че Берлин не трябва да одобрява продажба на оръжия на Саудитска Арабия, докато не се изяснят обстоятелствата около смъртта на Хашоги. Това е очевидна промяна на взетото миналия месец решение да се разреши продажбата на артилерийски системи на Рияд, отбелязва Ройтерс. Маас подкрепи решението на редица политици и членове на деловите среди да се откажат от участие в планираната за следващата седмица инвестиционна конференция в Рияд, добавяйки, че в момента и самият той не би отишъл, отбелязва. По-рано вчера председателят на комисията по външна политика в Бундестага Норберт Рьотген, член на Християндемократическия съюз (ХДС) на канцлерката Ангела на Меркел, призова Германия незабавно да спре продажбата на оръжие на Саудитска Арабия, включително на вече обещаното. Отношенията между Берлин и Рияд ще бъдат подложени на изпитание и това включва доставките на оръжие, заяви вчера генералният секретар на Германската социалдемократическа партия Ларс Клингбайл, цитиран от ДПА. По време на посещението си в Невада, президентът на САЩ Доналд Тръмп заяви пред медиите, че не е удовлетворен от саудитското обяснение на смъртта на Хашоги, отбелязва Ройтерс. Той обаче допусна, че е възможно саудитският престолонаследник Мохамед бин Салман може да не е знаел за смъртта на журналиста, отбелязва Ройтерс. Тръмп подчерта също, че спирането на продажбите на оръжие за Рияд би навредило на САЩ повече, отколкото на Саудитска Арабия, засягайки над един милион работни места. \"Можем да направим други неща, включително да наложим санкции\", заяви Тръмп, цитиран от АФП. Международната федерация на журналистите призова Вашингтон и Брюксел да наложат санкции на Рияд заради убийството на Хашоги в саудитското консулство в Истанбул. Турция няма да позволи на саудитската администрация да прикрие истината за смъртта на саудитския журналист, ако престъплението бъде потвърдени, обеща Нуман Куртулмуш, заместник-председател на Партията на справедливостта и развитието, цитиран от ДПА и Асошиейтед прес.", "date": "2018.10.21", "title": "Могерини поиска разследване на убийството на саудитския журналист"}
{"url": "https://www.monitor.bg:443/bg/a/view/britanski-predprijatija-sa-gotovi-do-koleda-da-prilagat-planovete-si-za-brexit-147456", "text": "Водеща британска бизнес асоциация заяви, че повечето предприятия са готови до Коледа да започнат да прилагат плановете си за извънредни ситуации, включително съкращаване на работни места и преместване на дейността си в чужбина, освен ако получат по-голяма яснота за Brexit, предаде АП. След проучване на 236 предприятия, с акцент върху малките и средни компании, Конфедерацията на британската индустрия съобщава, че според 80 на сто от тях Brexit е повлиял негативно на плановете им за инвестиции. Много от тях се готвят за сценарий, при който Великобритания напуска ЕС без сключено споразумение за раздялата. По-голямата част от британския износ в момента се пласира на европейския пазар. Керълайн Феърбеърн, генерален директор на Конфедерацията на британската индустрия, определи ситуацията като изискваща неотложни действия. По-рано днес 700 000 души протестираха в Лондон против Brexit, припомня Reuters.", "date": "2018.10.21", "title": "Британските предприятия са готови до Коледа да прилагат плановете си за Brexit"}
{"url": "https://www.monitor.bg:443/bg/a/view/otmenjat-bedstvenoto-polojenie-v-lom-utre-vodata-e-pusnata-147457", "text": "Утре слагаме край на бедственото положение - водата е пусната с пълната си мощност, но все още има места без водоподаване. Това каза кметът на Община Лом Пенка Пенкова пред „Фокус“ и уточни, че в момента е задействана втора помпа. „Водата е пусната на пълната си мощност от Добри дол. Сутринта се чух с нашия представител на ВиК. В ниската част на града има вода, но във високата все още няма. Мисля, че до края на деня, навсякъде в Лом ще има вода“, обясни Пенкова. Тя уточни, че в момента по предписание на РЗИ и утрешния ден е обявен за неучебен за детските градини и училищата. „Предстои дезинфекция, след което ще се вземе проба от всякъде. Подсигурили сме вода за децата от вторник нататък. Идеята е след водната криза и стрес да дадем възможност навсякъде да бъде почистено“, обясни кметът. Пенкова уточни, че утре ще се сложи край на бедственото положение, тъй като все още няма вода на всякъде. По думите ѝ така ще могат да се изтеглят и водоноските, които са в Лом по линия на „Гражданска защита“. „Във вторник ми предстои среща в Регионалното министерство за по-нататъшните разговори, за това как решаваме водния проблем на Лом. Хората подобен стрес, едва ли могат пак да го преживеят“, допълни още Пенкова.", "date": "2018.10.21", "title": "Отменят бедственото положение в Лом утре, водата е пусната "}
{"url": "https://www.monitor.bg:443/bg/a/view/mesi-propuska-el-klasiko-147459", "text": "Звездата на \"Барселона\" Лионел Меси ще пропусне 3 седмици от футболния календар, след като направените му първоначални прегледи показаха фрактура на радиалната кост на дясната ръка, съобщиха от испанския клуб в Туитър. Меси контузи ръката си в сблъсък с полузащитника на \"Севиля\" Франко Васкес и беше заменен в 26-ата минута на двубоя. Така треньорът Ернесто Валверде ще трябва да прави промени в атаката на тима за важните срещи следващата седмица срещу \"Интер\" в Шампионската лига и \"Реал\" (Мадрид) за първенство на 28 октомври от 17:15 часа българско време.", "date": "2018.10.21", "title": " Меси пропуска Ел Класико"}
{"url": "https://www.monitor.bg:443/bg/a/view/drogiran-shofior-pomete-7-koli-v-sofija-147445", "text": "Дрогиран шофьор помете с колата си 7 паркирани автомобила в столичния кв. „Люлин”. По чудо няма жертви и пострадали. Инцидентът е станал към 22 часа в събота вечерта в локалното платно на бул. „Царица Йоанна”, малко след тунела за кв. „Люлин”, съобщи бТВ. Шофьорът се ударил в бетонна конструкция, полетял във въздуха и помел по таван паркираните коли.   Тестът за наркотици на водача е положителен. По първоначална информация той е употребил амфетамини. 32-годишният мъж има десетки наказателни постановления – за шофиране без книжка, за шофиране без колан, за липса на гражданска отговорност и за преотстъпване на автомобила.", "date": "2018.10.21", "title": "Дрогиран шофьор помете 7 коли в София "}
{"url": "https://www.monitor.bg:443/bg/a/view/peugeot-508-pravi-lyvski-skok-v-premium-segmenta-147343", "text": "През март тази година на автосалона в Женева Peugeot представи новия си флагман, който също носи индекса 508. Предишното поколение на Peugeot 508 беше много добър автомобил, но не успя да се доближи до лидера в сегмента Volkswagen Passat. Новото Peugeot 508 прави лъвски скок напред и нагоре към премиум сегмента. Амбициите на французите са доста смели, но на първия тест-драйв на 508 се убедих, че наистина са направили страхотен автомобил, който до голяма степен превъзхожда конкурентите. Основната промяна във второто поколение на Peugeot 508 е типът на каросерията, която вместо седан се е превърнала във фастбек с пет врати и в същото време опитва да промени характера си. Силуетът на модела е зашеметяващ – с дълъг преден капак и изтеглен назад салон, колата изглежда широка и ниска, особено с големите 19-инчови колела. В сравнение с предходния модел, дължината на 508 е намалена с 40 мм до 4,75 метра, височината е намалена с 53 мм до 1,40 метра, широчината леко е увеличена до 1,86 метра. Междуосието е намалено с 24 мм и сега е 2,79 метра. Новият модел 508 е средно със 70 кг по-лек от седана от предишното поколение. В салона на новото Peugeot 508 откривам много общи черти с интериора на новите кросоувъри 3008 и 5008. Тук се използва същото фирмено оформление на мястото на водача, наречено i-Cockpit с намален размер на волана и повдигнато инструментално табло на предния панел. Сензорният екран на мултимедийната система с размер 10 инча във версията GT и 8 инча в базовия модел е приближен до водача, а клавишите за пиано, от които се избират основните функции на системата, са прикачени към екрана. Дизайнът на интериора се различава от другите модели, но материалите и сглобката са със същото високо качество. Малкият овален волан е много удобен за управление в града, като от край до край прави три оборота и при необходимост лесно се върти с една ръка. Не на всеки водач ще допадне подредбата на скалите и инструментите, и най-вече оборотомерът, чиято стрелка се движи в обратна посока. Интервалът на настройките е огромен, така че зад волана могат да седна удобно от много ниски до много високи хора. Въпреки скосения покрив, задната седалка е удобна за двама възрастни със средна височина, които не трябва да превишават ръст 1,85 метра. За трети пасажер мястото е ограничено, а бордът на задния диван е къс. Стандартният обем на багажника е 487 литра, а максималната вместимост при сгънати задни седалки е 1537 литра. Огромната пета врата се отваря високо. В багажника има контакт за 12V. Новото Peugeot 508 се предлага с два бензинови и три дизелови двигателя PureTech и BlueHDi с турбокомпресор и директно впръскване. Бензиновите мотори са с обем 1,6 литра с мощност 180 или 225 к.с., съчетани с 8-степенна автоматична скоростна кутия. Дизеловите двигатели са 1,5-литров мотор със 130 к.с., съчетан с 6-степенна механична скоростна кутия или с 8-степенна автоматична трансмисия и 2,0-литров турбодизелов двигател във варианти със 160 и 180 к.с., само в съчетание с 8-степенна автоматична скоростна кутия. От есента на 2019 година Peugeot 508 ще се предлага и с хибридно задвижване Plug-In Hybrid, който ще се зарежда в контакта. На този впечатляващ автомобил във версията GT много ще пасва мощен двигател. Затова започвам от най-доброто, а именно Peugeot 508 PureTech 225 с 1,6-литровия турбобензинов двигател с мощност 225 к.с., в съчетание с 8-степенната автоматична скоростна кутия на Aisin. Максималният въртящ момент от 300 Нм е наличен още при 1900 об/мин, благодарение на което сравнително рано разполагам с достатъчно тяга за пъргав старт и бодро ускорение. За още по-изразителна динамика преминавам в режим Sport, при което моторът става по-отзивчив към натискането на газта, а звукът става още по-приятен. Динамиката е отлична, като 508 GT спринтира от място до 100 км/ч за 7,3 секунди, а максималната скорост е ограничена до 250 км/ч. Една идея по-плавен е 1,6-литровият бензинов турбомотор със 180 к.с., който също си заслужава да бъде избран. По-динамичен е 2,0-литровият турбодизелов двигател BlueHDi, който се предлага в два варианта със 160 и 180 к.с. Особено впечатляващ е по-мощният агрегат, като предимството му е значителната тяга още при ниски обороти. Максималният въртящ момент от 400 Нм се достига при 2000 об/мин. Ускорението от 0 до 100 км/ч отнема 8,6 секунди. Агрегатът е комбиниран с новата 8-степенна автоматична трансмисия, която работи приятно плавно, като превключва неусетно скоростите, а ако водачът желае, може сам да сменя предавките с перата зад волана. Базовият двигател за Peugeot 508 е 1,5-литровият турбодизелов мотор BlueHDi, който единствен се предлага стандартно с 6-степенна механична скоростна кутия, а като опция е налична и 8-степенна автоматична. Този двигател ще допадне на спокойните и икономични водачи, за които ускорението и динамиката са на по-заден план. При реален среден разход на гориво от 4 л/100 км, дизеловото Peugeot 508 има над 1300 км автономен пробег, което го прави идеален автомобил за дълги пътешествия. Шофирането по улиците на столицата е лесно и приятно, благодарение на малкия волан и меките и удобни седалки във версията GT. Настройките на шасито и задвижването могат да се променят, като се избере един от петте режима - Нормален, Комфортен, Спортен, Ръчен и Екологичен. В зависимост от избрания режим се променя усилието на кормилната уредба, реакцията на педала на газта, времето за смяна на скоростите и твърдостта на адаптивните амортисьори. На магистралата, новото Peugeot 508 уверено се движи с максимално разрешената скорост от 140 км/ч. С директно управление на волана и без никакво напрежение, 508 преминава балансирано през високоскоростните завои. Вътре е тихо, можете да се насладите на звука на най-добрата френска аудиосистема Focal, поставена във версиите като GT. Адаптивният круиз контрол работи отлично, а системата за придържане в лентата върти сама волана в нужната посока, ако едно от колелата настъпи маркировката. Предното окачване е независимо тип McPherson, а отзад е многораменно Multi-Link, като е оборудвано с адаптивни амортисьори, които са забележимо по-твърди в спортен режим, отколкото в комфортен. Возията е комфортна на равен асфалт, а при преминавания през дупки и легнали полицаи няма сериозни сътресения и удари. Шасито на Peugeot 508 вдъхва увереност зад волана, което не винаги се случва с моделите на марката. При динамична езда по завоите на Кресненското дефиле, новото Peugeot 508 стои като залепено за пътя и въпреки предното си предаване, не показва склонност към недозавиване. Ниският и широк автомобил с големи колела се държи стабилно на пътя. Благодарение на всички тези качества, новото Peugeot 508 е подходящо за както за ежедневно шофиране в големите градове, така и за дълги пътешествия в страната и чужбина. Новото Peugeot 508 вече се продава у нас и може да се види и изпробва в търговските центрове на „София Франс Ауто” в София и страната. Цената на модела започва от 52 590 лева за най-ниското ниво на оборудване Active, а най-високото GT стартира от 77 000 лева.", "date": "2018.10.21", "title": "Peugeot 508 прави лъвски скок в премиум сегмента"}
{"url": "https://www.monitor.bg:443/bg/a/view/trymp-kysa-kluchov-raketen-dogovor-s-rusija-147446", "text": "Президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден и малък обсег на действие, предаде АП. Тръмп подчерта, че руската страна е нарушила споразумението, но не съобщи подробности. Той уточни, че САЩ ще се откажат от споразумението и със среден и малък обсег, освен ако Русия и Китай не предложат сключването на нов договор (Китай не е страна в този договор). САЩ и Русия отдавна взаимно се обвиняват в нарушаване на този договор. САЩ се оплакват от разполагането от Москва на ракетната система 9М729, което, според Вашингтон, представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г., отбелязва ДПА. Русия от своя страна смята, че американската система за противоракетна отбрана в Европа нарушава договора. Всъщност, решението на Вашингтон да се изтегли от договора е отчасти свързано с това, че документът ограничава само Русия, но не и останалите държави. САЩ се опасяват от нарастващото военно влияние на Китай в Тихия океан. Русия също се е замисляла за излизане от договора именно поради факта, че той ограничава само Москва и Вашингтон. В момента пет държави (Китай, Индия, Пакистан, Израел, КНДР) притежават ядрени балистични ракети със среден обсег с наземно базиране, а още няколко имат ракети от този клас с конвенционални бойни глави. Сключеният през 1987 г. договор сложи край на кризата, започнала през 80-те години на миналия век с разполагането на ракетите СС-20, насочени срещу западните столици. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обхват от 500 до 5500 километра, припомня АП. Междувременно съветникът на Тръмп по националната сигурност Джон Болтън замина за Москва на посещение, започвайки обиколка, която ще го отведе, след Русия, в Азербайджан, Армения и Грузия. Според британският в. \"Гардиън\" самият Болтън е оказал натиск върху Тръмп за оттегляне от договора. Той блокира и всякакви преговори по договора за балистичните ракети СТАРТ, чийто срок изтича през 2021 г. и който Москва иска да удължи, отбелязва АФП. Експертите, както руски, така и американски, предупреждават, че ако излизането на САЩ от договора за ликвидиране на ракетите със среден и малък обсег стане факт, последствията могат да бъдат много тежки. Подобни мнения звучат и от политическите кръгове във Вашингтон и Москва. Решението на Доналд Тръмп е деструктивно, заяви сенаторът републиканец Ранд Пол. \"Ето защо Джон Болтън не трябва да се допуска в сфери, свързани с външната политика на САЩ. Това ще унищожи десетилетия на работа по двустранния контрол над въоръженията, започната от Рейгън\", заяви Пол в Туитър, коментирайки решението на президента. \"Не трябва да правим това, а да се стремим да решим свързаните с този договор проблеми и да се движим напред\", добави той. Пол е известен с това, че не одобрява политиката на натиск, провеждана от администрацията на президента и е заявявал, че е привърженик на дипломацията. Руският сенатор Алексей Пушков заяви в Туитър, че евентуално изтегляне на САЩ от договора би представлявало втори удар на Вашингтон по световната стратегическа стабилност. Първият удар беше напускането на договора за противоракетна отбрана, уточни той. Главният мотив за решението на САЩ да излязат от договора е мечтата за еднополюсен свят, която няма да се сбъдне, заявява източник от руското външно министерство, цитиран от АФП. \"Освен това подобно решение се вписва в курса на САЩ да напускат международно-правните споразумения, които им налагат като на техните партньори и правят уязвима концепцията за собствената им изключителност\", добавя той. Междувременно министърът на отбраната на Великобритания Гевин Уилямсън заяви: „Нашият най-близък и отдавнашен съюзник са САЩ, разбира се, и ние решително ги подкрепяме за това, че дадоха на Русия ясно да разбере, че трябва да спазва задълженията по договора, който е подписала“. Същевременно Уилямсън уверява, че подкрепя продължаването на действието на договора, стига двете страни да го спазват.", "date": "2018.10.21", "title": "Тръмп къса ключов ракетен договор с Русия"}
{"url": "https://www.monitor.bg:443/bg/a/view/do-20-gradusa-i-dyjd-dnes-147442", "text": "Днес ще бъде предимно облачно и на места, главно в Западна и Централна България ще има валежи от дъжд. Ще духа слаб до умерен вятър от северната четвърт и с него ще продължи да прониква по-студен въздух. Максимални температури ще са между 15° и 20°, в София около 15°. Такава е прогнозата за времето на Националния институт по метеорология и хидрология (НИМХ) при БАН, съобщи дежурният синоптик Христо Христов пред \"Фокус\". Над Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са 18-20°, колкото е и температурата на морската вода.  В планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. Ще духа умерен, по високите и открити части и силен вятър от изток-североизток. Максимална температура на височина 1200 метра около 11°, на 2000 метра – около 4°.", "date": "2018.10.21", "title": "До 20 градуса и дъжд днес  "}
{"url": "https://www.monitor.bg:443/bg/a/view/tapa-na-pytja-sofija-pernik-prez-vladaja-147444", "text": "От вторник - 23 октомври, започва ремонт на пътя София - Перник, през Владая. Трафикът ще се насочва по АМ „Люлин“ и по първокласния път ще преминават единствено автомобилите на масовия градски транспорт. Това съобщиха от пресцентъра на Агенция „Пътна инфраструктура“. Целта е до началото на ноември да завърши ремонтът на близо 1,5 км (в участъка от км 278+566.60 до км 279+170 и от км 281+100 до км 282+000). За улеснение на трафика по автомагистрала „Люлин“ от 23 октомври в пиковите часове ще има реверсивно движение в участъка от км 9+400 до км 10+560. Това е отсечката в района на свлачището при 9-ти километър. От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София. От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по АМ „Люлин“ не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври. Агенция „Пътна инфраструктура“ се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима.", "date": "2018.10.21", "title": "Тапа на пътя София - Перник през Владая "}
{"url": "https://www.monitor.bg:443/bg/a/view/borisov-pristigna-v-obedinenite-arabski-emirstva-147443", "text": "Министър-председателят Бойко Борисов пристигна на официално посещение в Обединените арабски емирства (ОАЕ) снощи, съобщиха от правителствената информационна служба. В рамките на визитата си премиерът Борисов ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.21", "title": "Борисов е на посещение в Обединените арабски емирства "}
