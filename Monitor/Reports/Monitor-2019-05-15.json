{"url": "https://www.monitor.bg/bg/a/view/borisov-razgovarja-po-telefona-s-vuchich-obsydiha-pytnite-i-energijnite-proekti-165258", "text": "Премиерът Бойко Борисов разговаря по телефона със сръбския президент Александър Вучич. Двамата са обсъдили четиристранния формат между България, Гърция, Румъния и Сърбия и проектите за енергийна и инфраструктурна свързаност, съобщиха от пресцентъра на кабинета.  “Изразявам своята признателност за писмото в подкрепа на европейската перспектива на Сърбия, което сте изпратили, заедно с колегите от Срещата в четиристранния формат, до канцлера на Германия и президента на Франция”, заявил Вучич. Той подчертал, че форматът за сътрудничество между България, Гърция, Румъния и Сърбия е много важен за развитието на икономиката, свързаността и добросъседските отношения. Борисов на свой ред приветствал усилията на Сърбия по пътя й към ЕС и определил реализацията на проектите за транспортна, инфраструктурна и енергийна свързаност като ключови за развитието на региона. Вучич пък информирал Борисов за приключването на строителните работи по южната част на Коридор №10, като последният участък от магистралата през Гърделичката клисура щял да бъде отворен за движение в събота. Двамата обсъдили и възможностите за диверсификация на доставките на газ, чрез проекта за газов хъб “Балкан”, който трябва да обедини газ от няколко направления на снабдяване. “От ключово значение е и реализацията на проектите за интерконектор между България и Сърбия и разширението на газопреносната система от турско-българската до българо-сръбската граница. Това ще гарантира енергийната сигурност за страните ни”, посочил министър-председателят.", "date": "2019.05.15", "title": "Борисов разговаря по телефона с Вучич, обсъдиха пътните и енергийните проекти"}
{"url": "https://www.monitor.bg:443/bg/a/view/15-konservatori-sa-vyzmojni-naslednici-na-tereza-mej-165188", "text": "Британската министър-председателка Тереза Мей каза, че ще се оттегли преди следващата фаза от преговорите за Брекзит и въпреки че не посочи на коя дата ще го направи, висши членове на нейната Консервативна партия вече се борят за поста й, предаде Ройтерс. Кои са те:  Естър Маквей, на 51 години Бившата телевизионна водеща и привърженичка на Брекзит през ноември подаде оставка като министър на труда и пенсиите в знак на протест срещу сделката на Мей с ЕС; тя каза, че ще се кандидатира, ако има достатъчна подкрепа и тъй като вече я има, ще го направи. Андреа Ледсъм, на 56 години Застъпничка за Брекзит, през 2016 г. тя стигна до финала в надпреварата за наследник на Дейвид Камерън. Оттегли се заради критики след интервю, в което каза, че това, че е майка, й дава повече право да отговаря за бъдещето на страната, отколкото съперничката й Мей, която няма деца. Ледсъм каза, че \"сериозно обмисля\" да смени Мей на поста. Рори Стюърт, на 46 години Бивш дипломат, който преди години измина пеша 6000 мили през Иран, Афганистан, Пакистан, Индия и Непал, той няколко пъти е бил зам.-министър, а този месец беше издигнат до секретар по международното развитие. Завършил колежа Итън, на референдума той подкрепи оставането в ЕС. Противопоставя се на излизане без сделка и е ревностен защитник на сделката на Мей. Борис Джонсън, на 54 години Бившият външен министър е най-изявеният критик на Мей по въпросите на Брекзит. Подаде оставка през юли в знак на протест срещу начина, по който тя води преговорите. Възприеман от мнозина евроскептици като лицето на кампанията за Брекзит през 2016 г., Джонсън даде заявка на годишната партийна конференция през октомври. Призова партията да се върне към традиционните си ценности на ниски данъци и строг контрол; засега не е обявил плановете си, но според букмейкърите е фаворит. Майкъл Гоув, на 51 години Един от най-разпознаваемите привърженици на Брекзита по време на кампанията за референдума, той трябваше да изгражда наново кариера в кабинета, след като загуби от Мей в битката кой да наследи Камерън, подал оставка в деня след като загуби референдума. Смятан за един от най-ефикасните членове на кабинета, той изненадващо стана съюзник на Мей и подкрепи стратегията й за Брекзит; засега не е казал дали ще се бори за поста. Джереми Хънт, на 52 години През юли той замени Джонсън като външен министър и призова редовите членове на Консервативната партия да загърбят различията си и да се обединят срещу общия враг - ЕС. На референдума гласува за оставане в общността. Шест години беше министър на здравеопазването, което го направи непопулярен сред някои избиратели, които работят в Националната здравна служба, или разчитат на нея; запитан дали ще се кандидатира, отговори: \"Почакайте и ще видите\". Доминик Рааб, на 45 години Миналата година напусна като министър за Брекзит в знак на протест срещу проектоспоразумението на Мей, защото то не отговаряло на обещанията на Консервативната партия, дадени на изборите през 2017 г. Остана на поста само пет месеца. Заемал е зам.-министерски постове. Има черен пояс по карате и агитираше за Брекзит; не е обявил кандидатурата си, но на въпрос дали иска да е премиер, отговори: \"Никога не казвай никога\". Саджид Джавид, на 49 години Бивш банкер и защитник на свободния пазар, той е заемал редица постове в кабинета и е оценяван устойчиво високо в анкети сред партийни членове. Имигрант второ поколение с пакистанско потекло, той държи портрет на Маргарет Тачър в кабинета си. Гласува за оставане в ЕС през 2016 г., но преди това беше смятан за евроскептик; не е казал дали планира да се състезава, но се смята, че подготвя почвата за това с речи и медийни интервюта. Дейвид Дейвис, на 70 години Водещ евроскептик, през юли 2016 г. той беше назначен за министър за Брекзит, но подаде оставка две години по-късно в знак на протест срещу плановете на Мей за трайни отношения с ЕС. През 2005 г. се бореше за партийното лидерство, но загуби от Камерън; каза за списание, че вероятно би станал лидер на партията, ако кандидатстването за поста беше като за главен изпълнителен директор. \"Но решенията не се вземат по този начин\". Пени Мордонт, на 46 години Една от последните привърженици на Брекзит, останали в кабинета на Мей. Този месец стана първата жена - министър на отбраната. Резервист от кралския флот, тя е била министър на международното развитие. Мнозина очакваха да се присъедини към вълната от оставки, последвали публикуването на проектоспоразумението на Мей за Брекзит. Амбър Ръд, на 55 години Миналата година подаде оставка като вътрешен министър, след като предизвика бурни критики срещу начина, по който ведомството третира дългогодишни имигранти от Карибския регион, погрешно наричани нелегални. През 2016 г. подкрепи оставането и се противопостави на излизане без сделка. Трудно запази депутатското си място на изборите през 2017 г. Мат Ханкок, на 40 години Здравният министър е бивш икономист в Банк ъв Ингланд и през 2016 г. подкрепи оставането в ЕС. От 2010 г. е депутат и е имал няколко поста в кабинета. Джъстин Грийнинг, на 50 години Бивш министър на образованието, тя подкрепя втори референдум за Брекзит. Мнозина смятат, че може да се присъедини към няколко свои колеги, напуснали партията по-рано тази година, за да създадат проевропейска парламентарна група; каза пред медия, че ще обмисли участието си. Лиз Тръс, на 43 години Главен секретар на министерството на финансите, тя е заемала няколко поста в правителството, между които министър на околната среда и министър на правосъдието. През 2016 г. подкрепи оставането в ЕС, но каза, че оттогава насам е променила мнението си за Брекзит. Греъм Брейди, на 51 години Председател на Комитет 1922, съставен от консервативни законодатели. \"Ще са нужни ужасно много хора, за да ме убедят. Не съм сигурен, че много хора напират да поемат изключително трудна ситуация\", каза той пред радио Би Би Си.", "date": "2019.05.15", "title": "15 консерватори са възможни наследници на Тереза Мей"}
{"url": "https://www.monitor.bg:443/bg/a/view/kianu-rijvs-ostavi-otpechatycite-si-pred-kitajskija-teatyr-v-holivud-165200", "text": "Актьорът с канадски корени Киану Рийвс буквално циментира мястото си във филмовата история. 54-годишната звезда остави отпечатъци от ръцете и стъпалата си пред Китайския театър в Холивуд. \"Обичам филмите. Обожавам да ги гледам и да се снимам в тях. На 20 години взех първата си кола и прекосих страната, за да отида в Лос Анджелис, в Холивуд, с една мечта - тази мечта\", сподели по време на церемонията в Меката на киното екранният Джон Уик. Сред гостите на събитието, на което беше почетен Рийвс, бяха Холи Бери, Лорънс Фишбърн и Йън Макшейн. Междувременно феновете тръпнат в очакване да видят третия филм от поредицата „Джон Уик“ с участието на Киану, който ще направи световната си премиера тази седмица.", "date": "2019.05.15", "title": "Киану Рийвс остави отпечатъците си пред Китайския театър в Холивуд "}
{"url": "https://www.monitor.bg:443/bg/a/view/cvetan-vasilev-izbylva-10-toplyji-ot-belgrad-165253", "text": "Укриващият се от българското правосъдие банкер Цветан Василев изплува от сенките, за да даде поредното поръчково интервю, пълно с лъжи. От луксозен имот в Белград подсъдимият за източването на милиарди от КТБ избълва 10 топманипулации пред удобния микрофон на още по-удобен журналист – собственика на сайта „Гласове“ Явор Дачков. Понякога тезите му се припокриват и плавно преминават една в друга, понякога шизофренично се разминават, но винаги имат една и съща цел – да изкарат банкера целия в бяло, а хората, които разкриваха аферите му през годините – черни от глава до пети. Всъщност, ако тръгнат да се броят лъжите на Василев в поредното му задгранично интервю, те най-вероятно са 1001, а самият банкер ги реди с майсторството на Шехерезада. 10 от тях обаче показват поантата зад новата му медийна изява – Моментът на новата му задгранична изява – насред предизборната кампания - също не е случаен. Причината е, че е на път да се сбъдне един от най-страшните кошмари на банкера, сдобил се с прякора БГ Мадоф заради размаха на кражбите си – основният му враг, депутатът от опозиционната ДПС и издател на „Телеграф медиа“ Делян Пеевски да бъде избран за евродепутат. Василев не е първият олигарх, който се разтреперва от възможността Пеевски да отиде в Брюксел и да продължи оттам разкритията си срещу родното задкулисие и затова от седмици депутатът е подложен на постоянна клеветническа кампания в издания на подсъдими за тежки финансови престъпления босове. Така очаквано, основна мишена на Василев в интервюто му се оказва именно Пеевски. Депутатът е обрисуван от подсъдимия банкер като вездесъщ играч, който държи цялата държавна, политическа и икономическа власт в ръцете си. За това твърдение, разбира се, Василев не представя нито едно доказателство, а само нахвърляни брътвежи. Но факти не са му и нужни, защото удобният интервюиращ нито веднъж дори не си прави труда да го попита има ли доказателства за измислиците си. Освен това достатъчно е да се обърне внимание на един прост факт – Пеевски е представител в парламента на опозиционна партия, която не участва в управлението на страната. Тоест няма как той да държи в ръце лостовете за влияние, защото за разлика от подсъдимите олигарси, не е част от са преплетени като свински черва. Това обаче не пречи на Василев, а и на останалите олигарси да пришиват на Пеевски влияние над изпълнителната и съдебната власт, както и върху всички други области на обществения живот. Тази първа топ лъжа в интервюто на Василев е и лайтмотивът на цялата му медийна изява. За да я подсили, подсъдимият банкер лансира и друга медийна манипулация – за „милиционерски център“, към който принадлежал Пеевски и който контролирал държавата. Единственият такъв център обаче е този, към който се числи самият Василев – продукт на мракобесната комунистическа ДС, върху чиито основи менторът му Иван Костов строи своята империя от олигарси приватизатори. Банкерът беглец, разбира се, мълчи за този факт, докато промушва тезите си. Сред тях и лъжата, че едва ли не Пеевски държал с компромати хората от властта. Подобни ченгеджийски приоми са твърде далечни за родения през 1980 г. Пеевски, който е бил ученик в зората на демокрацията, донесла на редица други червени куфарчета и държавни предприятия за жълти стотинки. Активните мероприятия обаче са в кръвта на кликата около Командира и отрочетата му олигарси, които ги практикуват и до днес срещу неудобните. от луксозния си хотел в Белград преди няколко години. Тогава дори публично призна за връзката си с уж гражданското сдружение „БОЕЦ“, като се снима с шефа на НПО-то ( на повикване) Георги Георгиев и загадъчна черна папка, която Василев се пробва да използва като таран срещу враговете си. Явно всички в обкръжението на Костов обаче страдат от къса памет и банкерът е забравил тази снимка. Или се надява обществото да не я помни. Удобно му е да пропуска и факта, че майсторът на задкулисното кадруване е не друг, а аверът му Иво Прокопиев, който беше уличен от премиера Бойко Борисов, че е пробутал няколко свои пионки в първите му кабинети. Борисов назова и примерите – подсъдимите заедно с Прокопиев за аферата ЕВН Симеон Дянков и Трайчо Трайков, проваления политик Христо Иванов. Както лъсна наскоро, в групичката е и вече бившият земеделски министър Румен Порожанов. Това е истината за твърденията на Василев, че ня#КОЙ е уредил с министерски кресла свои хора в кабинета „Борисов“. А не както се опитва да внуши той с четвъртата си лъжа, че Пеевски редил правителства задкулисно. Последното впрочем е опорка, широко застъпвана във всеки материал в медиите, финансирани от банкера беглец и останалите олигарси издатели. Нищо че с твърденията си Василев се пробва да хвърли прах в очите на обществото, отричайки се от Прокопиев, с когото се прегърна и целуна публично още преди години, давайки интервю за него в медиен проект. Доколко двамата наистина са в конфликт лъсна и минути след излъчването на свободните му съчинения в „Гласове“ - те веднага бяха ретранслирани без грам критичност от изданията на Прокопиев и компания. Петата измислица пък е пряко свързана с първите четири и най-кратко би могла да бъде описана така – банкерът беглец лъже как е устроена политическата система у нас и каква е ролята на всяка една партия в нея. Интересно е, че подсъдимият банкер и дори се опитва да я изкара „жертва на ДПС“. Този странен завой в поведението на банкера потвърждава косвено неофициалната информация, че се е прегърнал със Столетницата и дори спомага финансово медийния й проект за партийна телевизия. Самата соцлидерка Корнелия Нинова от известно време публично влиза в риториката както на кръга „Капитал“, така и самия Василев. Едва ли е случайно, че партията издигна за водач на евролистата си и Елена Йончева, която е разследвана за пране на пари от КТБ заедно с банкера. А в партийната червена телевизия са уредени лица, свързани с други медийни проекти на укриващия се подсъдим. Самият банкер от години обича да си слага ореол – независимо дали е изографисан от поръчков журналист или платен поп. И за двата вида си плаща добре, както стана ясно и от показанията по делото „КТБ“. Въпреки това Василев не се свени да че нямал пари за медии и политици. Ако това беше вярно, едва ли поклонниците на платената медийна любов, които ползва от години, щяха все още да го обслужват с такава жар. И докато лъже, че няма медии, Василев реди следващата си лъжа – за издания, които той се опитва да прикачи към Пеевски без грам реална връзка. В кюпа са всички медии, които банкерът беглец явно не успява да контролира и ги зачислява на основния си враг. Въпреки че фактите показват друго – Пеевски е собственик на 6 вестника и няма други медии. Всичко останало е плод на нечии болни фантазии или още по-болни страхове. Последните три лъжи пък са свързани с фалираната от Василев КТБ. Банкерът едновременно твърди, че имало атака срещу банката, довела до фалита й, твърди, че първично разграбване на активи няма – т.е. няма и дупка в трезора, и накрая заявява, че делото „КТБ“ било скалъпено. Само че в последните 4 години хората, сред които и хилядите измамени от Василев вложители, се убедиха в едно – от който престъпно е точил пари, за да си купува скъпи бизнес играчки. Когато трезорът пирамида рухва заради издълбаната в него дупка от 5,6 млрд. лв., Василев панически бяга и се скрива в Сърбия, за да избегне съдебното преследване. И вече 4 години от там раздава „морал“ и пачки на правилните журналисти, юристи и лобисти, за да се изкара едва ли не светец. Само че обществото не може да бъде заблудено – особено с удобни интервюта пред „свои“ перодръжки, давани от луксозен белградски имот, вместо от килия в Централния софийски затвор.", "date": "2019.05.15", "title": " Цветан Василев избълва 10 топлъжи от Белград"}
{"url": "https://www.monitor.bg:443/bg/a/view/bylgarija-na-pyrvo-mjasto-po-poseshtenija-ot-britanci-165237", "text": "България е първенец по ръст на посещенията на туристи от Великобритания, показва доклад на Европейската комисия по пътуванията (ЕКП) за първото тримесечие на 2019 г. Страната ни е отчела 50.3% ръст на туристите от Острова. Непосредствено след България по привлечени албионци се нареждат Черна гора и Естония. Освен англичани, България посреща и много холандци като се нареждаме на 4-то място в топ дестинациите за туристи от Холандия. Челните позиции са заети от Черна гора и Малта. Италианците обаче бягат от нас като е налице близо 7% спад на туристите от Апенините. През 2018 г. посещенията в Европа отчитат ръст от 6% в сравнение с 2017 г. За 2019 г. обаче този темп на растеж ще се забави и очакваният ръст ще е в размер от около 3.5%, смятат от комисията. Причина за това са забавената световна икономика, напрежението в търговията и политическата несигурност. Въпреки това добрите транспортни връзки между страните, основно чрез летищата, а дестинации, избягвани поради съображения за сигурност, малко по малко започват да се връщат на пазара. Според прогнозите на комисията, тази година ще бъда разноцветна. До момента единствено Черна гора е отчела двуцифрен ръст на посещенията в размер от 41%. Причина за това е, че страната привлича все повече туристи, които харчат повече пари, а зимната инфраструктура позволява да се удължи туристическият сезон. Възстановяването на Турция като дестинация за последните две години е доста еластично като опитите на страната да привлече туристи от цял свят продължават. Благодарение на руските туристи, силният растеж на южната ни съседка ще продължи. За периода януари-март 2019 г. най-много руски туристи са посрещнали в Турция (33.7% ръст), Малта (30%) и Сърбия (25%). В топ 10 на дестинациите за туристи от Русия, България се нарежда на последно място с по-малко от 5% ръст. Брекзит и олезценяването на английската лира пък ще насочат туристите към по-евтини и слънчеви дестинации като България и Турция.", "date": "2019.05.15", "title": "България на първо място по посещения от британци"}
{"url": "https://www.monitor.bg:443/bg/a/view/1058-deca-sa-izostaveni-prez-2018-g-165254", "text": "1058 деца са изоставени през 2018 г., от тях над 400 са оставени още в родилния дом. Това заяви социалният министър Бисер Петков пред bTV. Според него е неоснователно обвинението, че проектът за стратегия има за цел да отнеме детето. Целта е да се усъвършенства механизмът за превенция и мерките за връщане на децата в биологичното семейство и последвала реинтеграция, каза министърът. \"В сегашния проект на стратегия има оперативни мерки, където не им е мястото. Стратегията не омаловажава ролята на семейство за възпитание на децата, всяко едно дете може да развие своя потенциал с подкрепа на семейството“, каза Петков. Стратегия за детето е необходимо да има, това произтича от Закона за закрила на детето, категоричен бе Петков. Вероятно проектът на стратегията, разработен от работна група при Националния съвет за закрила на детето, не беше добре представен, за да се разсеят някои съмнения. Той изброи, че първите мерки при кризисна ситуация е детето да остане в семейна среда, да бъде настанено при близки и познати. Търсят се начини детето да бъде върнато при биологичните си родители, търси се резидентна грижа за общността за детето, каза Петков.", "date": "2019.05.15", "title": "1058 деца са изоставени през 2018 г."}
{"url": "https://www.monitor.bg:443/bg/a/view/prandi-dojdoh-da-napomnja-na-sveta-za-silnija-vi-otbor-165250", "text": "Селекционерът на волейболните национали Силвано Пранди говори за първи път на пресконференция след завръщането си от Франция, където стана вицешампион с тима на \"Шомон\". Това стана след официалното представяне на новите екипи Errea на мъжете и жените в зала \"Арена Армеец\". \"От днес официално започвам своя втори период начело на националния отбор, каза Професора, който води мъжете на България в периода 2008 - 2010 г. и спечели бронз на европейското 2009 г. - Това е най-хубавата част за мен, тренировките, тъй като да водя занимания е моето удоволствие в живота. Веднага започнах да сглобявам отбора. Най-хубавото приключение, което може да се случи на един отбор. Надявам се да успея да покажа най-добро от себе си, защото съм сигурен, че играчите ще се справят добре, познавам техния ентусиазъм и тяхната работа. Първата ми цел е да напомня на света, че България има силен отбор. Голямата задача на сезона е естествено спечелването на олимпийската квалификация за Токио 2020 г. Сигурен съм, че ще направим много силни и интересни мачове.\" Силвано Пранди уточни, че ще даде възможност за почивка и възстановяване на някои от опитните играчи, които са били заети с клубовете си да края на първенствата в чужбина. Той изброи няколко имена, сред които Виктор Йосифов, Теодор Салпаров, Тодор Алексиев и Цветан Соколов, които най-вероятно ще пропуснат мачовете от Лигата на нациите. \"Аз съм италианец, водя френски клубен тим и българският национален отбор. На европейското в Монтерей играем в група с Италия и Франция, но това не значи, че не искам да ги побеждаваме и да бъдем само участници. Навсякъде ще гоним максимално високи резултати\", сподели още Пранди.\" Новата екипировка на мъжкият и женският национални отбори на фирмата Errea бяха представени от Вангелия Рачковска, Кристиана Петрова, Николай Николов, Тодор Скримов и Теодор Салпаров. Те са предоставени бързо, в срок и без никакви усложнения, разказа изпълнителният директор на Sport Depot Красимир Цонов. В разработката на дизайна има и българско участие, той е решен след разговори с волейболистите, уточни пък тийм мениджърът на националите Стефан Чолаков. От гамата е отпаднал червеният екип. Причината е, че над 10 волейболни отбора от различни страни играят с такива. Така трите са бял, зелен и сив съответно с червени, бели и зелени шорти. „Очакванията ни винаги са високи, лично моите също, каза пък \"манекенът\" на новите екипи Николай Николов. - Повечето от играчите познаваме Силвано Пранди добре, може би някои от новите и по-младите не го познава, но като име и резултати трябва да са запознати добре. През този сезон на първо място е олимпийската квалификация, защото мечтата на всеки състезател е да играе на олимпийски игри. Аз съм бил веднъж, искам да повторя. Най-важното е да използваме малкото време за подготовка по правилен начин. Аз лично имах здравословни проблеми и след като се прибрах се възстановявах. Дълъг период от време не съм тренирал. Моята цел сега е здрава работа и влизане във форма за да помогна на националния отбор“. Според него Пранди може да внесе спокойствие и увереност в отбора. \"През 2010 година, когато работех с Пранди, при мен се получи най-голямата трансформация в положителна насока, добави Николай Николов. - От него научих няколко прости неща, които оказаха страхотен ефект върху мен на игрището. Бях спокоен и уверен, знаех как да изпълня компонентите и кога, защото той даваше много точни указания. Това е важно, не само за младите, но и за опитните състезатели.“ Според централния блокировач тимът на Бразилия, който идва у нас за олимпийската квалификация, е победим. \"Най-сполучливо играем именно срещу Бразилия, уточни той. - Това вече не е същият отбор, както от преди 10- 15 години. Миналото лято ги победихме, а този отбор, с който ще играем това лято ще бъде напълно боеспособен. Имаме абсолютно реални шансове да победим Бразилия и да се класираме за Токио 2020.“ \"През 2009 и 2010 година със Сивано Пранди играехме най-грамотния си волейбол, коментира завръщането на селекционера Теодор Салпаров. - Отборът беше във всички ранглисти, не само на сервис и атака, но и на блок и защита. В негово лице дойде треньор, който промени мисленето на състава. През 2009-а бяхме най-готови да станем европейски шампиони, ако бяхме прескочили Полша. Тогава тимът ни играеше като водещ и топ отбор в света. За мен Пранди е голям авторитет и сериозен човек, който е доказал, че може да създава атмосфера, защото знаете нашите български черти. В началото сме ОК, а после започваме да се разделяме на групички. Той съумява да обединява. А когато един отбор вярва в треньора си, ще има тактическа дисциплина. За мен той може да може да обедини и 14, и 20 характера едновременно“.", "date": "2019.05.15", "title": "Пранди: Дойдох да напомня на света за силния ви отбор"}
{"url": "https://www.monitor.bg:443/bg/a/view/dni-predi-starta-na-sezona-nad-1-mln-kv-m-stroeji-po-moreto-pred-spirane-165252", "text": "Около 1 млн. квадрата строежи на жилища, хотели и къщи по морето ще трябва да бъдат спрени преди началото на активния туристически сезон в летните ни курорти. Преобладаващата част от тях са в област Варна, сочат данните на Националния регистър за ново строителство и реконструкции в България. Там все още се работи по започнати през миналата година 740 хил. квадрата проекта. Около 450 хил. кв. м от тях са жилища, което е с 51% повече на годишна база. 117 хил. квадрата са хотелите. В област Бургас общо започналите градежи с РЗП над 1000 квадрата са за 581 хил. кв. м, като е отчетен ръст от 12%. Там обаче ваканционното строителство се възстановява по-бавно и ръстът е само 2 на сто. Най-активно в момента по Черноморието се строят хотели. Като изключим жилищното строителство в двата най-големи града - Варна и Бургас, това е обясни Петър Каменов от регистъра. По думите му най-голям пик на строителството на хотели се наблюдава в района на морската ни столица, особено в курорта Св. св. Константин и Елена. В това летовище на север от Варна се изграждат 5 големи хотелски комплекса и сгради с ваканционни апартаменти. Другата точка с 2 мащабни проекта за хотели е Св. Влас, които евентуално ще трябва да бъдат спрени през активния сезон. „Такива големи обекти за изграждане на хотели през тази година в Слънчев бряг няма, защото там няма интензивно строителство, познато от минали години. По Южното Черноморие, надолу в Лозенец има един голям проект и още един в Приморско. В Обзор също един голям проект, който предприемачите му се опитват да го завършат преди началото на сезона“, добави Каменов. Според експерта в момента вече защото навремето са били изоставени. „В замяна на това се завършват много по-малки сгради, повече неголеми сгради, особено малки хотелчета. Само в района на Несебър подобните възобновени проекти през последната година са поне трийсетина. Мащабно изграждане на жилищни сгради кипи и в бургаския квартал Сарафово. Там също има много строителство, започнало от началото в последните месеци или през миналата и по-миналата година. Интересно е да се спомене, че в района на Равда се работи по ново разширение на аквапарка, което тръгна преди около месец и половина. Довършва се строителството на голям хотел в Ахелой. Около Балчик и по брега на север от него няма големи строежи, а се изграждат предимно малки хотелчета и еднофамилни къщи, но не са много като разгъната застроена площ“, обяснява Каменов. От 15 май до 1 октомври със заповед на кмета на Варна се забранява работата по строежите на територията на комплексите Златни пясъци, Св. св. Константин и Елена, кк Чайка, кз Прибой, курортната зона в местността Манастирски рид. Спира се достъпът на тежка строителна механизация и на всякакви превозни средства, доставящи строителни материали в комплексите. работи, съгласно чл. 15 от Закона за устройство на черноморското крайбрежие (ЗУЧК), уточниха за „Монитор“ от общината. До 15 май възложителите и изпълнителите на незавършени строежи на територията на комплексите бяха задължени да предприемат необходимите мерки за ограждане и обезопасяването им, да демонтират временно поставените обслужващи обекти, които са извън границата на строителната площадка, както и да почистят и възстановят нарушените в резултат на строително-монтажните работи тротоари и пътни настилки около строежите. Засегнатите от строителството зелени площи трябва да бъдат почистени от строителни отпадъци, обработени и засадени със съответния вид декоративна растителност. Контролът за изпълнението на заповедта на кмета на Варна се възлагат на Общинска полиция, съответното РПУ и районите кметове. За нарушаването й физическите лица се глобяват от 1000 до 10 000 лева, а на едноличните търговци и на юридическите лица се налага санкция от 10 000 до 50 000 лева. В област Добрич, където сезонът по морето започва по-късно, все още общините не са обявили от кога ще разпоредят спиране на строежите.  ", "date": "2019.05.15", "title": "Дни преди старта на сезона: Над 1 млн. кв. м строежи по морето пред спиране (ТЕМАТА)"}
{"url": "https://www.monitor.bg:443/bg/a/view/tir-s-200-jivi-svine-se-obyrna-i-zatvori-rishkija-prohod-165256", "text": "Товарен камион с 200 угоени прасета се обърна на опасен завой в Ришкия проход. Шофьорът на тежкото возило не успял да вземе острия завой и камионът се претърколил в крайпътната канавка. Катастрофата стана около 19 часа във вторник близо до село Прилеп. Шофьорът се е отървал с леки наранявания. Част от животните обаче са пострадали. Според очевидци повечето от прасетата хукнали подплашени и избягали в гората, други останали заклещени в катастрофиралия ТИР. \"Минавахме от там и видяхме катастрофата. Беше леко зловещо - животните квичаха в товарното отделение, а други търчаха покрай шосето като подивели. Някакви хора ги гонеха и се опитваха да ги уловят, но не успяваха, защото вече беше тъмно. Това създава опасност и от други катастрофи, защото не се знае колко свине са избягали и дали няма да изскочат внезапно на пътя\", разказаха свидетели на катастрофата. Заради инцидента в четвъртък на обяд Ришкият проход бе затворен за движение. На място пристигнаха четири крана, които часове наред се опитваха да вдигнат катастрофиралия ТИР. Трафикът от автомобили бе пренасочен през Айтоския проход. Проверката е установила, че собственик на живата стока е предприемач от село Козлодуйци, община Добрич. Според представените от водача документи прасетата трябвало да бъдат превозени до кланица в Пазарджик. БАБХ-Бургас е сезирана за инцидента и нейни служители са пристигнали на мястото на инцидента още в нощта на катастрофата. Според БАХБ курсът бил отразен в регистрите и документите за транспорт - изрядни.", "date": "2019.05.15", "title": "ТИР с 200 живи свине се обърна и затвори Ришкия проход"}
{"url": "https://www.monitor.bg:443/bg/a/view/jarkoto-slynce-sled-mrachno-vreme-udrja-ochite-165226", "text": "Яркото слънце след мрачното време не само зарежда с така необходимия витамин D, но може да се окаже изключително опасно най-вече за очите. То ги удря безпощадно, ако не са защитени с тъмни очила от ултравиолетовите лъчи, и причинява тежки фоликулярни конюнктивити и алергични реакции. Това предупреждават от Българското офталмологично дружество. Характерно за хората, засегнати от него, още преди заболяването да се появи, е честото премигване, сърбене в края на клепачите и желание за триене на очите. Най-силни са пораженията в планините, където атмосферният въздух е по-разреден, край морето, езерата, басейните и реките, където отблясъците светлина от водата увеличават интензитета на слънчевите лъчи. Важно е да се знае, че освен защита на очите с очила човек трябва да носи и шапка с козирка, която допълнително подсигурява предпазване от агресивната светлина. Тя може да доведе до алергичен обрив по лицето и врата. В края на пролетта и началото на лятото, когато настинките и острите респираторни заболявания са нещо обичайно, неизбежно съпътстващо заболяване са бактериалните конюнктивити По думите на офталмолога доц. Красимир Коев от Медицинския университет в София те се развиват чрез инфектиране на очите през носно-слъзния канал при тежка хрема и кашлица. Това се случва, ако заболяването не е хванато навреме и лечението е започнало късно. В такъв случай зрението се уврежда, но временно. Заболяването започва със зачервяване на очите, глождене и сърбеж. Гнойните секрети от клепачите и залепването им след сън вече са сигурен белег за конюнктивит. В никакъв случай да не се прибягва до самолечение с капки без рецепта, за да не се стигне до усложнения, предупреждават специалистите. Затова дори при леко зачервяване на очите по време на настинка трябва да се направи очен преглед, съветват специалистите. Зачервяване може да се получи и от пряко излагане на слънчева светлина без предпазни очила с UV защита. В някои случаи зачервяването прераства в малки кръвоизливи. За разлика от бактериалните конюнктивити в резултат на настинки от нетипично ниските температури през пролетта, заболяването се лекува с капки и кортикостероиди, но само след консултация със специалист. Дори човек да стои в офиса или вкъщи при силно слънце, пак е уязвим.  Продължителното взиране в компютъра също вреди на очите. Гледането на мърдащи цветни фигурки уморява окото. Затова в резултат на компютърните игри, които се играят часове наред, роговицата се изсушава. Една от превенциите е да се правят почивки на всеки 45 минути работа пред екрана, като те са последвани от четвърт час почивка далече от монитора. Най-добре очите си почиват, като разглеждат далечни пейзажи, по възможност в тях да преобладава зеленината на дърветата и тревата.", "date": "2019.05.15", "title": "Яркото слънце след мрачно време удря очите "}
{"url": "https://www.monitor.bg:443/bg/a/view/lokomotiv-triumfira-s-kupata-v-bitkata-za-plovdiv-165257", "text": "\"Локомотив\" (Пловдив) е новият носител на Купата на България. \"Смърфовете\" стигнаха до историческия си първи трофей от надпреварата, след като надделяха над градския съперник \"Ботев\" (Пловдив) с минималното 1:0 пред около 20 хиляди души на стадион \"Васил Левски\". Героят във финала се оказа Ален Ожболт, който вкара невероятен шедьовър в 73-ата мин., донесъл така ценния успех.  За \"канарчетата\" това бе 13-и финал в турнира, като те са спечелили 3 от тях, а останалите 10 са загубени. \"Смърфовете\" от своя страна излязоха за пети път в последния мач от надпреварата и за първи път триумфираха.  БОТЕВ (ПЛОВДИВ) - ЛОКОМОТИВ (ПЛОВДИВ) 0:1 0:1 Ожболд (73) БОТЕВ (ПЛОВДИВ): 22. Даниел Кайзер, 2. Джонатан Перейра, 3. Димитър Пиргов, 5. Кристиян Димитров, 24. Лазар Марин, 18. Радослав Терзиев (77-16.Васил Шопов), 17. Лъчезар Балтанов, 8. Тодор Неделев, 66. Еберт Кардосо (54-10.Феребори Доре), 7. Александър Тонев, 39. Антонио Вутов ЛОКОМОТИВ (ПЛОВДИВ): 71. Мартин Луков, 50. Йосип Томашевич, 15. Димитър Везалов, 6. Стивън Езе, 20. Милош Петрович (60-29. Янко Георгиев), 34. Игор Банович, 91. Абделхаким Буна, 7. Момчил Цветанов, 14. Димитър Илиев, 12. Ален Ожболт (78-9.Бирсент Карагерен), 77. Анте Аралица (89-5.Асен Георгиев)   Жълти картони: Кардосо, Аралица Съдия: Николай Йорданов Стадион: \"Васил Левски\", 22 000 зрители", "date": "2019.05.15", "title": "\"Локомотив\" триумфира с купата в битката за Пловдив"}
{"url": "https://www.monitor.bg:443/bg/a/view/cenite-na-proizvoditel-v-selskoto-stopanstvo-nagore-s-5-4-165249", "text": "Индексът на цените на производител в селското стопанство за първото тримесечие на 2019 г. се увеличава с 5,4 на сто спрямо същото тримесечие на 2018 година, съобщи Националният статистически институт (НСИ). Индексът на цените на продукцията от растениевъдството се увеличава със 7,1 на сто, а на продукцията от животновъдството - с 2 на сто. Спрямо предходната година цените на селскостопанската продукция отбелязват увеличение с 5,3 на сто, като увеличението в растениевъдството е с 5,8 на сто, а в животновъдството - с 4,2 на сто. Индексът на цените на продуктите и услугите за текущо потребление в селското стопанство за първото тримесечие на 2019 г. отбелязва увеличение с 1,8 на сто спрямо същото тримесечие на предходната година и намаление с 0,6 на сто спрямо 2018 година. През първото тримесечие на 2019 г. спрямо съответното тримесечие на 2018 г. по-високи са цените на: посевния и посадъчния материал - с 5,2 на сто, минералните торове - с 8,1 на сто, ветеринарно медицинските продукти - с 3,4 на сто, и на фуражите - с 3,5 на сто. По-ниски са цените на: електроенергията и горивата - с 2,5 на сто, и на продуктите за растителна защита - с 1,2 на сто. През първото тримесечие на 2019 г. спрямо 2018 г. по-високи са цените на: посевния и посадъчния материал - с 1,8 на сто, минералните торове - с 6 на сто, ветеринарно медицинските продукти - с 2 на сто, и на фуражите - с 1,5 на сто. Намаляват цените на електроенергията и горивата - с 6,8 на сто, и на продуктите за растителна защита - с 0,2 на сто.", "date": "2019.05.15", "title": "Цените на производител в селското стопанство нагоре с 5,4%"}
{"url": "https://www.monitor.bg:443/bg/a/view/karakachanov-ochakva-amerikancite-da-se-syobrazjat-s-budjeta-ni-za-f-16-165238", "text": "Очаквам американската страна да се съобрази с финансовите ни възможности при преговорите за доставка на изтребителите F 16, заяви в Русе вицепремиерът и министър на отбраната Красимир Каракачанов. Ден по-рано в свое изказване той намекна, че сделката може и да не се случи, ако не бъде постигната удовлетворителна за нашата страна цена. В момента в САЩ се намира българска делегация, която преговаря за новите самолети. „Аз не разглеждам тази сделка като бизнес, а като сделка, с която започва модернизацията на българската авиация с модерни самолети. Би следвало така да я разглеждат и нашите партньори. Самолетът е хубав, България има много ясна позиция, че иска да се превъоръжава с този самолет, но не знам от едно ниво нагоре дали е оправдано за обществото и данъкоплатеца, ако цената е толкова висока“, допълни Каракачанов. Той очаква в събота да се завърне част от нашата делегация и тогава да се информира по-подробно как е протекъл преговорният процес. Министърът очаква преговорите със САЩ по сделката ще продължат. Другият въпрос, който трябвало да се реши, е начинът на плащане – еднократно или на вноски. Каракачанов все пак не изключва и втората възможност – проектът с американците да се прекрати и да започнат преговори с някой друг от участниците. Министърът на отбраната откри в Русе кампанията „Бъди войник“, която се проведе и в други градове на страната. Идеята е да се популяризира армията и военната професия в българското общество. „След 30 години съкращения в армията има цели региони в България, включително и Русенска област, в  която хората отдавна не са виждали военна техника, военнослужещи, не са виждаи войници. Има ефект от кампанията. За пръв път миналата година завършихме годината с повече постъпили военнослужещи, отколкото са напуснали армията“, коментира Каракачанов.", "date": "2019.05.15", "title": "Каракачанов очаква американците да се съобразят с бюджета ни за F 16"}
{"url": "https://www.monitor.bg:443/bg/a/view/dnsk-veche-s-klonove-v-28-oblasti-na-stranata-165243", "text": "В Дирекцията за национален строителен контрол (ДНСК) се създава Главна дирекция „Строителен контрол“. Към нея ще бъдат сформирани 28 регионални дирекции след преструктуриране на съществуващите в момента 6 РДНСК с общо 28 отдела към тях. Това предвижда приетият от министерския съвет нов Устройствен правилник на ДНСК, съобщават от правителствения пресцентър. Обособяването на 28 РДНСК в областните центрове ще спомогне за подобряване на качеството и бързината на административното обслужване на гражданите, юридическите лица в страната, както и на взаимодействието с другите институции и ведомства, уточниха от МС. Нова дирекция на ДНСК пък ще контролира дейността на лицата, упражняващи строителен надзор. Тя ще се нарича „Въвеждане в експлоатация и консултанти“ и ще подпомага началника на ДНСК при издаване на удостоверения или отказ от издаване на удостоверения за вписване в регистъра за упражняване на дейността „консултант“, съгласно Закона за устройство на територията, както и при изпълнение на неговите правомощия за предсрочно прекратяване действието на издадените удостоверения. Общата численост на ДНСК от 401 щатни бройки се запазва. От тях 351 са в специализираната администрация. В общата администрация се създават дирекциите „Административно, информационно и финансово-стопанско обслужване“ и „Правна“ с общо 45 щатни бройки.", "date": "2019.05.15", "title": "ДНСК вече с клонове в 28 области на страната"}
{"url": "https://www.monitor.bg:443/bg/a/view/sobstvenichka-na-kola-osydi-obshtina-plovdiv-zaradi-prodynena-shahta-165174", "text": "Собственичка на лека кола „Опел корса” осъди община Пловдив заради инцидент от миналата зима с продънена шахта. Местната власт трябва да плати 85,15 лева обезщетение, 25 лева държавна такса и 300 лева адвокатски хонорар, съобщи потърпевшата Стиляна Иванова. Нейният автомобил пострадал заради шахтата на 26 февруари 2018г. около 7 часа сутринта. Шофирал мъжът на Стиляна – Трайко Иванов, който всяка сутрин преди работа паркирал на обичайно място до Хуманитарната гимназия в Пловдив. В онзи зимен понеделник обаче междублоковият паркинг не бил почистен от падналия сняг. Тъй като човекът познавал мястото, спокойно включил на задна предавка и започнал да маневрира. Секунди по-късно предната дясна част на леката кола пропаднала в уличната шахта. Трайко Иванов веднага повикал Пътна полиция, за да бъдат констатирани щетите по колата. Още тогава той бе категоричен, че ще си търси правата в съда, защото леката кола му е необходима, а и в семейството имат бебе. „Имаме малко дете, а е зима и е студено. Колата ми трябва, а сега трябва да влезе в сервиз и не е ясно колко ще ми струва ремонтът”, заяви тогава пред Агенция Монитор Иванов. На мястото бил пратен и авариен екип на „ВиК”. Работниците на дружеството му помогнали да изтегли колата си от продъдената шахта и му казали, че съоръжението не е собственост на „ВиК”. Впоследствие стана ясно, че по колата му са били счупени:  предният десен носач, предната броня, накрайник, шарнир, а и предният мост бил изкривен. „Шахтата е била необезопасена и твърдо ще водя дело”, каза миналата зима Иванов, който в следващите месеци заведе дело, спечели го и се сдоби с изпълнителен лист за дължимата сума.", "date": "2019.05.15", "title": "Собственичка на кола осъди община Пловдив заради продънена шахта"}
{"url": "https://www.monitor.bg:443/bg/a/view/tomislav-donchev-vreme-e-za-ikonomicheska-transformacija-165242", "text": "Всяка сфера на обществения живот преминава през фази, които логично са предопределени от натрупванията на знание, опит и капитал по извървения път. Икономиката не прави изключение. Въпрос на обществена зрялост е необходимостта от промени да бъде уловена в аванс и навреме да бъдат очертани посоките и скоростта на процесите, генериращи промяна за преминаване на следващо ниво. В състояние сме да направим синтезиран прочит на икономическата ни реалност и да откроим ключовите предизвикателства. И не само онези, които задават макро картината, а и тези, които по конкретен начин влияят ежедневно на резултата от работата ни. Усещането, че всеки ден вършим нещата по-добре от вчера, е необходимост и то трябва да бъде подпомогнато с конкретни действия, инструментариум, воля и ресурс за прилагането им. В опит да напипаме вярно пулса на своето развитие и съпоставителните си икономически предимства трябва да бъдем честни пред себе си, очертавайки постигнатото в последните 30 години. Необходимо е и да бъдем дръзки при формиране на посоката в следващите, поне 10 години. През последните 30 години, България беше подложена на значителни политически, икономически, социални и ценностни промени. Въпросният период се характеризира с политически преход (демократизация), смяна на външнополитическата ориентация на страната (членство в ЕС и НАТО), промяна на икономическия статус в различни посоки за голяма част от населението, мащабни процеси на вътрешна и външна миграция. Някои от тези процеси, като демократизацията и външната миграция, вече са с различна динамика, докато влиянието на други продължава да е осезаемо. Пример за това са ценностните трансформации и търсенето на справедлив баланс в социално- икономическите ареали. Като резултат от прехода, въпреки противоречивите интерпретации, страната подобри икономическия си потенциал. По данни на Световната банка, към 1989 г. БВП е близо 22 млрд. щ. д. по текущи цени (към 1987 е 28,1 млрд. щ. д.), през 1996 е 10,11 млрд. щ. д, а през 2017 е 58,221 млрд. щ. д. Дори и според най-консервативните анализи БВП като минимум се удвоява за 30 години преход. Този процес не следва проста прогресивна зависимост – големият срив през 1990-1991 г. показа несъстоятелността на социалистическата икономика, а кризата от 1996-1997 г. беше „цената“, която платихме за неизвършените реформи и липсата на благоразумие в управлението на парите, банките и публичните финанси.   Способността за ясен синтез и трезва оценка на изминалите събития е ключово умение на успелите нации. Трудно би било да осъзнаем как сме стигнали до тук, ако не можем да осмислим етапите, през които сме минали. В началото беше преходът към пазарна икономика (условно от 1989 – 1997/8 г.). През този период както икономическите оператори, така и голяма част от гражданите, не  само разбраха, но и се научиха да следват пазарните механизми. Преходът стартира при почти изцяло одържавено стопанство, натрупани огромни дисбаланси между търсене и предлагане, изключителна зависимост от централизираното договаряне на инвестиции и доставки в рамките на социалистическия лагер. В тази среда се откриха две „писти“ за успех. Едната беше използване за лични цели на привилегирован достъп до публичен ресурс, обществени имоти и сгради или управлението на държавните предприятия. Втората беше автентично бизнес усилие по предлагането на пазара на доскоро дефицитни потребителски стоки и услуги. За първия модел историята ще даде политическа и морална оценка. Избралите да тръгнат по трудния път успяха да развият пазарно мислене, а мнозина, включително и по болезнен начин разбраха, какво означава предприемачество, конкуренция, риск. Последва смяна на собствеността и икономическото стабилизиране и възстановяване (условно от 1995/6 г. до началото на 21-ви век). Основните процеси бяха приватизацията, навлизането на чужди инвестиции и отваряне на бизнеса към пазарите на развитите европейски икономики. Държавата активно се раздели със собствеността си и отвори сфери за частно предприемачество, които дотогава бяха държавен монопол. Бизнес моделите на този етап от развитието могат да се разделят най-общо на два. Първият е приватизация и последващо преструктуриране за ефективност на разходите, но понякога и за въвеждане на нови продукти и навлизане на нови пазари. Вторият разчита на новосъздадените възможности за експорт на земеделска продукция, стоки, туризъм или международен транспорт. Сходствата между тях са ниските разходи в България, както на заплащането на труда, така и цените на имоти, хотели, енергия, все още работещи машини или цели предприятия. С редки изключения бизнес моделите, разчитащи на подценените активи и труд, не изискваха големи инвестиции в оборудване и технологии. Типичните бизнеси „на ишлеме“ предлагаха базова, нискотехнологична обработка с елементарни машини, или неквалифициран нископлатен труд. Третият етап се очерта от ясната перспектива за членство в ЕС и възможностите за отваряне към общия пазар, за експорт, за бурно навлизане на преки чуждестранни инвестиции и неизбежно последвалото прегряване на икономиката (условно от 2006- 2008г.). Съчетанието между глобална кредитна експанзия и вече сигурното присъединяване на България към ЕС създадоха условия за инвестиционен балон. Това обаче беше фалшив, привиден дивидент от членството, генерирал грешни стимули и насочил предприемачески усилия, чуждестранен и местен капитал, банкови кредити в дейности, които скоро се оказаха несъстоятелни. Заедно с това българската икономика започна да се възползва от първия автентичен „дивидент“ от членството в общия пазар на ЕС. Българският бизнес започна да се интегрира постепенно във вериги на добавена стойност на европейски производители, както и да увеличава присъствието си в онези пазарни ниши, които отговарят на съществуващите сравнителни предимства на българските стоки и услуги. Между 2002 и 2017 г. износът за ЕС на произведени в България стоки нарасна повече от 5 пъти – от 3.7 млрд. до 19 млрд. евро. Наличният човешки капитал от образовани български математици, химици, програмисти, счетоводители, хора с добри познания на поне един чужд език, се „пакетира“ за успешна продажба на глобалния пазар на услуги. Така възникна и започна да се развива аутсорсингът в областта на IT, финансово обслужване, лабораторни тестове, дистанционно обслужване на клиенти и т.н. Последният етап беше глобалната финансова криза и възстановяване в условията на реален силно конкурентен външен пазар (условно от 2009 – до днес). Настъпи рязко охлаждане на инвестиционната активност като резултат от международната икономическа криза. Изчерпаха се и част от ефектите от предприсъединителния период, свързани с придобиване на собственост върху дружества в страната, като и спекулативните потоци, насочени към недвижими имоти и строителството. Икономиката изпадна в рецесия, последвана от плах и скромен растеж. Въпреки тези негативни ефекти, започнаха осъзнати процеси на адаптация в бизнеса. Пропуснатите възможности за имотни спекулации се трансформираха в увеличаване дела на индустрията в БВП, заедно с този на ИТ услугите, туризма и аутсорсинг дейностите. За сметка на това се свиха строителството, операциите с недвижими имоти, селското стопанство и финансовия сектор. От дистанцията на изминалото десетилетие можем да кажем, че експортно-насочените производства и услуги бяха „двигателят“ на икономическото възстановяване – износът на стоки нарасна с 2.4 пъти, а на ИТ и аутсорсинг услуги – близо 5пъти. Влияние върху развитието на българската икономика през този период имат европейските инвестиции, получени по линия на Политиката за сближаване на ЕС. Около 39%[1] от постигнатия икономически растеж в периода 2008-2017 г. е в резултат на изпълнението на съфинансираните от Европейските фондове интервенции. Изчисленията показват, че без европейските инвестиции към края на 2017 г. БВП на страната би бил с 13,7% по-нисък без достъпа до този ресурс. Безспорен е ефектът върху инфраструктурата на страната, трудовия пазар, заетостта, конкурентните позиции на българските предприятия, образованието, туризма и регионалното развитие на страната, както и върху структурирането на публичния сектор като цяло. Въпреки естествената съпротива, провежданите реформи в редица публични сектори станаха предпоставка както за по-ефективното ползване на средствата, така и за провеждането на по-качествени политики в тези сфери. Отчетена беше нарастваща зависимост на сектори от българската икономика от този тип финансиране и наблюдаваните негативни ефекти от загуба на виталност при търсене на алтернативно финансиране, нарушена пазарна логика и конкурентоспособност бяха адекватно адресирани. През изминалите три десетилетия предприемачите в България можеха да базират стратегията си на подценени вътрешни ресурси и изобилен евтин труд. Те успяваха, търсейки ниши, технологии, които да капитализират на пазара съществуващи активи като земи, недвижими имоти, лошо управлявани стари предприятия, а евтината енергия подкрепяше нискотехнологичните енергоемки сектори. При висока безработица, ниска заетост и ниски заплати, предприемачите можеха относително лесно да наемат допълнителна работна ръка при необходимост от разширяване на дейността. Можем да твърдим обаче, че епохата на разкриване и използване на съществуващите сравнителни предимства  до голяма степен e приключила. Икономиката постепенно доближава границата на исторически предпоставените възможности, границите на своя потенциал в рамките на наличните природни ресурси, географско и политическо положение, човешки капитал, технологии и финансов капитал.   Ако през 2007 г. експортът ни е доминиран от суровини, то през 2017 вече преобладават стоки с по-висока добавена стойност като машини, апарати, оборудване, части и компоненти, които са продукт от суровините, добивани в страната. След влизането на България в ЕС, износът на електроника и електрически апарати нарасна 4 пъти, а на машини и оборудване – над 2 пъти. От практически незабележим сектор, автоиндустрията вече заема шесто място в структурата на експортани. Тенденцията на десетилетието е ясна – плавно преструктуриране към стоки с по-висока добавена стойност, своеобразна реиндустриализация, движена от членството в общия европейски пазар. Инвестициите – местни и чуждестранни – в експортно-насочени бизнеси. Българската промишленост постепенно се интегрира във веригите на доставки на водещи глобални производители и стана част от създаването на продукти, които са глобални лидери. Движеща сила на този процес е не само осъзнаване на необходимостта за технологично обновление и заемане на пазарни ниши на световния пазар, но и динамиката на пазара на труда. Дългосрочни и отдавна започнали демографски тенденции трайно редуцират населението в трудоспособна възраст. При възможността за свободното движение на хора в Европейския съюз много български граждани в активна възраст предпочитат да живеят и работят в други държави- членки на ЕС, а и в други развити страни. Възстановяването на икономиката ни след кризата доведе до практически недостиг на работна сила, особено в някои сектори. В следствие на естествени пазарни механизми резултатът бе устойчиво повишаване на разходите за труд. Възнагражденията, средно за страната, нараснаха двойно в периода от 2008-2018 г., а в частния сектор – с 45% само за последните 4 години. Заплатите растат не само за малък брой дефицитни професии, но дори за хора без квалификации. Повишаването на възнагражденията, разширяването на възможностите за обучение и преквалификация, както и мерки за подобряване на грамотността на хората с най-нисък образователен статус, вероятно могат да активизират малък резерв от работна сила. Това обаче не може да преодолее очаквания спад на населението в трудоспособна възраст – с над 430 хил. до 2030 г. според демографската прогноза на НСИ. Това означава, че все по- малка част от населението чрез труда си издържа все по-голяма част от него. Ако искаме не само да запазим, но и да повишим социалния стандарт, който поддържаме като общество, сме длъжни да направим следващата крачка в своето икономическо развитие. Ако от социална гледна точка тенденцията за повишаване на средната работна заплата е търсена и благоприятна, то от икономическа перспектива крие редица предизвикателства. На първо място, в много сектори това води до повишаване на цената на продукцията в зависимост от относителната тежест на разходите за труд. На второ място, поставя под въпрос в средносрочен план развитието на тези производства и услуги, чиято основна причина за съществуване в страната са ниските разходи (ниски данъци, ниска цена на земята, ниски заплати). При устойчиво и чувствително нарастване на разходите за труд, те се превръщат в неконкурентноспособни спрямо страните с по-ниски разходи, включително и в региона, а също така и спрямо страните с по-автоматизирани и по-ефективни производства. Естествената пазарна реакция е засилен натиск за преминаване към производства с по- висока добавена стойност, където разходите за труд или имат по-малка тежест, или могат да си позволят в подходяща пазарна конюнктура, временно да плащат по- високи възнаграждения. Тази промяна в България е все още в началната си фаза, направили сме едва първите си малки стъпки. Бегло сравнение с ключовите отрасли на страните от Централна Европа, със значително по-висок от България БВП на човек от населението, показва огромен неразкрит потенциал за увеличаване на производителността на труда. Така например в Чехия, Словакия и Унгария автомобилната индустрия, машиностроенето и електрониката генерират близо 60% от износа; в България, въпреки голямата промяна в последните години, тези отрасли допринасят едва 18% за износа на страната. В тези страни работната сила е по-производителна, създава повече добавена стойност с вложените ресурси, което е резултат от много фактори. Сред тях са доброто образование и умения на човешкия капитал, както и повече инвестиции. Къде искаме да стигнем Независимо от огромната промяна в последните десетилетия, от глобално конкуриращата се икономика, от новите инвестиции и изпреварващия растеж, България е все още далеч от богатото ядро на Европа. Макар да сме скъсили дистанцията, все още се разминаваме значително по доходи, по иновации, по качество на публичната инфраструктура. Добре е да не забравяме, че членството в ЕС е достигната цел, но съвсем не е краят на пътя. То е шанс да се възползваме от стопанската интеграция в най-големия общ пазар на развити и богати бизнеси и потребители в света. Ако искаме относително бързо, в рамките на едно поколение да се доближим осезаемо до най-развитите страни в ЕС чрез много по-бърз икономически растеж, е необходимо да осъзнаем, че със сегашната структура на икономиката, със сегашните начини на комбиниране на капитал, технологии, човешки потенциал това не е възможно. Ключът към постигане на успех е в осъзнаване на необходимостта от бърза  промяна към „икономика на добавената стойност“ като най-адекватен модел за нашата икономическа реалност. Бърз и продължителен икономически растеж в следващите десетилетия може да се отбележи само, ако разширим границите на производствените възможности и увеличим потенциала за създаване на допълнителна стойност. С днешните знания за пазари и продукти, с днешната палитра стоки и услуги, с днешните технологии и машини, с днешните работници и техните умения, скоро ще достигнем своя лимит. Това, казано по друг начин, означава да започнем да създаваме нови предимства – чрез политики, които увеличават възможностите за иновации, технологичен трансфер и инвестиции, които подобряват качеството на човешкия капитал. Определянето на отправната точка и багажа, с който тръгваме към развитие на икономика на добавената стойност, преминава през съобразяване с ограниченията и програмиране на възможностите, които стоят пред нас. Да се съобразим с ограничителните фактори означава да отчетем лимита на природните си ресурси от индустриално значение. Да приемем относително малкия размер на вътрешния си пазар като недостатъчна база за продължителен ръст на интензивни производства и услуги. Да признаем за драстичните различия в нивата на развитие на регионите, за унищожената ни индустриална база, за превеса на популизма и  ирационалността   в  политическата   среда, както   и  за   изострената   необходимост от справедливост и върховенство на закона. От друга страна, можем да разгледаме неблагоприятните тенденции като възможности, опитвайки се да превърнем свободното движение на хора и работна сила от отрицателен фактор днес във възможност за положителна корекция в нашия демографски баланс. Загубените връзки между науката и бизнеса отварят възможността трансферът на технологии да заеме водещо място в конкурентоспособността на бизнеса ни. Ниското ниво на дигитализация – едва 12% средна интензивност на цифровизиране на предприятия, да се разгледа като фокусирано усилие, силен инструмент за освобождаване от ниската ресурсна ефективност на икономиката. Характеристиките на пазара ни (по размер, регулация и цена) да се превърнат в стратегическо предимство за привличане на подходящи за тестови разработки и нови модели инвеститори и производства. И нека мисловното ни упражнение бъде основано на стабилен фундамент, очертан от: изградената устойчива и предвидима макроикономическа среда; достъп до общия пазар и потенциал за все по-силно интегриране в глобални вериги на добавена стойност; силната и жива традиция в редица сектори (ИТ, машиностроене, електроника). Защото сегашният икономически модел не може повече да бъде двигател за развитие. Защото парата от прегряващата ни днешна икономика оглушително надува свирката на готовия да потегли към следваща гара локомотив. Защото сме се възползвали само от една малка част от потенциала на това, да сме част  от общия пазар на ЕС. Време е да инвестираме и работим за да получим истинския, дългосрочен и голям дивидент от членството. Защото категорично усещаме, че до голяма степен сме изразходили съществуващите икономически преимущества– дойде времето с подходящи политики и ресурси да открием нови предимства, които да увеличават потенциала за иновации и производителност на труда. Защото всяка държава има собствена съдба в икономическото си развитие. Време е България да вземе в ръце своята, а не да чака този процес да се случи от само себе си. И защото едва днес през призмата на натрупания опит и еволюционна зрялост сме в състояние и като държава, и като общество да систематизираме усилията и енергията си за осъществяване на българската икономическа трансформация и имаме нужда от ясното формулиране на нейните приоритети, не само за да сме по-ефективни, но и за да сме по-обединени в нейното осъществяване. Бихме могли да предположим, че нормалните пазарни механизми ще тласкат естествено пазара към производството на стоки и услуги с висока добавена стойност, включително и като реакция от ограниченото предлагане на работна сила или нейната повишаваща се цена, но няма гаранция колко бързо тези механизми ще дадат резултат. За да бъде ускорен в своята цялост, този процес не просто може, а трябва да бъде насочван от държавата. Неговата мащабност, многопластовост и сложност изискват това. Не защото държавата държи уникалната формула на неговото постигане, а защото трябва да има способността да систематизира и канализира процеси от такъв мащаб и характер. Анализ на опита и на други държави показва, че публичната власт е отговорна да не стои безучастно отстрани, а да ускори тези процеси като: - Стимулира усилията за повишаване на добавената стойност на икономиката - Подкрепи повишаването на технологичното ниво на всички индустриални сектори. Тази намеса не регламентира, не заключва и не измества естествено протичащи пазарни и бизнес процеси. В този не просто икономически, а обществен процес не говорим единствено и само за заинтересовани страни, говорим за участници със свои специфични роли и отговорности. И това е една от основните причини държавата да е лидер на този процес. Универсална формула за икономическа трансформация няма. Всяка държава минава по този път по свой начин и със свое темпо. От днешна гледна точка формиращите растеж и развитие фактори са добре известни – иновации и технологии, дигитализация, човешки капитал с повишена квалификация и умения, реиндустриализация, увеличаване на добавената стойност в производствата чрез преминаване към нова продуктова структура. Уникално е обаче тяхното съдържание и специфика, тяхната обвързаност и взаимодействие, които в своята цялост постигат основната цел. Нещо повече – живеем в епоха, в която държавата има сравнително малко инструменти за пряко влияние върху пазарните процеси, което е още една причина да не можем сляпо да копираме опита на някоя от „старите“ държави-членки. В тази посока на мисли българската икономическа трансформация е носител на важни обществени и икономически процеси.   Човешкият капитал е двигателят на тази промяна, а неговата трансформация и ефективност зависи от развитието на качествено образование, обвързано с демографските и икономически тенденции в страната ни. Заедно с дебата за качеството и специализацията на висшето образование, стойността на професионално образование и ролята на ученето през целия живот е необходимо да има обществено съгласие, че всички деца трябва да са в училище и да получат основните знания и практически умения, дефиниращи базовата грамотност на 21 век. Принцип на държавните политики и бизнес стратегии трябва да бъде стремежът за по-висока производителност на труда. Целият преход фаворизира стремежа към създаване на максимално голям брой работни места – сега е време да мислим за ефективността и производителността на всяко работно място. Мерките и ресурсите на държавата трябва да подкрепят всяка иновация, инвестиция или нов процес, които намаляват нуждата от допълнителен базов труд за създаването на стока или услуга. По-висока производителност чрез иновация, технологичен трансфер и капитал може да бъде постигната на практика във всяка сфера на човешкия живот. Подобна трансформация трябва да бъде насърчавана и подкрепяна независимо от това къде се случва. Екстензивните бизнесмодели ще свиват ролята си, те ще изчерпят местния ресурс, дори когато говорим за високоплатени към момента услуги. Стратегически големият потенциал за ръст на производителността и общ икономически растеж идва от бизнеси, в които може устойчиво и трайно да се увеличава добавената стойност без пропорционално нарастване на използваната работна сила. Трансформацията не може да се случи без предприемаческа активност – иновациите се случват на микро ниво. Предприемачът трябва да достигне до идея за нов продукт, нов пазар, нова технология, и най-важното – да привлече капиталов ресурс, за да осъществи промяната. Новото знание и новият капитал поне в известна степен ще са заимствани. В области като информационните и комуникационни технологии, роботиката, нанотехнологиите и изкуствения интелект България ще е естествен получател при един продължаващ технологичен трансфер от по-напредналите икономики. Не е задължително това да става от чуждестранни компании, действащи в България – може това да са български предприемачи, които се възползват от интеграцията на бизнеса си с този на чуждестранни партньори. Ключова ще е ролята на т.нар. автентични иноватори, предприемачи, които не просто копират бизнес отвън, не просто са доставчици или обслужват външни партньори, а създават изцяло нови пазарни ниши. Те могат да са глобални лидери създавайки изцяло нови пазарни ниши. Успоредно с всичко това е важно в страната ни постепенно да започне разгръщане на процеса по създаване на технологична собственост, т.нар. technology ownership от българските компании. Доказано е, че държавите с предприятия-собственици на технологии в производствения сектор са в естествено по-добри съпоставителни позиции в дългосрочен план.   Икономическата трансформация е мащабен и многопластов процес, който преминава през различни етапи и на всеки от тях трябва да се развият набор от взаимообвързани проекти, генериращи желаната промяна.   Начален етап на трансформацията На този етап се очертава ясно балансът между отделните фактори на развитие и се моделира механизмът на тяхната взаимна обвързаност и синергия. Проектите, включени в този етап, целят изграждане на фундамент за ефективно и постепенно подреждане на структурните предпоставки за трансформация и са в няколко основни насоки. 1. Науката, иновациите и технологиите, като стимул за икономическото развитие. Това включва новаорганизация на процеса на управление на иновациите и научно-развойната дейност с цел разработване и изпълнение на по-качествени и зрели политики в тази сфера с ясен принос към икономическата трансформация. Свързано е както със създаване на нарочно национално звено с ясни отговорности за планиране, управление и координация на научния и иновационен процес, така и с въвеждане на условия и механизми за устойчиво и ефективно развитие на българската научна и иновационна екосистема. Предвижда се въвеждане на нов по-ефективен модел на подготовка и изпълнение на публичните инвестиции в тази сфера. Модел, който ще синхронизира наличните и нови финансови източници и инструменти от национален характер, ЕСИФ и централните програми на ЕС, и ще ги фокусира към стимулиране на бизнеса за развитие на производства, въвеждайки нови технологии и иновации. В контекста на развитие на икономика на знанието приоритет ще бъде поставен и върху развитието на науката и върховите научни изследвания чрез специални механизми за ефективно използване на техните постижения и уникалност в полза на обществото и икономиката ни и развитие. Търсенето на баланс в териториален аспект на иновационния и научен потенциал ще бъде постигнато чрез програми за координация на създадените и създаващите се нови звена от научната и проиноватина инфраструктура и обвързване на тяхното дългосрочно развитие с местите нужди, потенциал и възможности за индустриален принос. Фокусът се поставя върху развитието на капацитета, задържането и развитието на младите учени и специалисти чрез докторски и научни програми с ясна приложна насоченост и обвързаност с тяхното кариерно развитие. Не на последно място се залага на засилено реализиране на програми за международен обмен на знания, технологии и иновации, които ще спомогнат за плавния преход на българската икономика към такава с по-висока добавена стойност. Качественото образование като двигател на икономическата трансформация. Друга посока на развитие на средното, висше и професионално образование, която позволява още по-ефективно обвързване, както с нуждите на пазара на труда и индустрията, така и с демографските тенденции. Това преминава както през развитие на учебни програми с особен акцент върху STEM[2]дисциплините и нова система за ранно професионално ориентиране и развитие, така и през целенасочени усилия за повишаване на качеството и модернизация на средното образование, като цяло в контекста на процеса на дигитализация, развитие капацитета на учителите и въвеждане на по-ефективни форми на обучение. Концентриране на усилията в повишаване на привлекателността, качеството и ефективността на традиционната мрежа от професионални гимназии (откриване на нови при необходимост) чрез осъществяване на съвместни програми с индустрията и бизнеса с реални практики и ангажираност на учащите в производственият процес. В това число разширяване на обхвата на дуалното обучение и повишаване на интереса към техническите специалности и възвръщане на престижа на средното техническообразование. Развитие на програми за повишаване на качеството на висшето образование в традиционните специалности в техническите и другите специализирани университети и връщане към традиционните им специалности, за които имат капацитет и традиция (вкл. и чрез закриване на другите нетипични такива) и Процесът включва и промяна на финансовия модел на висшите училища чрез въвеждане на резултатно ориентирани показатели за неговото използване, свързани с реализацията на пазара на труда на техните студенти и качеството на подготовка им. Въвеждане на нови програми за квалификация и преквалификация на работната сила като част от модела, свързан с учене през целия живот чрез жива и активна връзка с индустрията и нуждите на пазара на труда. Всичко това е свързано и с възможност за валидиране на тези знания и повишаване на тяхната стойност чрез практическото им приложение.   2. Дигитализация на икономиката и индустрията за по-висока ефективност. Този проект от икономическата трансформация е свързан с програми за разширяване на внедряването на информационни и технологични решения във всички сектори и предприятия от различни мащаби, които могат да повишат тяхната ефективност – от голямото производствено предприятие, през хотела, до мината и малката семейна търговска фирма. С помощта на подобни интервенции ще се отговори и на повишената нужда от ресурсна ефективност на икономиката и по-ефективно използване на работната сила. Разработване и изпълнение на програми, стимулиращи изграждането на здрава връзка между наука-индустрия и световни мрежи за технологии и знание. Задаване на стандарти за технологично обновление от инфраструктурната среда до дигитализацията на всеки отделен процес. Въвеждане на програми за стимулиране на нови дигитални умения в човешкия капитал и в организационния модел на предприятията. Важна част от този етап е и въвеждането на съвременните технологични и дигитални решения в селското стопанство и повишаване на добавена стойност и производителност на този сегмент. Не на последно място, би било неестествено спрямо средата и нечестно спрямо данъкоплатеца ако публичните институции останат встрани от дигиталната промяна. Една от темите, по които има единодушие сред обществото, е необходимостта от ефикасно и съвременно електронно управление. Първите стъпки  в тази посока са вече направени, но остава да извървим дългия и труден път към подобряване на ефективността на работа и качеството на услугите.   3. Нова индустриална инфраструктура за стимулиране на икономическото развитие на цялата територия на страната. Проектът включва целенасочена държавна политика за изграждане на нови индустриални и високотехнологични зони и паркове, с цел привличане на нови инвеститори и стимулиране икономическото развитие на регионите. Става дума за територии, където има подходящи предпоставки за това, например достъп до инфраструктура, транспортна свързаност (близост до основните артерии на националната транспортна инфраструктура), наличие на средни и висши учебни заведения, свързани със съответния сектор от индустрията, съществуващи клъстери и екосистеми от индустрии. На основата на нова нормативна уредба държавата ще създаде условия за улеснено планиране и изграждане на такава инфраструктура като проведе всички приложими процедури в аванс в съучастие или самостоятелно предостави терени или изгради цялата необходима инфраструктура: транспортна, енергийна, водна и пречиствателна, комуникационна и такава свързана със сигурността. Новата регулаторната рамка ще позволява изграждането на индустриални и технологични зони и паркове като голяма част от приложимите процедури по Закона за устройство на територията, свързани със статута на земята ще бъдат прилагани по отношение на зоната или парка, като цяло, още при изграждането, което ще позволи ускорена процедура при осъществяване на конкретните инвестиционни намерения в зоните. Конкретни локации с потенциал за изграждане, както и приложимите модели за управление ще бъдат определени чрез национален комплексен анализ. Подготвителните процедури, както и изграждането ще протичат в тясно сътрудничество с местните власти, съществуващите бизнес-мрежи и интерес, както и с образователните и академични институции. Стартирането и първоначалното осъществяване на този процес следва да бъде обезпечено чрез европейско финансиране, като част от националните приоритети на европейската политика за сближаване. Предвижда се мрежата от създадени от държавата индустриални технологични зони и паркове хармонично да взаимодейства с вече създадените такива общински и частни. Като базисна предпоставка не трябва да се допуска съществуващите зони да губят инвеститори в резултат от новосъздадените.   Превърнати в основна цел и приоритет на държавата, ангажиментите по осъществяване на различните етапи от икономическата трансформация на страната ще бъдат обезпечени чрез взаимно обвързани програми, в рамките на отделните секторни политики, отделни целенасочени проекти, финансирани от държавния бюджет, както и програми, финансирани по линия на публични фондове, имащи отношение към процеса. Важен ресурс за осъществяване на такава политика са и Европейските фондове. Прогнозите на този етап показват, че за периода 2021- 2027 г. за целите, свързани с икономическа трансформация, ще могат да бъдат отделени поне 6 млрд. лева.   Нито един от етапите на осъществяване на икономическата трансформация не може да има плътност без обществена подкрепа и формиране на култура, подходяща да изнесе такова мащабно национално усилие. Казано с други думи – иде реч за създаване на разбиране, нагласа и очакване, че просперитетът на българите в идните десетилетия ще зависи от качеството на човешкия капитал, от знанията, уменията, предприемчивостта и изобретателността на всеки един български гражданин. Ключова начална точка в този процес ще е формирането на разбиране, че успехът ще е съвместен резултат от способността на институции, бизнес и работна сила да се адаптират бързо и че всяка публична политика или бизнес стратегия трябва да включва процес на подобряване на производителността на човешкия труд и ограничените местни ресурси и на създаване на все повече стойност от всяко работно място. Българското общество е не само част от тази промяна, то е нейният двигател, защото нейното осъществяване е залог за бъдещето на сегашните и следващи поколения.", "date": "2019.05.15", "title": "Томислав Дончев: Време е за икономическа трансформация"}
{"url": "https://www.monitor.bg:443/bg/a/view/molitva-na-majstora-syprovojda-ultramaratoneca-krasi-georgiev-po-koridor-8-165245", "text": "Репродукция на картината „Молитва“ на Владимир Димитров – Майстора съпровожда ултрамаратонеца Красимир Георгиев по пътя за Коридор №8. Тя му беше подарена по време на посещението му в Кюстендил от кмета на областния град Петър Паунов. Краси Георгиев получи и специално вешело от череши, на което беше изобразена 8-ца, както и пита с плодове. „Изключително се надявам да се случи Коридор №8, затова предприех този маратон, в който се включват хиляди спортуващи хора. Тръгнах от Варна преди 7 дни, минахме през доста трудности и съм сигурни, че ще стигнем до края. Благодаря на г-н Паунов, който ни приветства в храма на Майстора, на г-н Ковачев, с който започна всичко това и на Милен Врабевски от фондация „Българска памет“. Това са хора, които вярват в това, което правя. Затова аз обещавам да пренеса бутилка с вода, която напълних от Черно море и ще излея в Адриатическо море. По този начин ще покажа тази свързаност, която всички искаме“, каза в Кюстендил ултрамаратонецът Красимир Георгиев. От своя страна кметът на Кюстендил Петър Паунов изказа благодарности към Краси Георгиев и изрази надежда, че Коридор №8 ще го бъде. „Този молитвен зов е повече от век, да се случи този коридор. Благодаря на Краси Георгиев, че като Божи посланик ще пренесе този молитвен зов до Брюксел, за да могат младите хора  отново да се завърнат по домовете си и да живеят щастливо сред природата”, заяви Петър Паунов. В рамките на 15 дни Красимир Георгиев ще прекоси над 1 200 км от Черно до Адриатическо море и ще премине през 20 града в България, Северна Македония и Албания. Ултрамаратонецът вече е изминал над 500 км, като е изгорял над 30 000 калории. „Имах доста трудности до този момент, изморен съм, но ще се справя. За мен е важно да активирам хората и те да следват мечтите си“, каза още Краси Георгиев. Този, първи по рода си ултрамаратон, обединява хиляди спортуващи и активни хора от трите държави под мотото „Свързаност“. Бягането на Красимир Георгиев стартира на 8 май от Варна, мина през Бургас, Сливен, Стара Загора, Пловдив, Панагюрище, София и Кюстендил, а след което пое към Република Северна Македония. Финалът е в Албания на 24 май. Предизвикателството Коридор №8 цели, освен да обедини активните хора от България, Северна Македония и Албания, да насърчи развитието на инфраструктурните връзки, спорта, туризма и бизнеса между трите държави.", "date": "2019.05.15", "title": "„Молитва“ на Майстора съпровожда ултрамаратонеца Краси Георгиев по Коридор №8"}
{"url": "https://www.monitor.bg:443/bg/a/view/bum-na-morbili-v-kustendilsko-20-veche-sa-bolnite-165246", "text": "Драстичен ръст на болните от морбили в Кюстендилско, отчитат от Регионалната здравна инспекция. От началото на годината до този момент са регистрирани общо 20 случая, като най-голям е броят им в Дупница – 20. В Бобов дол заболелите са 8, а в Кюстендил 2-ма. Първият случай на морбили беше установен при 21-годишна жена, която е родом от Дупница, но е омъжена в Благоевградско. Малко по-късно със същото заболяване постъпи за лечение и 6-месечното бебе на жената. По време на лечението им се е заразил и един човек от персонала на Инфекциозното отделение на Дупнишката болница. Случаите на морбили на територията на страната са около 500. „Всяка година държавата отделя 40 милиона лева за изпълнение на имунизационния календар, който е идентичен с тези на другите европейски страни. Осигурени са най-добрите ваксини за българските деца. Въпреки това за 2018 година 7 процента от тях не са получили първата ваксинация срещу морбили, която се поставя на 13-месечна възраст, а 13 процента не са се явили за втората. Най-голям брой неваксинирани деца има в две групи - в ромската общност и сред родителите с антиваксърски настроения“, посочи главният държавен здравен инспектор доц. д-р Ангел Кунчев. Данните показват, че най-голяма е групата на засегнатите от морбили в ранна детска възраст, коментират здравните експерти. Само през изминалата седмица положителен резултат на морбили е отчетен при 10 човека в Кюстендил. Министерството на здравеопазването е осигурило достатъчни количества ваксина срещу морбили, паротит и рубеола и се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар.", "date": "2019.05.15", "title": "Бум на морбили в Кюстендилско, 20 вече са болните"}
{"url": "https://www.monitor.bg:443/bg/a/view/eso-zapochna-stroitelstvoto-na-150-km-elektroprovod-400-k-v-ot-marica-iztok-do-burgas-165247", "text": "Електроенергийният системен оператор (ЕСО) започна днес строителството на вътрешен електропровод 400 kV между Марица Изток и Бургас, съобщиха от оператора. Електропроводът е един от петте проекта от общ европейски интерес, които ЕСО осъществява в рамките на Регламент 347/2013 за развитие на трансевропейската енергийна инфраструктура. Електропроводът е с дължина 150 километра и свързва подстанция Марица Изток с подстанция Бургас. Той е част от вътрешната 400-киловолтова преносна електрическа мрежа на България, посочиха от ЕСО. Въздушната линия е част от Група проекти \"България - Гърция\", които са от общ интерес, съгласно Регламент 347/2013. Проектът е от ключово значение за реализацията на приоритетния електроенергиен коридор \"Север - Юг\" и за изграждане на трансевропейската енергийна инфраструктура. Електропроводът е от общосистемно значение за България и повишава сигурността на работа на преносната система, допълниха от оператора. За осъществяване на инвестициите е привлечено финансиране от европейския \"Механизъм за свързване на Европа\" в размер на 60 млн. лева за изграждане на новия вътрешен електропровод 400 kV между подстанция Марица Изток и подстанция Бургас. Трасето на новата линия преминава през територията на осем общини Гълъбово, Тополовград, Тунджа, Елхово, Стралджа, Карнобат, Камено и Бургас, добавиха от ЕСО. Преди началото на изграждането на електропровода представителите на Европейската комисия са посетили подстанция \"Бургас\", за да се запознаят с напредъка на строителството на съоръженията за присъединяване на вътрешен електропровод 400 kV между Добруджа и Бургас. Неговото начало е било поставено през ноември 2018 година в присъствието на представителите от Изпълнителната агенция \"Иновации и мрежи\" към Европейската комисия и Министерството на енергетиката, пише в съобщението.", "date": "2019.05.15", "title": "ЕСО започна строителството на 150 км електропровод 400 kV от Марица Изток до Бургас"}
{"url": "https://www.monitor.bg:443/bg/a/view/glad-i-susha-v-severna-koreja-165240", "text": "Северна Корея (КНДР) съобщи, че е засегната от най-тежката суша от близо четири десетилетия насам и има данни, че в страната има криза с прехраната, предаде АП. Официалната Корейска централна телеграфна агенция (КЦТА) съобщи, че през първите пет месеца от годината в страната са паднали средно 54,4 мм дъжд. Това е най-ниското равнище от 1982 г. насам. По-рано този месец агенциите на ООН по прехраната обявиха, че около 10 милиона души в Северна Корея са изправени пред \"тежък недостиг на храни\". КНДР отчете пък една от най-слабите реколти от десетилетие, предаде АП. През февруари севернокорейският представител в ООН Ким Сон отправи необичаен призив за спешна хранителна помощ. Според оценки на Световната продоволствена програма на ООН без хуманитарна помощ милиони севернокорейци ще бъдат изложени на глад. За увеличаване на доставките на храни в КНДР е необходимо устойчиво финансиране от страни донори, за да се спаси живота на хората, подчертават представители на ООН. Севернокорейски представители обвиниха за недостига на храни лошото време и международните икономически санкции, които бяха засилени след серията от ядрени и ракетни изпитания, извършени от КНДР през последните години. На среща във Виетнам през февруари президентът на САЩ Доналд Тръмп отхвърли призива на севернокорейския лидер Ким Чен Ун за облекчаване на санкциите в замяна на разрушаване на главния ядрен комплекс на Северна Корея. В средата на 90-те години на миналия век Северна Корея беше засегната от тежък глад, за който се смята, че е причинил смъртта на стотици хиляди.", "date": "2019.05.15", "title": "Глад и суша в Северна Корея"}
{"url": "https://www.monitor.bg:443/bg/a/view/premieryt-shte-reshava-koga-vlizat-v-sila-tol-taksite-165239", "text": "Кой пътища и колко ще струва на превозвачите да ползват пътищата ще се вземе от премиерът Бойко Борисов. Тол системата може да бъде отложена с шест месеца, обяви зам.-министърът на регионалното развитие Николай Нанков. Дали ще се вземе решение за отлагане ще стане ясно утре. Тогава се очаква превозвачи и представители на транспортни фирми да се срещнат с премиера, за да обсъдят колко да струват тол таксите. Ще се обсъждат обхватът на пътищата и размерът на таксите. “Подробности по отношение на тарифите ще станат ясни след срещата, а компромисът ще бъде някъде по средата”, добави Нанков. Той обясни, че прогнозите за поскъпване на услуги са спрямо данните, изготвени от консултанта Световна банка. Да намесата отново на премиера в казус с превозвачите се стигна след липсата на диалог между регионалното министерство и бранша. Диалогът е прекъснат след първата седмица на април, от министерството коментираха, че не искат да политизират темата заради предстоящите евроизбори. Това е и причината все още да не функционира общественият съвет към министър Аврамова за въвеждане на тол системата. Решението за създаването му беше взето още в средата на февруари от депутатите. Аврамова формално е изпълнила задължението си със заповед от 15 март, като е определила състава на съвета с институции и браншови организации, правила и ръководство. Но към момента няма нито едно насрочено или проведено заседание. Превозвачите се оплакват от липсата на изградени рамки с камери за контрол на трафика, както и от готова пътна карта с кои пътища ще бъдат обхванати от тол таксите. По план тол системата ще обхваща 10 800 км. Но браншът иска намаляване на обхвата на таксуването и осигуряването на алтернативни маршрути, защото главната цел на системата е обхващането на транзитния трафик.", "date": "2019.05.15", "title": "Премиерът ще решава кога влизат в сила тол таксите"}
{"url": "https://www.monitor.bg:443/bg/a/view/djado-itialianec-kara-vsjaka-sutrin-na-uchilishte-sljapo-makedonche-165229", "text": "Осемдесет и четири годишният Романо Карлети от намиращото се недалеч от Флоренция планинско селце Конзума просълзи през тези дни милостивата Италия с добротата си. При това съвсем заслужено, тъй като независимо от напредналата си възраст, пенсионерът кара всеки ден на училище с личния си автомобил и безвъзмездно неговото сляпо съседче – шестгодишното македонче Жафер. Като синхронът между двамата е като между истински дядо и внук, разбират се за всичко и спорят единствено за това какво да звучи по радиото на колата през двайсетте минути път до школото. Защото Романо предпочита новините, а малкият му приятел – музиката, но винаги намират компромисното решение – избират станция с кратки вести и после с много музика. Вълнуващата история на красивата дружба на дядото-италианец със сляпото македонче разказа пръв завера репортерът на флорентинското издание на в. „Кориере дела сера“ – Джулио Гори. Семейството на Жафер било дошло в Италия преди година с туристическа виза, за да го лекуват от слепотата тукашни доктори, но се наложило да чакат детето да поотрасне и за да се изхранват, бащата се хванал на работа като секач в горите над Конзума. Поемал към поредното сечище всяка сутрин в 6 часа и когато през миналия септември синът му трябвало да тръгне на училище, се оказало, че трябва да го вози с автомобил до намиращото се на 12 км най-близко школо. Но там занятията започвали в 8:30 часа и родителят предпочел да не изпусне хляба на семейството, майката пък нямала книжка и така вместо да се заучи, Жафер продължил да се разхожда в двора на предоставената им от лесничейството къща. Сцените на движещото се с опипване из нея самотно и сляпо дете изглежда са развълнували възрастния съсед Романо Карлети, който се позаинтересувал защо то не ходи на училище. И когато дядото разбрал причината – веднага предложил услугите си. Било в края на септември миналата година и от тогава всеки ден добрият старец взема в 8 часа момчето от дома му, кара го до училището, връща се в Конзума да си гледа дома или да играе карти с приятели, после в 16 часа поема отново по планинския път към съседното село, за да вземе Жафер и да го върне вкъщи. Но 84-годишният Романо си има и мечта, а тя е македончето да прогледне, за да може да се радва на красивата природа край родното му село и в цялата област Тоскана. За това той вече сам е завел Жафер на преглед в специализираната болница „Кареджи“ във Флоренция. За съжаление лекарите там не са му дали много надежди, но Романо е оптимист и е сигурен, че ще дочака времето, когато малкият му приятел ще види белия свят.  ", "date": "2019.05.15", "title": "Дядо-итиалианец кара всяка сутрин на училище сляпо македонче"}
{"url": "https://www.monitor.bg:443/bg/a/view/otkriha-trupa-na-sysed-na-izdirvanija-stojan-zajkov-chane-165248", "text": "Мъртъв мъж е открит от полицията в квартал \"Полето\" на град Костенец, в която живее издирваният килър Стоян Зайков-Чане. Къщите им ги дели една ограда. Според местните хора мъжът се казва Валентин и е на 42 години. „На този етап мога да кажа, че сутринта (б.р. в сряда) в ОДМВР – София е получен сигнал за лице, което не се е явило на работа. Колегите са проверили адреса и там са открили труп“, заяви министърът на вътрешните работи Младен Маринов. Изследваме и двете версии, но по-подробна информация ще можем да дадем след извършването на огледа на трупа“, каза министърът. Той уточни, че на този етап няма данни на мястото да е имало стрелба или следи от борба. На въпрос дали има роднинска връзка между починалото лице и предполагаемия убиец от Костенец, който се издирва от няколко дни, Младен Маринов отговори, че такава не е известна. „Това, което го свързва с издирвания е, че къщите им са в съседство. Но той живее сам на този адрес“, обясни вътрешният министър. Местни хора твърдят, че 42-годишният мъж е братовчед на издирвания Стоян Зайков – Чане, съобщава обаче Trafficnews.bg. Към момента официалната версия е, че Валентин - Вальо е починал от високо кръвно и сърцебиене. По непотвърдена от полицията информация на местни хора обаче той е застрелян с ловна пушка в шията, макар министър Младен Маринов да обяви, че все още няма данни за насилствена смърт. преди да бъде открит мъртъв Валентин е говорил пред медии, съобщава Блиц. Той е предупредил, че Чане няма да се предаде, а ако бъде открит, ще стреля на месо. От години двамата били в лоши отношения, защото няколко пъти Чане ги е обирал. \"Значи аз бях 6 клас, когато ни обра и тогава пак така - цялата полиция, с месеци не го намериха. 6-ти клас, каква психика трябва да имаш, че да можеш да се криеш? \", каза Валентин. Още първия ден след кървавото убийство той бил отведен на разпит в полицията. Валентин разказал, че се страхува да не му се случи нещо.  Хората в квартала коментират, че Чане се крил именно на неговия таван и мъжът го е разкрил и тогава е бил застрелян. От полицията обаче не потвърждават тази информация. Бившият затворник Чане изчезна безследно след като преби и застреля бившата си приятелка и майка на сина му Милена Шишкова в петък. Полицията съобщиха от пресцентъра на МВР, цитирани от dir.bg Причина за това са подадени сигнали от Пернишка област. Бащата на издирвания Георги Зайков заяви пред bTV, че той е последният човек, когото синът му ще потърси. Двамата прекъснали отношенията си преди 15 години. Един от първите домове, претърсени от криминалистите още в петък, е на близкия му приятел Ангел. Мъжът обаче не вярва, че Стоян е посегнал на бившата си приятелка. Оправдава бягството му със страх, защото е криминално проявен и осъждан. По думите на Ангел Стоян Зайков няма и мобилен телефон. Хвърлил го в печката. Стоян бил бракониер и познавал добре гората. Разследващите са поискали от местните власти пълен списък на изоставените сгради и постройки, за да бъдат претърсвани една по една. Проверките вече обхващат район от 20-30 км около Костенец, но стигат и до Перник след няколко подадени сигнала, че е забелязан там. Зайков засега не е обявен за международно издирване. Причината е че още от преди години има заповед да не напуска страната.", "date": "2019.05.15", "title": "Откриха трупа на съсед на издирвания Стоян Зайков-Чане"}
{"url": "https://www.monitor.bg:443/bg/a/view/djaro-vleze-v-kostuma-na-shukshinovija-aristarh-165230", "text": "Любимецът на телевизионната публика от сериала „Под прикритие“ , актьорът  Михаил Билалов, който играе там ролята на мафиота Петър Туджаров – Джаро влезе в ново амплоа с образа на Аристарх Петрович Кузькин  от пиесата на руския писател,  драматург, актьор и режисьор  Василий Шукшин „Енергични хора“. Пиесата наскоро заживя нов живот в Сатирата, където в същия герой се превъплъщава Красимир Ранков, най-новият й прочит е на режисьора Николай Урумов, който дава своя трактовка от сцената на старозагорския драматичен театър „Гео Милев“. Премиерата на спектакъла е на 16 май, с нея актьорите от Града на липите ще отбележат 90-та годишнина от рождението на родения на 25 юли 1929 година в алтайското селце Сростки творец. В старозагорската версия Билалов си партнира с Галя Александрова, , Ивалин Димитров, Христофор  Недков, Цветомир Черкезов, Георги Райчев, Кольо Стайков и Светла Тодорова.Сценографията и костюмите са дело на Кирил Наумов, а музикалната подборка е на Иван Стоянов.В афиша за месеца пиесата е със заглавие „Енергични мошеници“,часове след отпечатването му обаче от Русия пристигнало писмо от наследниците на Шукшин, които отказват да дадат разрешение за промяната. Билалов и Урумов споделят, че умишлено не са гледали постановката на колегите си от Сатирата, за да не се повлияят.Те припомнят, че „Енергични хора“ за пръв път е била поставена у нас през 1976-а от режисьора Борис Спиров. Тогава в образа на Аристарх влиза незабравимият Георги Парцалев, а негови партньори са актьорите Саркис Мухибян, Васил Попови, Антон Карастоянов, Коста Карагеоргиев, Стоянка Мутафова, Златина Дончева и  Хиндо Касимов. Сюжетът разказва за т.нар. „застойно време“ в някогашния СССР, когато една жена, уморена от \"бизнеса\" и разгулния живот на своя мъж и неговите приятели  -  \"енергични мошеници\", решава да разбули действителността, но разбира, че …истината не винаги е най-доброто решение.", "date": "2019.05.15", "title": "Джаро влезе в костюма на шукшиновия Аристарх"}
{"url": "https://www.monitor.bg:443/bg/a/view/starozagorski-ginekolozi-spasjavat-bolnicata-v-jambol-165231", "text": "Акушер-гинеколози и неонатолози от УМБАЛ „Проф. д-р Стоян Киркович“ ще започнат работа в ямболската „Свети Пантелеймон“ и до няколко дни там ще отвори отново врати родилното отделение, съобщи проф. д-р Йовчо Йовчев, изпълнителен директор на старозагорската болница.  По думите му договорът между двете държавни структури вече бил подписан, това станало с благословията на здравния министър Кирил Ананиев. При необходимост някои от родилките щели да бъдат транспортирани до Града на липите. Родилното в Ямбол спря своята работа поради недостиг на специалисти – основно неонатолози. Старозагорските лекари нямало да бъдат командировани. Междувременно в Стара Загора върви пребазирането на АГ-комплекса в нови помещения в основната сграда на УМБАЛ, като то трябва да приключи до 20 май. След тази дата досегашната база, чиято пазарна оценка е 6,4 млн лв без ДДС ще бъде прехвърлена на Агенцията по приватизация и евентуално продадена, за да бъдат покрити поне част от задълженията, които са в рамките на 21 млн. лв. От община Стара Загора предлагат сградата да бъде прехвърлена на нея и там да се създаде общински здравен център. По този начин щели да бъдат изчистени многогодишни задължения на УМБАЛ към местната хазна. За пръв път от създаването си през далечната 1977 година УМБАЛ „Проф. д-р Стоян Киркович“ излиза на печалба, за м.г. тя е била 1,01 млн. лв. като е било постигнато увеличение на приходите спрямо 2017 г. с 2,7 млн лв, поясни проф. Йовчев. В старозагорската болница работят 908 души, като лекарите с една и повече специалности са 231.През 2018 г. там са се лекували 26 000 души и е постигната 71-процентова използваемост на 536-те активни легла. Средно по 850 лв. е струвало лечението, сумата е била намалена с 50 лв. За 12 месеца дружеството е изплатило 9,6 млн. лв.  просрочени и текущи задължения. Въпреки проблемите е постигната брутна средномесечна заплата при лекарите от 1 397 лв, а при медицинските специалисти – 949 лв.", "date": "2019.05.15", "title": "Старозагорски гинеколози спасяват болницата в Ямбол"}
{"url": "https://www.monitor.bg:443/bg/a/view/mik-djagyr-veche-trenira-za-podnovjavane-na-turneto-165234", "text": "Динозавърът Мик Джагър вече е в залата за танци и тренира усилено за подновяването на американската част от турнето на Rolling Stones, което беше отложено преди малко повече от месец, след като фронтмена претърпя сърдечна операция. Рок звездата публикува в личния си Инстаграм профил видео, в което тренира специфичните си движения по време на концерти, в зала за танци.  \r\n Само преди няколко дни лекарите дадоха зелена светлина на 75-годишната легенда и той изобщо не си губи времето. \"Мик е ужасно щаслтив от пълното си възстановяване и се чувства на 100% след операцията. Здравословният му начин на хранене много е помогнал за бързото оздравяване. Сега се радва на почивката си и времето със семейството и не се тревожи много-много\", коментира източник пред британския The Sun. Само преди дни пък бандата обяви, че съвсем скоро ще съобщи новите дати на отложените концерти в Америка.", "date": "2019.05.15", "title": "Мик Джагър вече тренира за подновяване на турнето (ВИДЕО)"}
{"url": "https://www.monitor.bg:443/bg/a/view/zakopchaha-7-s-droga-sled-sdelka-v-stara-zagora-165232", "text": "Седем души са задържани за по 24 часа в хода на специализирана операция за пресичане на търговията с наркотици след оперативен сигнал във  Второ РУ „Полиция“ за подготвяна сделка на територията на населения предимно с роми квартал „Лозенец“ в Стара Загора. Акцията е стартирала рано заранта на 14 септември. В рамките на пет часа последователно са били закопчавани с белезници клиентите на 56-годишен дилър, от чийто дом на финала били иззети 20 г метаамфетамини и още 18 пликчета със същата дрога, които били поставени в специален тайник. При задържането на мургавия дилър са иззети 13 пликчета със същото съдържание и около 2 г марихуана. От клиентите, сред които има 17-годишен тийнейджър и 24-годишна жителка на Асеновград, униформените прибрали 4 плика със синтетична дрога. Образувани са три бързи досъдебни производства за престъпления по чл.354 а от НК. Работата по случая продължава, наблюдението е поето от Окръжна прокуратура. В Районна прокуратура е образувано и още едно досъдебно производство за намерено пакетче марихуана в двора на ГПЧЕ „Ромен Ролан“. Дрогата е била открита при оглед от служители на ОД на МВР – Стара Загора. По случая са били разпитвани трима ученици от същото училище, които обаче не са били задържани.   ", "date": "2019.05.15", "title": "Закопчаха 7 с дрога след сделка в Стара Загора"}
{"url": "https://www.monitor.bg:443/bg/a/view/skatov-izkachi-i-kanchendzionga-165233", "text": "Алпинистът веган Атанас Скатов изкачи третия по височина връх на земята - Канчендзьонга (8586 метра). Това стана след 15-часов преход от четвърти лагер. С него до крайната цел (на няколко метра от най-високата точка заради поверието да не се стъпва на нея) е стигнал и друг българин - Стефан Стефанов. \"На върха съм\", написа в 04.43 часа призори на 15 май Скатов. Малко по-късно от фирмата организатор Peak Promotion потвърдиха, че според телефонно обаждане от базовия лагер на Канчендзьонга са се качили 23-ма алпинисти (21 чужденци и двама непалци), сред които и 2 жени. Всички те са тръгнали към долните лагери. Целта е да слязат колкото се може по-ниско в зоната под 7000 метра. Скатов се разболя на три пъти по време на тази експедиция и затова тя беше една от най-трудните за него. Той заяви предварително, че няма да използва бутилиран кислород, но не е ясно дали не е прибегнал до него заради изтощението. Досега той има в актива си 7 осемхилядника, като е изкачвал два пъти Еверест. Стъпвал е и на 7-те първенци на континентите. След кратка почивка той ще атакува през юни Гашербрум 1 и 2 в Каракорум, Пакистан.", "date": "2019.05.15", "title": "Скатов изкачи и Канчендзьонга"}
{"url": "https://www.monitor.bg:443/bg/a/view/ednata-jertva-na-streleca-ot-trapoklovo-dojde-v-syznanie-165235", "text": "„Оптимист съм поне за една от жертвите на стрелбата в село Трапоклово и на пътен възел Петолъчката от неделя. Тази заран простреляният тежко по цялото тяло със сачми Любен Димов дойде в съзнание и вече е контактен. На този етап не мога да кажа нищо положително за другата жертва, 44-годишната Радост, която продължава да бъде на командно дишане и е в кома“, съобщи д-р Хрисант Хрисантов, зам.-директор на МБАЛ „д-р Иван Селимински“ в Сливен. По думите му било истинско медицинско чудо, че 58-годишният Димов вече е контактен след изключително сериозните поражения, нанесени от двата снопа сачми за пернати, изстреляни почти от упор  от ловна надцевка. „Дано и Радост има същия късмет, решаващи са следващите дни, но при нея пораженията са най-вече в лицето й главата\", допълни д-р Хрисантов. Кървавият инцидент се разигра преди обяд на 12 май, когато 64-годишният шофьор от Трапоклово Петър Маринов направи опит да убие последователно доскорошната си приятелка на работното й място в заведение за хранене на Петолъчката и свой съселянин, с когото враждувал заради отровена кобила. Минути след стрелбата срещу Любен Димов той се самоуби със законната си ловна ижовка пред дома си. Само най-тесен кръг родители са присъствали на погребението на Маринов в Трапоклово, тъжният ритуал е минал без свещеник и опело, споделиха местните жители, които все още недоумяват какво е подтикнало иначе кроткият и усмихнат вдовец да устрои кървавата баня.  ", "date": "2019.05.15", "title": "Едната жертва на стрелеца от Трапоклово дойде в съзнание"}
{"url": "https://www.monitor.bg:443/bg/a/view/zlatnijat-teodosij-teodosiev-formulata-na-uspeha-e-prostichka-mnogo-raboti-i-malko-se-jali-165236", "text": "-Простичка е : „Работи много и колкото се може по-малко са ожалвай от трудностите. Имам усещането, че съм я знаел с рождението си, генетично ми е била заложена от баща ми. Той е имал малка фабрика за изработка на нестандартни детайли в Казанлък. Каквото не са можели да направят в оръжейницата „Арсенал“. На два пъти е започвал от абсолютната нула и все пак е успял да отгледа  четирите си деца. Знам ли, може това е дошло от дядо ми Теодосий, на когото съм кръстен защото съм първороден. Не го помня, загинал е от холера по време на Първата световна война. Първият дипломиран във Виена специалист по парни котли в България, основател на железопътния завод в София. Били са 12 деца. Мобилизирали го като фелдшер, заразил се от пациентите си. Баща ми е бил за известно време студент в СУ, сред преподавателите му е бил бъдещият голям астроном Никола Бонев,но по ред причини му се налага да прекъсне следването си. Трябвало да се грижи за близките си. - Бил съм твърде мъничък, за да имам ясни спомени. След години, когато опитахме да си върнем нещичко установихме, че реституцията у нас е като да ти вземе някой новите обувки, да ги носи 40 години и да ти ги даде обратно уж като нови, а всъщност без подметки и горница. Всичко беше разпиляно. В един пожълтял брой на „Казанлъшка Искра“ прочетох че в цеховете на „Братя Теодосиеви“ е имало сачмени лагери за нуждите на българската индустрия в продължение на години. Като ни върнаха руините не намерихме нито един лагер. За съжаление реституцията по нищо не се различаваше от национализацията, просто поредно разграбване на общонародната собственост. Можи би това си ни е в народопсихологията?  Иначе не бих казал че са гледали на мен като на дете на народен враг. Имах някога директор, който така и не проумя, че аз не работя за пари , а за удоволствие. Смяташе ме за откачалка някаква. А от татко си съм запомнил една библейска мъдрост: да не събираш богатства, които ръжда ги гризе, молец ги яде и крадец ги  подкопава. Единственото което никой и нищо не може да ти отнеме е опитът и умът ти. -О, бях съвсем мъничък, дете на 4 или 5 години. При татко във фабриката дойде един казанлъчанин, който искаше да измайстори вечен двигател. Такива и до сега се намират, макар Френската академия от 250 години да се е отказала да разглежда подобни идеи. Татко ми не го върна, направиха всичко възможно и невъзможно, машинката тръгна и разбира се спря. Тя тази тема с перпетум мобилето продължава да се възражда. Имаше един случай през 80-те години , на един такъв „гений“ държавата беше отпуснала 80 000 лв, за да я реализира. Ами не стана, макар в оръжейницата / тя тогава се казваше „Фридрих Енгелс“/  доста да се потрудиха. Впрочем Айнщайн е работел в патентно бюро и е трябвало да открива грешките на подобни изобретатели. Така че доста рано разбрах, че няма безплатни банички във вселената. - В детството, като най-голям помагах на по-малките в семейството, после като ученик правих кръжоци на съучениците по физика и астрономия, пак от преподаденото от татко ми.В университета също. -Вижте, още в края на ХІХ век австроунгарците са открили тази система. Във всяко едно училище е имало такива форми на обучение. Така че тя не е нещо невиждано и нечувано.само че на Австроунгарската империя столицата е била Виена, а ние сме ходили до Стамбул. Въпреки всичко днес България има един абсолютен шампион на световна олимпиада по физика, математика и астрономия. Толкова , колкото и САЩ. Само че нашият е подготвян от българи,а американският  са го готвили руски учени. Унгария обаче има 4 абсолютни първенци и те са плод на онази система за извънкласни занимания отпреди век.Може би ще ги настигнем след стотина години. Просто трябва да разберем, че е необходима първоначална , но не еднократна инвестиции.Никога не съм работил за еднократен успех, винаги съм мислел не за следващата олимпиада, а за поне след десет …Това ни отличава от животните, които живеят в настоящето, а човек вижда в бъдещето и работи за него.   - Ще си позволя да направя една поправка: това е най-лъганата система. Десетилетия лъжем че сме направили онова, което го има в Европа, а в същото време допускаме на матурите да се преписва, че един студент по медицина ползва „бръмбар в ухото“, за да си вземе изпитите… Царе сме да отбиваме номера. Преди имаше една приказка: „Ние ги лъжем че им работим, те ни лъжат че ни плащат!“ и тя битува и до ден днешен. Европейци ще станем когато спрем да лъжем, когато си сменим начина на мислене. -Никога не съм броил, все още съм оптимист, че ако помогна на някому той може и да се поправи. Последната май беше, че искат да правят кабинет за мен в гимназията, а се оказа, че след като бяха отпуснати парите  се оказах…излишен. Здраве да е, децата продължават да ме търсят. Иначе новата сграда е великолепна, има прекрасни коридори и тоалетни, но учениците в девети клас не могат да смятат с дроби. За жалост така е не само в казанлъшката ПМГ, в цялата страна едва 4-5 са истински елитните, отговарящи на европейските стандарти училища. Това са софийската математическа, американският колеж, първа английска и първа немска. За петото може да се спори.Заявявам го най-отговорно. Слава богу че има едни звездички като седмокласника Сашко /Александър Проданов/ , който като ги пусна децата в междучасие наместо да играе карти като останалите си решава интеграли и си извежда закони за развлечение. На супер световно ниво е.За съжаление масата е безпределно зле.  - Вижте, светът принадлежи на маниаците, необходима е божията искра, но преди това трябва да го има семейството.  Най-добрите ми курсисти съвсем не са излезли от семейства на академици и професори , но задължително са от семейства със здрав трудов морал. Които са ги научили , че нищо не пада наготово от небето.И имат пиетет към науката. Най-лошото е мързелът да мислиш, желанието да ползваш наготово нечии знания. Да припомня, че Хораций преди 2 хилядолетия е изрекъл :“Имай смелостта да знаеш!“. Уви мнозинството иска водач, месия, който да им решава проблемите…и да ги оправя. Моята задача е да намеря онези 2 промила от децата, които ще вървят напред, които са активната част от човечеството. И съм истински щастлив, че България е сред 16-те страни в света, които имат абсолютни първенци на най-сериозните състезание.Уви , имаме огромен морален проблем. Има дефицит на честни хора, това е лъжичката с катран в кацата с мед. -Не, аз съм знаещ човек. Има принципна разлика. Вярващият приема на доверие нещо, което не е много сигурно дали е вярно.А аз съм човек на точните науки и вярвам тогава, когато експериментът го докаже. Сериозният учен казва, че е невъзможно да се докаже че няма Господ и за всеки случай спазват…Божиите заповеди. На едно заседание преди промените на заседание на Съюза на физиците/ бях член на ръководството/ се дискутираше дали да бъдат допуснати духовни в училищата. Най-сериозните наши учени недвусмислено заявиха, че те с Господ нямат противоречия.  -Това е най-големият жив дарите за наука и изкуство. Много неща могат да се кажат, но си мисля, че най-важното е , че ни показва как обстановката респектира обучаваните. Много е важно, защото ние сме свикнали, че едва ли не във всякакви условия можеш да подготвяш децата. - Първата беше от Австралия, имаше от Великобритания, Франция, от САЩ…Отказах защото точно тогава имах една група изключително талантливи ученици. Деца от едно училище, от една паралелка, шест хлапета, които от една олимпиада донесоха 3 златни медала за България. Няма друг такъв случай по света. Как да ги напусна? Всички те вече са реализирани като доказани специалисти и учени в най-престижните световни на центрове.И не само те, защото който е минал през школата се е научил да мисли и да работи. Вероятно. Като съвсем млад учител бях на един курс, водеше го проф. Григорий Задорожний, той подготвяше националния ни отбор. Даде ми задача, която със сигурност и той не бе успял да реши. Справих се с нея същия ден. Като му занесох решението се зарадва. За разлика от някои, които със сигурност ще те намразят за успеха ти.Това беше човек с …красива душевност. -Преминахме през различни етапи, засега интересът й е към рисуването. Времето ще покаже. Роден е 1 декември 1947-а в Казанлък, за пръв път се сблъсква със законите на физиката едва 4 – годишен. Тогава за пръв път чул понятието „Перпетум мобиле“ и разбрал, че в природата няма нищо…безплатно. Завършил е физико-математическия факултет при СУ „Св. Климент Охридски“ през 1970, след което отбива воинския си дълг като командир на взвод към щаба на артилерийски полк, където за пръв път използва логаритмична линейка, за да изчисли траекторията на стрелбата. От есента на 1975-а до пролетта на 2018-а е преподавател по физика и астрономия в природо-математическата гимназия „Академик Никола Обрешков“. Създател е на собствена школа по физика и приложна математика, през която преминават стотици талантливи деца и на методика за създаването на силов интелект.От 13 златни медала на световни първенства за България 9 са донесени от негови възпитаници. Пенсионира се …доброзорлен заради навършени години. Продължава да работи в България въпреки многобройните покани да замине в чужбина. На 15 май в София е премиерата на 79-минутен документален филм „Формулата на Тео“.  ", "date": "2019.05.15", "title": "Теодосий Теодосиев: Формулата на успеха е простичка: много работи и малко се жали!"}
{"url": "https://www.monitor.bg:443/bg/a/view/megz-izbra-shest-pretendentki-za-kralici-v-instagram-snimka-165193", "text": "Дизайнерката Миглена Каканашева-Мегз отся шест момичета от над 10 000 кандидатки за короната  . Избраниците  на носителката на \"Златна игла\" са Габриела, Ирина, Кристалина, Мария, Михаела и Стиляна. Кристалина завършва езикова гимназия с френски и английски и е професионален автомобилен дрифт-състезател. Ирина е привърженик на естествената красота. Мария се определя се като позитивен, лъчезарен и амбициозен човек. Най-трудната битка в живота ѝ е тази с булимията. Стиляна е студентка по маркетинг във Великотърновския университет. Габриела изучава право в Софийския университет – перфекционист и винаги иска да покаже най-доброто от себе си. Михаела пък е всестранно развита личност – учи инженерен дизайн и е републикански шампион по фрийстайл сноуборд. Първото предизвикателство на водещата в шоуто цели да опознае претендентките, съдейки по техния педикюр. Епизодите на InstaQueen ще се завъртят във Vbox7.", "date": "2019.05.15", "title": "Мегз избра шест претендентки за кралици в Инстаграм (СНИМКА)"}
{"url": "https://www.monitor.bg:443/bg/a/view/s-nov-fejk-za-peevski-agent-akademik-otvori-vetriloto-za-cvetan-vasilev-165228", "text": "Босът на „Фрогнюз“ - агент Академик на ДС Огнян Стефанов, мощно разпери ветрилото за Цветан Василев като само за половин ден пусна два фейка по адрес на депутата и издател на „Телеграф медиа“ Делян Пеевски. Повод за поредната атака от страна на поръчковия журналист със склонност да вкарва Пеевски в безумни сюжети, бе съобщението, че главният прокурор Сотир Цацаров е поискал от ДАНС информация за недекларираните по съответния ред банкови сметки в чужбина, имоти, участие в офшорки и инвестиции на всички лица, заемащи публични длъжности, както и на поставени или свързани с тях лица ( ). Разбира се, Академик веднага се възползва от възможността за нова атака и излезе с призив Пеевски да бъде проверен. За най-голямо съжаление на доносника от бившата Държавна сигурност, ще припомним, че Делян Пеевски бе обект на задълбочени проверки от различни институции и служби, които не откриха никакви нарушения. За разлика от него патронът и спонсор на агент Академик – Цветан Василев е подсъдим за ОПГ и за източването на 5-6 млрд. лв. от КТБ – сума, посочена от зам.-главния прокурор Иван Гешев. Самият агент Академик пък също е в групата на обвиняемите с две наказателни дела за укриване на данъци. Първото обвинение е внесено на 29 декември 2017 г. в СГС – наказателно отделение. Според събраните доказателства Стефанов прибрал пари с фалшиви счетоводни документи от „Слънчев бряг“ АД. Второто обвинение срещу него е повдигнато на 03.01.2018 г. То е предшествано от разследване, по време на което е направена пълна данъчна ревизия на доходите и имуществото на шефа на „Фрог нюз“ в качеството му на физическо лице. При ревизията е установено, че Стефанов е укрил приходи от 100 000 лв. през 2013 г. и още 150 000 лв. през 2014 г.", "date": "2019.05.15", "title": "С нов фейк за Пеевски: Агент Академик отвори ветрилото за Цветан Василев"}
{"url": "https://www.monitor.bg:443/bg/a/view/berbatov-nadjavam-se-da-vzemem-neshto-ot-anglija-165215", "text": "Димитър Бербатов заяви, че Англия е фаворит за спечелване на нашата група по пътя към Европейското първенство, но въпреки това тайничко се надява да измъкнем нещо от мачовете с този отбор. „Доста неща уж нямаше как да се случат във футбола, но станаха. Видяхте „Ливърпул“ какво направи в реванша с „Барселона“. „Тотнъм“ срещу „Аякс“ - също. След двата гола пасив, по едно време спрях да гледам мача, но се стигна до обрат. Отборът на Англия е фаворит в нашата група, но тайничко се надявам, а и не само аз, да измъкнем нещо от тези мачове. Както и от останалите, разбира се. Надявам се да се класираме”, заяви Бербатов след лекция пред широка аудитория в НСА. Бившият национал коментира и рокадата на треньорския пост при „лъвовете“. „Във футбола доста треньори се назначават и сменят. Ще разберем дали решението за смяната на националния селекционер е грешно или правилно. Това, което чувам, е, че Петър Хубчев и Красимир Балъков добре се справят с работа. Но все пак не съм треньор и затова не мога да им давам оценки\", добави бившият голмайстор. България излиза на 7 юни в Прага срещу Чехия, а три дни по-късно на стадион „Васил Левски“ срещу Косово. Дебют за „трикольорите“ ще направи новият национален селекционер - Красимир Балъков.", "date": "2019.05.15", "title": "Бербатов: Надявам се да вземем нещо от Англия"}
{"url": "https://www.monitor.bg:443/bg/a/view/egipet-otkri-ogromen-visjasht-most-nad-nil-165220", "text": "Президентът на Египет Абдел Фатах ас Сиси откри днес висящ мост над Нил, рекламиран като най-широкия в света, предаде Ройтерс. Това е един от серията мега проекти, замислени от египетските власти с цел да подобрят инфраструктурата и да предоставят работни места. Мостът, който пресича Нил северно от централната част на Кайро, е ключова връзка с магистралата, простираща се от Червено море на изток до северозападното египетско крайбрежие на Средиземно море. Съоръжението трябва да намали задръстванията в столицата. Наземното движение бе частично спряно в централната част на Кайро днес сутринта, когато Ас Сиси пътуваше, за да открие моста заедно с министри и военни генерали. В най-широката си част мостът има 6 пътни ленти във всяка посока и достига 67,3 метра. Регионалният директор за книгата за рекорди на Гинес, който присъства на откриването, каза, че това го прави най-широкият висящ мост в света. За строителството му са използвани около един милион кубични метра бетон, 1400 километра стоманена жица за 160 висящи кабели, според информация, предоставена при официалното откриване. Мостът пресича остров Уарак, разположен на река Нил, който има 100 000 жители. Някои от тях протестираха срещу планираните събарания на сгради на острова, като и срещу проектите той да се превърне в \"модерна жилищна общност\". При посещение за инспекция на острова миналия месец египетският президент отрече информацията, че той може да бъде продаден на инвеститори и каза, че държавата не може насилствено да изгони жителите му. Сред другите престижни проекти, които бяха започнати при управлението на Ас Сиси, са разширяването Суецкия канал, завършено през 2015 година, както и построяването на нова столица в пустинята, източно от Кайро, която в момента се изгражда.", "date": "2019.05.15", "title": "Египет откри огромен висящ мост над Нил"}
{"url": "https://www.monitor.bg:443/bg/a/view/kobrata-6-meseca-bez-licenz-i-na-kursove-za-sekskontrol-165218", "text": "Атлетическата комисия на щата Калифорния наложи тежко наказание на българския боксьор Кубрат Пулев във връзка с придобилата широка популярност целувка с репортерката Джени Суши, чието истинско име е Дженифър Равало. От спортния ръководен орган на американския щат решиха лицензът на Кобрата в Северна Америка да бъде отнет до 23 септември или иначе казано - 6 месеца от датата на целувката. Дотогава той има срок да завърши два обучителни курса във връзка със сексуалните посегателства (вторият от които специално насочен спрямо жените в медиите). Освен всичко друго, софиянецът трябва да заплати глоба от 2500 щатски долара. На 22 юли Пулев ще трябва да се яви отново пред комисията и да представи доказателства за приключването на наложения вече курс. Ако той се справи успешно с тази задача, 6-месечното наказание може да бъде редуцирано. Ако Пулев по някакъв начин не изпълни указаните му действия, наказанието автоматично придобива 12-месечен характер и бива придружено от допълнителни глоба от 2500 долара. При каквото и да е било бъдещо провинение от подобен характер, Пулев ще бъде лишен доживот от правото да се боксира в пределите на щата Калифорния. Наказанието беше наложено с пълно единодушие при гласуването сред 7-членната комисия. Самият Пулев обясни на изслушването пред комисията, че целувка между него и Суши е имало и на партито след победата над Богдан Дину. Инициатор е била дамата, която е търсела близост. „Седна до мен и започна да ми сипе комплименти. След това се приближи. Не си спомням или не знам, но ние се целунахме. Тя ми каза, че ще го направи. Не смятам, че трябва да се разплача, за да ми повярват, че се извинявам от сърце и душа. Много жени, снимайки се с мен след този случай, вече искат целувки“, допълни боксьорът. Самата Суши пък се оплака, че след целувката е имало кижер тормоз от страна на приятелката на Кобрата – Андреа. \"Имам снимки от чатове, в които тя ми казва \"гордее ли се майка ми с мен\", обижда ме и на български с тези думи. Бях уплашена, много уплашена, никога не ми се е случвало такова нещо преди. Кибертормозът е реален, затова има тийнейджъри, които се самоубиват, много е труднол Не мисля, че Пулев съжалява въобще. Мисля, че трябваше да му отнемат лиценза по-рано и за по-дълго. Освен целувката, той ме хвана за задните части и се засмя“, допълни Суши пред комисията.", "date": "2019.05.15", "title": "Кобрата 6 месеца без лиценз и на курсове за сексконтрол (ОБЗОР)"}
{"url": "https://www.monitor.bg:443/bg/a/view/cacarov-poiska-proverka-na-ofshorkite-na-vlastta-165222", "text": "Главният прокурор Сотир Цацаров подхвана офшорните имоти и сметки на властимащите. Обвинител №1 е изпратил писмо до шефа на ДАНС Димитър Георгиев, с което изисква всички налични в агенцията данни по темата, обявиха в прессъобщение днес от прокуратурата. Писмото е от понеделник, като в него Цацаров иска информация за притежавани лично от публични личности или подставени техни лица недекларирани по надлежния ред имоти или дружества в чужбина и в офшорни зони, а също инвестиции и пари по сметки зад граница. „Наличната в ДАНС информация следва да бъде представена без забавяне и с максимална конкретика“, подчертава Цацаров. „В кратки срокове ще направим проверката по искането на главния прокурор за предоставяне на информация за лица на висши служебни длъжности“, каза пред журналисти председателят на ДАНС, който вчера бе изслушан от депутатите. Георгиев посочи, че ДАНС ще извърши всичко, което е необходимо, в координация с всички държавни институции, които имат отношение „Когато сме готови с информацията, ще я предоставим на главния прокурор. Не е малко времето, което трябва да се провери. Надявам се в максимално бързи срокове да успеем да направим това, което е необходимо, и да извършим тази проверка“, каза още той. Георгиев обясни, че по искането ще бъде работено в кратки срокове без оглед на предстоящите избори за Европейски парламент.", "date": "2019.05.15", "title": "Цацаров подхваща офшорките на властта"}
{"url": "https://www.monitor.bg:443/bg/a/view/advokatkata-na-jurnalistkata-zasega-pulev-se-razminava-s-grajdanski-isk-165219", "text": "Добрата новина за Кобрата след наказанието от комисията е, че засега потърпевшата Джени Суши не възнамерява да заведе граждански иск, с който да претендира за огромно парично обезщетение. Това заяви адвокатката на журналистката – Глория Олред, която взе отношение по темата. „Не сме искали никакви суми, това са лъжливи истории, заяви Олдред. - Нямаме такъв план към този момент, не сме подали и криминално оплакване в прокуратурата. Това, което Джени направи, е много важно, не само за нея. Тя прави това, за да защити и други жени-репортерки. И това е, само защото Джени имаше това видео. Ако го нямаше, едва ли някой щеше да ѝ повярва\", сподели още юристката. Тя се изсмя на защитната теза на българина, че е действал по този начин заради състоянието си след двубоя с Богдан Дину и множеството удари, които е понесъл. \"Ако той предлага това като оправдание, че е бил ударен по време на мач, това означава ли, че после всеки, който е бил ударен по време на мач, трябва да целува репортерките по устните? Това е безумно и освен това е извън закона. Това е престъпление, сексуален тормоз!\", допълни Олдред.", "date": "2019.05.15", "title": "Адвокатката на журналистката: Засега Пулев се разминава с граждански иск"}
{"url": "https://www.monitor.bg:443/bg/a/view/lekari-s-medicinski-oskari-za-zashtita-na-pacientskite-prava-165225", "text": "Двама лекари получиха медицински оскари за защита на правата на пациентите. Наградата беше връчена на проф. Тошко Лисичков и д-р Нина Янева от заместник – председателя на Националната пациентска организация Виктор Паскалев. С отличието за принос в развитието на лечението на вродените коагулопатии в България бе отличен проф. Лисичков. Неговият научен интерес е нарушенията на хемостазата при доброкачествени и злокачествени кръвни заболявания, производството на плазмени препарати, клиничното приложение на кръвни продукти в терапевтичната медицина и на нови терапевтични средства при вродени нарушения на коагулацията, при левкемии и лимфоми. Професор Лисичков въвежда съвременното лечение на хемофилиите в България. Отличието „Лекар с грижа в лечението на пациенти с ХИВ“ бе присъдено на д-р Нина Янчева. Тя е началник на Отделението по придобита имунна недостатъчност в Специализираната болница за активно лечение на инфекциозни болести в София. „След назначаването на д-р Янчева на този пост се отчете подобряване на комуникацията с пациентите, както и взаимодействието с тях“, посочват от Националната пациентска организация.", "date": "2019.05.15", "title": "Лекари с медицински оскари за защита на пациентските права"}
{"url": "https://www.monitor.bg:443/bg/a/view/komisijata-potvyrdi-pobedata-na-pulev-nad-bogdan-dinu-165221", "text": "Макар да остана с отнет лиценз в рамките на шест месеца на територията на САЩ заради целувката си по устните на репортерката Джени Суши, Кубрат Пулев постигна и една победа пред Атлетическата комисия на щата Калифорния. Срещу него имаше и второ производство, този път от съперника му на 23 март Богдан Дину. Румънецът твърдеше, че е бил нокаутиран след нечисти удари и от неговия щаб претендираха, че резултатът от тази среща трябва да бъде анулиран и двубоят да бъде изваден от боксовите досиета и на двамата. Но този път Атлетическата комисия отсъди в полза на Кобрата. Според нейните членове няма достатъчно основания да се заличи резултатът от тази среща и крайният изход от нея остава в сила. Така Кобрата остава с 27 победи в актива си и само една загуба, докато Дину продължава да е с 18 успеха и 2 поражения.", "date": "2019.05.15", "title": "Комисията потвърди победата на Пулев над Богдан Дину"}
{"url": "https://www.monitor.bg:443/bg/a/view/cvetan-sokolov-stana-shampion-na-italija-165224", "text": "Цветан Соколов стана шампион на Италия по волейбол с тима на \"Кучина Лубе\". В петия финален мач при гостуването в Перуджа българският диагонал и съотборниците му от тима на Чивитанова сътвориха истинско чудо срещу предишния носител на титлата \"Сър Сейфти\" и спечелиха с 3:2 (22,-21, 12, 21, 10) след като губеха с 0:2. С това взеха и серията с 3-2 победи. Двубоят продължи 2 часа и 4 минути пред 4236-ма зрители, които подкрепяха местните любимци докрай. Отборът на Перуджа нямаше загуба в своята зала \"Пала Бартон\" този сезон и тази беше първата, но решаваща. Италианската преса отбеляза огромните заслуги на Цветан Соколов за този успех. Коментаторите обърнаха особено внимание на играта му в четвъртия гейм и в тайбрека, където изявите му бяха решаващи. Той беше най-резултатен за \"Лубе\" в този двубой с 19 точки (2 блока, 71% ефективност в атака). Османи Хуанторена (2 блока, 2 аса) и и Робертланди Симон (7 блока, 1 ас) добавиха по 16 точки. Хуанторена беше обявен за най-полезен играч (MVP). За домакините от \"Сър Сейфти\" Вилфредо Леон пак стана топреализатор с 20 т. (7 аса, 1 блок, но само 34% в атака). Александър Атанасийевич завърши с 14 (4 аса), а Филипо Ланца с 10 (2 аса, 1 блок). Статистиката отчете странни показатели за този двубой. От атака за \"Лубе\" точките са 56:38 (63%:37%), от блокада - 18:6, от сервис - 5:15 аса, от грешки на съперника - 29:34. Титлата е пета в историята на \"Кучина Лубе\" и първа от 2017 година насам. За волейболистите на Перуджа пък сребърните отличия са трети след тези през 2014 и 2016 г. Това обаче няма да е последният мач на Цветан Соколов с тима на \"Лубе\", който той сменя от есента с руския \"Зенит\" (Казан). На 18 май именно тези два отбора се срещат в суперфинала на Шампионската лига на Европа в Берлин.", "date": "2019.05.15", "title": "Цветан Соколов стана шампион на Италия"}
{"url": "https://www.monitor.bg:443/bg/a/view/14-oferti-ot-shest-dyrjavi-za-nov-oblik-na-ploshtad-sveta-nedelja-165227", "text": "14 оферти от архитектурни колективи от България, Италия, Франция, Румъния, Русия и Турция са подадени в международния конкурс за идеен проект за обновяване на площад „Света Неделя“. Офертите бяха отворени на 14 май, съобщиха от Столичната община. Най-много са българските и италианските екипи, има по едно предложение от френски, румънски, турски и руски архитекти. На 20 и 21 юни жури от 15 души ще проведе финално заседание, на което ще селектира 7 от тях и ще покани авторите да разработят проекти за обновлението на площада. След това предложенията ще бъдат класирани, като този, който ще вземе първа награда ще получи и покана от Столичната община за реализация на проекта. Подобен конкурс с ограничено участие и на два етапа се провежда за първи път у нас през последните години, независимо, че е световна практика. Самата реконструкция на „Св. Неделя“, според работния график, се предвижда да започне през 2020 година. От „Московска“ 3 обявиха международния конкурс за обновяването на „Св. Неделя“ през миналата година. Основното изискване в него е запазване на историческия му характер, създаване на връзка между пешеходните пространства, съвременен градски дизайн, достъпна среда и икономическа целесъобразност.", "date": "2019.05.15", "title": "14 оферти от 6 държави за ремонт на площад „Света Неделя“"}
{"url": "https://www.monitor.bg:443/bg/a/view/myj-otvleche-jena-si-i-ja-zaplashi-s-ubijstvo-165217", "text": "30-годишен мъж е заподозрян в закана за убийство към съпругата си, с която били разделени. Това съобщиха от силистренската полиция. Вчера жената се намирала в Дулово, където мъжът пристигнал, отправил й закана за убийство и насила я отвел с автомобила си в селище в съседна област. Случаят е поет от пристигнал на адреса полицейски екип, предаде БНР. Образувано е досъдебно производство. Очаквайте подробности", "date": "2019.05.15", "title": "Мъж отвлече жена си и я заплаши с убийство"}
{"url": "https://www.monitor.bg:443/bg/a/view/osydiha-osem-dushi-za-krajba-na-kabel-predi-8-godini-165208", "text": "Условни наказания от 4 до 10 месеца лишаване от свобода, отложени с 3 години изпитателен срок получиха от Районния съд във Варна 8 подсъдими за кражба на кабели на възраст от 28 до 47 години. Наказанието беше наложено по силата на постигнато и одобрено в съдебна зала споразумение, след възстановяване на причинените от групата преди 8 години имуществени щети. На 13 март 2011 година през деня, след предварителен сговор, осмината отишли в открита местност в землището на село Разделна в посока на село Тръстиково, където знаели, че има положени вкопани в земята кабели на телефонен оператор. Те се придвижили с два леки автомобила „Опел“ и „Ауди“, като с носените от тях лопати направили изкоп и открили положения кабел. След това успели да издърпат, отнемат и натоварят на една от колите отделни кръгове и жила от медната жица. По това време в района се провеждала полицейска операция във връзка със зачестили посегателства върху железопътни комуникации. При опит да бъде извършена проверка на забелязаните с лопати в ръце мъже, те се разбягали в различни посоки. Впоследствие един от групата бил задържан, а в багажника на автомобила му - открити проводниците. По-късно операторът сигнализирал за прекъснат телефонен кабел в района на Разделна и тогава полицаите свързали задържания с кражбата по трасето. При разследването били установени и останалите участници. Трима от тях са предходно осъждане, един е извършил кражбата при повторност, а останалите петима са с чисто съдебно минало. Съдебният акт е окончателен и влиза в сила веднага, постанови съдът.", "date": "2019.05.15", "title": "Осъдиха осем души за кражба на кабел преди 8 години "}
{"url": "https://www.monitor.bg:443/bg/a/view/418-sekcii-v-risk-ot-pojar-ne-otgovarjat-na-iziskvanijata-165209", "text": "418 секции не отговарят на изискванията за пожарна безопасност. Това стана ясно от думите на МВР-шефът Младен Маринов пред вътрешната комисия в НС, където бе дошъл да доклада как върви подготовката по охраната на изборите. По думите му са правени проверки на изборните помещения и секции дали отговарят на изискванията за пожарна безопасност, като 418 секции не отговарят на тях. Той припомни, че на МВР са дадени 4,7 млн.лева, подготовката на изборите започнала още през парил, когато бил сформиран и щаб, начело на който е главния секретар на МВР. Спецзвено от прокуратурата, ГДНП, ДАНС следи за спокойното протичане на евровота. Маринов изтъкна, че вече е започнала работа и денонощната телефонна линия и мейл за подаване на заявки за нарушения на изборния процес. Така досега има подадени 4 сигнала за такива нарушения, едно лице било задържано, а друго е с обвинения за хвърляне на камъни по клуб на политическа партия в Добрич, защото не харесало изборните материали, залепени на витрината на клуба.", "date": "2019.05.15", "title": "418 секции в риск от пожар, не отговарят на изискванията"}
{"url": "https://www.monitor.bg:443/bg/a/view/razsledvat-ubijstvo-vyv-varna-jertvata-e-74-godishna-jena-165212", "text": "Криминалисти от варненската полиция разследват убийството на 74-годишна пенсионерка. Трупът на убитата възрастна жена бе открит в напреднала фаза на разложение в апартамента й във варненския квартал “Възраждане”. Съседи подали сигнал, че от доста време не са виждали жертвата, която почти всеки ден излизала пред блока, до близкия магазин или на пазар. Тя била самотноживееща, но имала син, който страдал от психично заболяване и отдавна се бил изнесъл. Никой от съседите не знаеше каква е съдбата му. Те алармирали властите, след като от жилището на старицата се разнесла подозрителната воня. Първо говорили с кварталния полицай, той извикал криминалисти, а те отворили с ключар вратата и намерили полуразложения женски труп. Според патоанатомите, тялото е престояло в апартамента от няколко седмици до месец. По жертвата имало множество следи от насилие, твърдят очевидци от блока. Те се позовават и на мнението на специалистите, които споделили по време на огледа, че възрастната жена не би могла да си причини сама такива травми. Счупена била подезичната й кост, има и други тежки увреждания. Специалистите обаче не могли да направят категорична причинно-следствената връзка между тях и настъпилата смърт. Предстоят редица изследвания и експертизи, които да изяснят как е била насилена възрастната жена и от какво точно е настъпила смъртта й. От варненската полиция обявиха, че усилено се работи по издирването на убиеца на пенсионерката. Засега не дават повече информация за случая, който е на територията на Трето РУ на МВР-Варна. Варненската окръжната прокуратура образува вече досъдебно производство за убийството и ръководи действията по неговото разследване. Засега то е срещу неизвестен извършител. Работи се по няколко версии, но все още няма задържан по случая.", "date": "2019.05.15", "title": " Намериха пенсионерка, убита преди месец в апартамента й "}
{"url": "https://www.monitor.bg:443/bg/a/view/hubchev-vliza-v-levski-sled-derbito-s-cska-165210", "text": "Сагата около назначаването на Петър Хубчев в „Левски“ приключи вчера, след като от клуба обявиха официално неговия договор. Сагата около назначаването на Петър Хубчев в „Левски“ приключи вчера, след като от клуба обявиха официално неговия договор. Наставникът подписа за срок от две години с опция за удължаване с още една година и влиза в сила с началото на подготовката за новия сезон. Хубчев ще работи на „Герена“ заедно със своя треньорски щаб, с който бе начело на националния отбор на България, като негови помощници ще са Георги Донков и Левон Апкарян. „Допълнително ще бъде уточнено кога ще се състои и официалното представяне на Петър Хубчев като старши треньор на „Левски“, обявиха „сините“, като е вероятно това да стане след дербито с ЦСКА на 21 май. Докато влезе в съблекалнята на „Герена“ Хубчев ще работи усилено върху селекцията на тима. Според последните информации треньорът от чужбина, които да подсилят състава за новия шампионат. Селекцията в „Левски“ обаче няма да е свързана с масова чистка, като Хубчев е гарантирал, че ще даде възможност на всеки един от настоящите футболисти да се докаже в летния подготвителен лагер. Към изхода на „Герена“ вероятно ще се насочат Николай Михайлов и Станислав Костов, към които не липсва интерес от чужбина. С договор до края на сезона е защитникът Седрик Унтонджи, с чиито качества Хубчев ще трябва да се запознае, но на този етап е малко вероятно контрактът му да бъде продължен. Известно е, че „сините“ искат Кристиан Димитров от „Ботев“ (Пд), като той е считан за идеален партньор на Холмар Ейолфон в сърцето на отбраната. В посока входящи трансфери „Левски“ загуби битката за една от основните си цели. Според румънското издание „Мониторул де Ботошани“ халфът на местния тим Лоранд Фюльоп е В същото време ръководството на „сините“ обсъжда три потенциални кандидатури за поста спортен директор. Незаетата длъжност трябва да бъде попълнена до началото на следващото първенство, а изборът се свежда до напусналия „Иртиш“ Димитър Димитров, сегашния скаут на „сините“ Богдан Патрашку и име от чужбина, което на този етап се пази в тайна. „Сините“ продължават с подготовката си за предстоящия сблъсък с „Лудогорец“ в Разград тази събота, а днес стана ясно, че двубоят е поверен на Николай Йорданов.", "date": "2019.05.15", "title": "Хубчев влезе в „Левски“ (ОБНОВЕНА)"}
{"url": "https://www.monitor.bg:443/bg/a/view/patentnoto-vedomstvo-i-btpp-s-pogled-kym-inovacionnite-tehnologii-165211", "text": "Днес в сградата на Българската търговско-промишлена палата, Съветът по иновации при БТПП организира Кръгла маса на тема „Предизвикателства пред държавната администрация за развитието на иновациите и технологиите у нас при програмирането на Програмен период на ЕС 2021-2028 г. Г-н Цветан Симеонов, председател на УС на БТПП, откри Кръглата маса, а изказвания направиха представители на Министерството на икономика, Министерството на образованието и науката, Фонда на фондовете, Съвета по иновации към БТПП, браншови организации, фирми и инвеститори. От името на Патентното ведомство на република България г-жа Офелия Киркорян-Цонкова, зам.-председател, изнесе презентация на тема „Предизвикателствата пред Патентното ведомство за развитието на иновациите и усъвършенстване на технологиите през следващия програмен период на ЕС 2021- 2028. Непосредствено след Кръглата маса се проведе церемония по награждаване на победителите за 2018 г. в Шестия конкурс за иновации, представен в две категории – най-добър иновативен проект и най-успешно иновативно предприятие, внедрило в дейността си иновативен продукт. Д-р Петко Николов, председател на Патентното ведомство, връчи наградата за трето място за най-успешна иновативна фирма на г-н Минчо Ковачев за създаден и внедрен от неговата фирма продукт.", "date": "2019.05.15", "title": "Патентното ведомство и БТПП с поглед към иновационните технологии  "}
{"url": "https://www.monitor.bg:443/bg/a/view/peti-den-ni-vest-ni-kost-ot-izcheznalija-prepodavatel-165216", "text": "Пети ден няма ни вест ни кост от 48-годишния преподавател от Благоевград Петър Иванов Амов. За последно е бил видян от свои роднини около обяд в събота (11 май) на търговската улица „Тодор Александров“, зад бившия ГУМ и днешно „Ларго“ в центъра на областния град. Там наблизо се намира антикварна книжарница и Пепи почти всеки ден се отбивал при своя приятел антиквар, като играели с часове табла. Днес директорът на ОДП-Благоевград, старши комисар Николай Хаджиев, каза за „Монитор\", че от мига, в който негови близки са подали сигнал в полицията, че е в неизвестност, Петър Амов е обявен за национално издирване, но все още не е известно неговото местонахождение. Петър Амов е от Благоевград, син е на известния в града професор по физика от Югозападния университет „Неофит Рилски“ Иван Амов. Средното си образование Петър получава в Езиковата гимназия „Людмил Стоянов“. След това завършва бакалавърска степен в първия випуск на Американския университет в България. После с младото си семейство заминават за Торонто, Канада, където пребивава десет години. Завръща се сам в България през 2011 година и отново се установява в родния си град Благоевград. Първоначално започва работа като хоноруван преподавател по английски език в Техническия факултет на Югозападния университет, но се отказва, поради заболяване. Съпругата и дъщеря му, Марина и Ивета остават в Канада.   „Пепи е разведен с жена си, но това не го промени така, както стана друг след смъртта на татко си през януари тази година. Изведнъж стана изплашен, несигурен, колеблив и много мълчалив, споделя с болка неговият връстник и приятел от ученическите години Димитър Кочев. С брат му Велизар също сме големи приятели. Той отдавна живее и работи в Канада, през януари си дойде за погребението на баща им и си замина. С двамата пихме кафе на 16 януари. Брат му е съвсен различен, Пепи е много чувствителен. Преди 10 дни му звънях, за да се видим, но телефона му беше изключен“, сподели още приятелят му Димитър. Според него Петър е от няколко години трудоустроен, имал е заболяване в кръста, но напоследък е работил по заместване, като учител по английски в гимназията по строителство, бившия Строителен техникум. Живее сам с майка си. На Димитър Кочев Пепи е  показвал снимки на дъшеря си, която сега е на 19 години, много е хубава. Разказвал му е, че в Торонто е карал такси, но след 10 години е решил да се върне: „Дано Пепи да се намери жив и здрав“, каза накрая приятелят му Димитър Кочев.   На визитката си в своя фейсбук профил Петър Амов е написал Self-Employed, т.е. работи на свободна практика.", "date": "2019.05.15", "title": "Пети ден ни вест ни кост от изчезналия преподавател"}
{"url": "https://www.monitor.bg:443/bg/a/view/trigodishno-dete-ot-cherna-gora-objaveno-za-naj-krasivoto-momchence-v-sveta-165206", "text": "Тригодишният Виктор Дукич от черногорския град Беране е обявен за най-красивото момченце на света на конкурса \"Литъл мистър уърлд\" (Little Mister World) в Турция, предаде Танюг. Новината бе съобщена на Фейсбук страницата на модна агенция \"Топ 3 моделс Монтенегро\", в която Виктор е модел. Момченцето е изпратено в Турция по личен избор на Ивана Шчекич, лицензирана за подбор на състезатели за конкурса от Черна гора, Сърбия, Хърватия, Босна и Херцеговина и Северна Македония.", "date": "2019.05.15", "title": "Тригодишно дете от Черна гора обявено за най-красивото момченце в света"}
{"url": "https://www.monitor.bg:443/bg/a/view/makron-poema-rykovodstvoto-na-syveta-na-evropa-v-petyk-165213", "text": "Франция поема ръководството на Съвета на Европа на 17 май с деликатната задача да изведе паневропейската организация за защита на правата на човека от кризата с Русия, която навлиза в критичен период. Франция не е заемала поста от 22 години. Предвид ротационното шестмесечно председателство на 47-те държави членки, които се редуват по азбучен ред, случаят е относително рядък. По една календарна случайност това председателство се очертава решаващо. \"Председателството ни ще започне в деликатен за организацията момент\", признава Жан-Батист Матеи, постоянен представител на Франция в Съвета на Европа. Създаден, за да вдъхне нов живот на човешките правя в един опустошен от войната континент, Съветът на Европа празнува своята 70-а годишнина, като това е повод да си припомним неговите успехи (на първо място сред които е Европейският съд за правата на човека), но също така и трудностите с бюджета и с функционирането, които изпитва. На 25 юни Парламентарната асамблея на Съвета на Европа ще избере новия генерален секретар на организацията, който ще стане приемник на норвежеца Турбьорн Ягланд. За поста има двама основни претенденти: белгийският вицепремиер Дидие Рейндерс и хърватската министърка на външните работи Мария Пейчинович Бурич. Тези избори обаче може да маркират повратна точка в кризата между Съвета на Европа и Русия. За да санкционира анексията на Крим от Москва, Парламентарната асамблея на Съвета на Европа (ПАСЕ) лиши през 2014 г. от право на глас парламентаристите от Русия. Москва реагира с \"политика на празиня стол\" - руските представители спряха да присъстват на заседанията на асамблеята, а от 2017 г. Русия повече не плаща вноската си от 33 милиона евро в годишния бюджет на Съвета на Европа, създавайки заплаха от съкращения на персонала и дейностите на институцията. Поради отстъствието на руските парламентаристи от банките на ПАСЕ, те от пет години не гласуват нито за избирането на съдии в Европейския съд за правата на човека, нито на комисаря за правата на човека. Изборът на следващия генерален секретар на Съвета на Европа може да се окаже капката, от ще прелее чашата. Ако руснаците пак няма да могат да гласуват, Москва заплашва направо да напусне Съвета на Европа. При тази хипотеза, близо 144-те милиона руски граждани ще бъдат лишени от възможността да се жалват в Европейския съд за правата на човека. \"За тях би било драматична промяна, ако вече по никакъв начин не бъдат свързани с европейския правов ред\", заяви пред Франс прес Турбьорн Ягланд. \"Съветът на Европа се нуждае от Русия, също както и Русия, и руснаците се нуждаят от Съвета на Европа, което означава, че нейните права на държава членка трябва да бъдат зачитани, но също така и че Русия трябва да спазва задълженията си по отношение на институцията\", предупреди френският президент Еманюел Макрон. Крайно време е да се намери решение, което задоволява Москва, без да ощетява държави като Украйна и балтийските страни, които говорят за руски \"шантаж\", и без да се създава впечатление, че валидира анексията на Крим, определена като \"незаконна\" от Съвета на Европа. Финландия се надява да предаде председателството на Франция, получавайки съгласието на всички страни членки за нова вътрешна процедура на 17 май по време на заседание на комитета на министрите на Съвета на Европа в Хелзинки. \"Това е крачка в правилната посока, но не можем да гарантираме, че ще доведе до решение до юни\", предупреди Жан-Батист Матеи. Освен руския въпрос, Франция си е поставила три приоритета за своето председателство. Първият е свързан със \"сърцевината на дейността\" на Съвета на Европа - укрепването на европейската система за защита на човешките права. Париж ще постави също акцент върху борбата срещу насилието над жени и срещу расизма и нетолерантността. Освен това Франция иска да подтикне Съветът на Европа \"да се адаптира към съвремеността\", като обърне внимание на предизвикателствата пред човешките права и правовата държава, поставени от напредъка на цифровизацията и изкуствения интелект", "date": "2019.05.15", "title": "Макрон поема ръководството на Съвета на Европа в петък "}
{"url": "https://www.monitor.bg:443/bg/a/view/otmystitelite-i-igra-na-tronove-s-naj-mnogo-nominacii-ot-mtv-165214", "text": "Един от най-касовите филми на всички времена „Отмъстителите: Краят“ и фентъзи сагата, смятана за най-добър сериал в историята - „Игра на тронове“ окупираха тазгодишните номинации за филмовите и телевизионни награди на MTV. Двете продукции ще се борят в по четири категории като към топ претендентите се присъединява и документалната лента „РБГ“ за съдийката от Върховния съд Рут Бейдър Гинсбърг. Сагата за супергероите е номинирана за най-добър филм, за най-добър герои (Робърт Дауни за Железния човек) и най-добър злодей (Джош Бролин за Танос). Кървавата битка за Железния трон пък ще се съревновава в категории „Най-добро тв шоу“, „Най-добро изпълнение в тв шоу“ (Емилия Кларк) и „Най-добър герой“ (Мейзи Уилямс за Аря Старк). Освен \"Игра на тронове\" за най-добро телевизионно шоу са номинирани \"Голямата уста\", \"Ривърдейл\", \"Призраци в къщата на хълма“ и \"Schitt's Creek\". При топ категорията най-добър филм с „Отмъстителите“ ще се борят с \"Черен в клана\", \"Спайдърмен: В Спайди-вселената\", \"Един нов кошмар\", \"На всички момчета, които съм обичала преди\".  Наградите на MTV ще бъдат раздадени на 17 юни на церемония в Санта Моника, Калифорния. Водещ на шоуто ще бъде Закари Леви, който е номиниран за най-добър герой и за най-добро комедийно изпълнение за \"Шазам!\". Отмъстителите: Краят Черен в клана Спайдърмен: В Спайди-вселената Един нов кошмар На всички момчета, които съм обичала преди Игра на тронове Голямата уста Ривърдейл Призраци в къщата на хълма Schitt's Creek Аманда Стендбърг в \"Омразата, която сееш\" Лейди Гага в \"Роди се звезда\" Лупита Нионго в \"Един нов кошмар\" Рами Малек в \"Бохемска рапсодия\" Сандра Бълок в \"Кутия за птици\" Емилия Кларк в \"Игра на тронове\" Елизабет Мос в \"Историята на прислужницата\" Джина Родригес в \"Непорочната Джейн\" Джейсън Мичъл в \"The Chi\" Киърнан Шипка в \"Смразяващите приключения на Сабрина\" Робърт Дауни за Железния човек в \"Отмъстителите: Краят\" Мейзи Уилямс за Аря Старк в \"Игра на тронове\" Закари Леви за Били Батсън/ Шазам в \"Шазам!\" Бри Ларсън за Капитан Марвел в \"Капитан Марвел\" Джон Дейвид Уошингтън за Рон Сталуорт в \"Черен в клана\" Джош Бролин за Танос в \"Отмъстителите: Краят\" Джоди Комър за Виланел в \"Убивайки Ийв\" Джоузеф Файнс за командир Фред Уотърфорд в \"Историята на прислужницата\" Лупита Нионго за Ред в \"Един нов кошмар\" Пен Баджли за Джо Голдбърг в \"Ти\"", "date": "2019.05.15", "title": "\"Отмъстителите\" и \"Игра на тронове\" с най-много номинации от MTV"}
{"url": "https://www.monitor.bg:443/bg/a/view/novi-tri-bloka-sys-183-socialni-jilishta-v-blagoevgrad-165194", "text": "С нови напълно обзаведени и оборудвани жилища за около 500 души разполага община Благоевград, стана ясно днес. Домовете са изпълнени за 1 година и 7 месеца по проект „Изграждане на социални жилища в IV-ти микрорайон“ на стойност 9 млн. лв. Комплексът е „кацнал“ на хълмовете над града в най-модерния квартал „Освобождение“ с гледка към планините, с нова инфраструктура и съоръжения за масов и клубен спорт. С новите 183 апартамента за млади и нуждаещи се семейства общият фонд на общината става 700 жилища, с което покриваме 3% от населението на Благоевград – заяви на откриването кметът д-р Атанас Камбитов. Жилищата са в готов за настаняване вид- напълно обзаведени с мебели /спални,столове,маси, шкафове, дивани/, електродомакински уреди /хладилник, вградени фурни и котлони, перални/, плазмени телевизори, модерни бани с душ кабини, част от които са изпълнени за хора с двигателни нарушения. Жилищата са оборудвани още с дребен домакински инвентар, включително и посуда. Комплексът се състои от студия, тристайни, двустайни апартаменти и се отоплява на газ, от собствена централа, която също е преминала успешно пробните тестове.", "date": "2019.05.15", "title": "Нови три блока със 183 социални жилища в Благоевград "}
{"url": "https://www.monitor.bg:443/bg/a/view/slaj-pokazva-pyrvite-kadri-ot-zasnetija-u-nas-rambo-5-v-kan-165196", "text": "Холивудският ас Силвестър Сталоун ще акостира в Кан, за да представи пред любителите на седмото изкуство сцени от дългоочаквания пети филм за Рамбо. След като в продължение на месеци актьорът споделяше черно-бели снимки от „Последна кръв“, във Франция той за първи път ще покаже видеокадри от заглавието. Нещо повече , феновете на зелената барета отсега залагат, че в рамките на фестивала ще видят и дебютния трейлър на заснетия в България филм. Междувременно като предпочитана дестинация за провеждането на филмови снимки в Източна Европа. Това става ясно от фестивалното списание на The Hollywood Reporter, поместило в няколко страници най-важната информация за държавите от региона, които привличат интерес сред „чуждестранни“ продуценти. В основен фактор за това се превръща т.нар. cash rebate/tax incentive – механизъм, позволяващ на създателите на кино или телевизионен продукт да си върнат процент от изразходените в дадената страна средства. Отбелязаните от престижното издание държави са Унгария, Чехия, Словакия, Хърватия, Полша и Естония, като въпросният процент в тях варира между 20 и 30 на сто. Към момента България не предлага подобен механизъм на чуждестранните продуценти. \"Само в последната година загубихме седем големи проекта, или около $300 млн“, обясни наскоро изпълнителният директор на „Ню Бояна“ Ярив Лернер. Нещо повече, макар камерата за „Рамбо 5“ да се въртя в продължение на няколко седмици в България, по-голямата част от снимките бяха изместени на Канарските острови, където екипът на продукцията си върна 40 на сто от изразходените там средства. Междувременно филмът на Джим Джармуш „Мъртвите не умират“ даде официално старт на фестивала в Кан. Сюжетът ни позиционира в малкия американски град Сентървил, чието население не достига дори 800 души. Всичко за гражданите се променя, когато, под влиянието на климатичните промени Със звездно участие в лентата се разписват Бил Мъри, Адам Драйвър, Селена Гомес, Стив Бушеми, Остин Бътлър, Тилда Суинтън и др. Въпреки това тя не предизвика очакваната еуфория, като според The Hollywood Reporter филмът е посрещнат „безразлично“ от публиката с едва триминутни аплодисменти след финалната сцена. Церемонията започна с реверанс към покойната вече френска режисьорка Агнес Варда, която беляза и постера на тазгодишното издание на фестивала. Белгийската певица Angele изпълни песента Without You от филма Cleo From 5 to 7 (1962) на Варда, а в рамките на събитието остана и един празен стол с името на прочутата режисьорка, която почина на 90-годишна възраст през месец март. Сред отличничките на червения килим пък бяха Ева Лонгория, Селена Гомес и 21-годишната Ел Фанинг, която влиза което тази година е оглавено от мексиканския носител на „Оскар“ Алехандро Иняриту. Звездата от „Отчаяни съпруги“ показа завидна фигура година след като даде живот на първото си дете. Тя дефилира в бледорозова рокля с бродерия с пайети, драпирано бюстие и висока цепка. Мнозина пък сравниха визията на Селена Гомес с тази на Мадона от 1991 г. отново в рамките на фестивала в Кан. Бившата старлетка на „Дисни“ направи дебюта си на кинофорума, а за червения килим бе заложила на изрязано бюстие на Луи Вюитон, съчетавано с полуватирана макси пола с цепка и широк колан.", "date": "2019.05.15", "title": "Слай показва първите кадри от заснетия у нас „Рамбо 5“ в Кан"}
{"url": "https://www.monitor.bg:443/bg/a/view/40-000-deca-vyrnati-v-uchilishte-za-dve-godini-165198", "text": "Общо 40 029 деца са върнати в клас за последните две години, откакто механизмът за обхващане и задържане в образователната система на деца и ученици е започнал да се прилага. Това съобщи вицепремиерът Томислав Дончев след среща с Координационното звено по Механизма за съвместна работа на институциите по обхващане и включване на деца и ученици в образователната система. Той обясни, че за учебната 2018/ 2019 г. нови 19 077 деца и ученици са записани за първи път или са върнати в детска градина или в клас, като 18 255 са останали там и до момента. Дончев даде за пример страничните ефекти на механизма, посочвайки, че докато миналата година само 7 души на 19 години са се записали за първи път в клас, тази година пълнолетните са близо 800.  Вицепремиетър посочи, че спрямо учебната 2016/2017 Към 30 април 2019 г. те са само 5200 деца и ученици, докато за за учебната 2017/2018 г. броят на отпадналите е бил 14 058, а за учебната 2016 /2017 г. е бил 20 092. Дончев съобщи, че на днешната среща са били обсъждани мерки за подобряване на координацията между различните институциите.„За да знаем къде е детето, което не е в клас, са необходими още усилия и пряк информационен обмен между системите и регистрите на отделните ведомства“, заяви вицепремиерът. Той обясни, че през следващите месеци ще се работи за това училището да бъде по-близо до нуждите на детето и до случващото се в живота навън, върху превенцията от отпадане от училище, както и за стимулиращи мерки под материална и финансова форма. Това обаче според Дончев трябва все пак да бъде комбинирано с „елементи на репресия“, тъй като имало и безотговорни родители, които не правят нужното децата им да бъдат в клас. В тази връзка, освен разширяване на базата на санкциониращите мерки от страна на държавата, според Дончев а не само до 16-годишна възраст. „Подобно послание на ниво конституция би дало по-голяма сила и на законодателството, и на всички институции, които го прилагат. Просветният министър Красимир Вълчев заяви, че работата по механизма остава приоритет на правителството. „Колкото по-малко преждевременно отпаднали от образователната система деца, толкова по-малко изключени хора от обществото.“, каза той. Според Вълчев от механизма има резултат, но той до момента е до първоначалното записване на учениците. „За да не бъде едно дете изключено от обществото и да е подготвено за пазара на труда, трябва да бъдат изпълнени три условия – да е записано в детска градина и училище, да ги посещава редовно и да бъдат ангажирани в по-голяма степен в учебния процес“, коментира Вълчев. Просветният министър заяви, че поради това от ведомството подготвят и промени в постановлението, което регламентира работата по него. „От тук нататък няма да говорим за обходи по първоначалното записване, а за ежедневна реакция на училищата и детските градини и чрез екипите да бъде осигурено присъствието на учениците“, каза Вълчев. Той обясни, че проблемните и рисковите деца посещават учебните заведения епизодично. „Два дни присъстват, два не ходят или обратното. Това се усилва от трудовата мобилност, пътуването в чужбина, но в крайна сметка не се осигурява достатъчно време да придобият необходимите знания и умения“, посочи образователният министър. Вълчев разясни ролята на ежедневната работа на екипите по механизма. обясни просветният министър. Той посочи, че от миналата бюджетна година министерството предоставя и средства за училищата и детските градини, които работят с уязвими групи. Те са за допълнителни възнаграждения на работещите по механизма, за учителите, които работят с децата от уязвимите групи, за назначаване на медиатори, които към момента са над 200. Според Вълчев проблем обаче имало с мерките за принуда. Като неработещ механизъм той определи глобите, които общините съставят по закона за предучилищното и училищно образование на родителите на деца, които не ходят на училище. „От 11 хиляди подадени сигнала чрез информационна система за неприсъстващи ученици са наложени едва 300 акта, което по-малко от 3%. Миналата година са били 1100“, заяви просветният министър. Той припомни също, че Народното събрание направи промени в закона за семейните помощи за деца и този в социалното подпомагане. Според тях при пет неизвинени отсъствия от час за месеца на дете, семейството му ще бъде лишено от детски надбавки за цяла година, а еднократната помощ за първолаци ще се дава на два пъти. В момента от социалното министерство пък са предложили и промени в наредбата за енергийните помощ, коментира Вълчев. „Те имат за цел обвързване на този вид помощи с редовната посещаемост в училище“., заяви той. Социалният министър Бисер Петков уточни, че се предвижда „Предложили сме промени в целевите помощи и отоплението, които са на обществено обсъждане. Предложено е да се обособят три нови целеви групи към съществуващите 17. За семействата на тези групи деца на възраст от 5 до 16г., които не посещават училище, е предвиден доста по ограничен достъп до целевите помощи за отопление“, посочи Петков. В проекта се предлага това да е на база два пъти гарантирания минимален доход. Социалният министър подчерта, че това не означава, че ще лишават семействата от помощите за отопление. „Ние отчитаме, че това са целеви помощи за отопление, които би трябвало да осигурят на най-уязвимите и бедни групи от населението, да си осигурят топлота през зимните месеци“, каза Петков.", "date": "2019.05.15", "title": "40 000 деца върнати в училище за две години"}
{"url": "https://www.monitor.bg:443/bg/a/view/shofiorite-v-gradskija-na-bezplatni-kursove-za-majstor-zad-volana-165197", "text": "Столичната община организира безплатни курсове за шофьори на автобуси на градския транспорт, които да  повишат категорията си от „C“ на „D“. Това съобщи шефът на столичния автотранспорт Слав Монов, който заедно с кмета на София Йорданка Фандъкова представиха нови возила, които ще се движат по три линии в града. Той обясни, че до момента безплатен курс са преминали 29 водачи, а през юни месец ще се проведе втори тур за още толкова. Обученията са част от мерките на Столичната община за подобряване на условията на работещите в градския транспорт. Кметът Фандъкова припомни, че от началото на годината заплатите на водачите са увеличени с 20%. Тя уточни също, че предстои подписване на три годишно споразумение със синдикатите за поетапно увеличение на възнагражденията на работещите в градския транспорт. Новите 20 автобуса, които бяха представени ще се движат по линия №11, свързващата „Гео Милев“ с „Овча купел“. Предстои още 40 такива превозни средства да бъдат пуснати по линиите 280 и 204. Автобусите са климатизирани, със зареждащи устройства за телефон, безплатен интернет, места за хора с увреждания и майки с колички. „За последните 5 години Столична община подмени около 90% от превозните средства в градския транспорт, което намали вредните емисии 2,5 пъти. Всички нови автобуси са с най-високия екологичен стандарт - Евро 6. До средата на годината средната възраст на автобусите от градския транспорт ще е 6 години“, каза Фандъкова. Кметица посочи още, че през тази година ще бъдат купени още 15 електробуса и 13 нови трамвая. „25 нови и 40 модернизирани мотриси вече замениха част от най-старите трамваи в София. Подготвя се и процедурата за още 25 трамвая“, заяви Фандъкова. Междувременно главният архитект на града Здравко Здраков коментира ремонтите в столицата. Той обясни, че до края на месеца реконструкцията на ул. „Граф Игнатиев“ трябва да приключи. „Сериозна е мобилизацията на обекта, има доста забележки, които трябва да бъдат отстранени. Нашето желание е ремонтът да бъде изпълнен качествено и да удовлетворява и нас като възложител на проекта“, посочи архитектът. Относно удължените срокове за ремонт на улиците „Шести септември“ и „Иван Вазов“ заради подмяна на инсталация на „Топлофикация“, Здравков беше категоричен, че вината за това е именно на компанията. Той коментира и проекта за обновяването на Борисовата градина като изтъкна, че спечелилият проект е възможно най-консервативен и предвижда изцяло запазване на всички дървета в парка. Абсолютна безотговорност и чиста лъжа е информацията, че Европейската комисия спира проекта за строежа на завод за изгаряне на RDF. Това обяви кметът Йорданка Фандъкова в отговор на   от БСП Калоян Паргов, че ЕК няма да финансира проекта заради сбъркана пътека, по която общината е кандидатствала. Фандъкова обяви, че в настоящата предизборна кампания е премината границата между манипулацията и пропагандата. „За пореден път колегите от БСП доказаха, че за тях домогването до властта е много по-важно от проектите за града“, каза Фандъкова. Новата инсталация трябва да построена на площадка на ТЕЦ - София в района на Централна гара. Цялата стойност на проекта е 157 млн.лв., като 67 млн. лв. ще бъдат осигурени от кметството чрез заем.", "date": "2019.05.15", "title": "Привличат шофьори на градския транспорт с безплатни курсове "}
{"url": "https://www.monitor.bg:443/bg/a/view/sds-obvini-stefan-tafrov-v-krajba-sezira-cik-165199", "text": "СДС обвини в кражба Стефан Тафров, един от кандидатите за ЕП от общата листа на „Демократична България“, като дори ще сезират ЦИК за кражбата на символите и името на СДС за неправомерното им използване В отворено писмо до Тафров, от СДС открито го обвиняват че в предизборни клипове използват символите на СДС, без да е кандидат на синята партия. „Не вярвате ли в идеите и успеха на „Демократична България“, та се налага да крадете символите и авторитета на СДС?\", питат от формацията и добавят: „Не е мъжко, г-н Тафров!\". От СДС изтъкват, че цялата си кариера той дължи именно на синята партия, но отдаван няма нищо общо с нея. Докато получавал постове и назначения в други партии обаче забравил пътя към „Раковски“ 134. Според СДС именно политическото номадство като неговото разколебало доверието към десните симпатизанти. \"А сега,от политически номад, еволюирахте в политически джебчия\", смятат от СДС. Наред с това водачът на листата Радан Кънев също си позволявал да говори от името на седесарите. От партията припомнят, че пет месеца „Демократична България“ увъртала и опитвал да унижава СДС, да омаловажава значението и влиянието му, и не пожелала обединение за евроизборите. \"Недостойно е да се опитвате да заблуждавате десните избиратели.\", пишат от СДС и добавят: Българската десница няма нужда от „фалшиви герои“, още по-малко от „фалшиви седесари“!\" Всъщност Тафров се явява на вота от квотата на „Да,България“ на проваления правосъден министър Христо Иванов. Именно за него агитира от Фейсбук профила си и бившия френски посланик у нас Ксавие Дьо Кабан.", "date": "2019.05.15", "title": "СДС обвини Стефан Тафров в кражба, сезира ЦИК"}
{"url": "https://www.monitor.bg:443/bg/a/view/upravljavashti-i-prepodavateli-na-bal-na-mladite-mejdunarodnici-165201", "text": "Управляващи и академични преподаватели от УНСС уважиха пролетния бал на Студентската асоциация за изследване на международните отношения /САИМО/, която тази година навършва 20 години. Да поздравят бъдещите международници, които все още следват в катедрата „Международни отношения“ в УНСС  дойде зам.-министърът на младежта и спорта Николай Павлов и още един представител на ведомството. Поздравление поднесе и бившият министър на външните работи Кристиан Вигенин. Събитието уважиха и представители на Дипломатическия институт към Министерство на външните работи. Присъстваха и много академични преподаватели по международни отношения. Заместник ректорът на УНСС доц. д-р Стела Ралева поднесе поздрави от името на ректора проф. Стати Статев и увери, че състоянието на висшето учебно заведение е стабилно. Всички пожелаха успехи и успешна кариера на младите международници. В Студенската асоциация за изследване на международните отношения се коват бъдещите дипломати на България и специалисти в тази област. Членовете на САИМО редовно са канени в Народното събрание, където при последното си посещение в края на февруари т.г. се срещнаха с председателя на парламента Цвета Караянчева, която ги въведе в работата на институцията, а депутати отговориха изчерпателно на въпросите към тях и бяха впечатлени от задълбочените знания на младежите. Ползотворна бе и срещата на младите международници със заместник-министъра на външните работи Георг Георгиев в края на м.г., която беше организирана от Дипломатическия институт. Посланици на различни държави у нас също често се срещат с младежите, които се подготвят за бъдеща дипломатическа кариера.", "date": "2019.05.15", "title": "Управляващи и преподаватели на бал на младите международници"}
{"url": "https://www.monitor.bg:443/bg/a/view/rut-koleva-pja-pred-kmeta-na-pekin-165202", "text": "Джаз дивата Рут Колева изнесе два концерта на голямата сцена в парк Хорти като част от второто издание на най-големия форум за културно наследство в Пекин – Хорти Експо 2019. Певицата беше културен посланик на България, на престижното събитие в Китай, а само то се очаква да бъде посетено от 80 милиона души. Концертът на Рут Колева бе и единственият посетен от кмета на Пекин – Чен Жининг, който уважи юбилеят на Българо-китайските дипломатически отношения. На официална вечеря Рут, която току-що завърши поредното успешно турне в Китай, поздрави присъстващите с един от хитовете си „Близо“ и подари последния си албум на домакините. Президентът на една от най-големите компании в хранително-вкусовата промишленост в Китай Ли Баофан споделил след вечерята, че от години не е имал по-забавна, приятна и истински приятелска среща с чуждестранна делегация и обеща да посети България в най-близко бъдеще. Той побързал отново да покани Колева за нови концерти и гостуване в Китай.", "date": "2019.05.15", "title": "Рут Колева пя пред кмета на Пекин"}
{"url": "https://www.monitor.bg:443/bg/a/view/alabama-zabrani-abortite-165203", "text": "В южния щат Алабама бе одобрен най-строгият закон срещу абортите в САЩ, предаде Ройтерс. Сенатът на Алабама подкрепи законопроект за забрана на почти всички аборти, оставяйки изключения само ако е застрашено здравето на майката. Преди това той бе одобрен от Камарата на представителите на щата и сега отива за подпис при губернаторката Кей Айви - републиканка, която засега се въздържа да каже дали ще го подпише. Тя обаче е известна като силна противничка на абортите.  Законопроектът бе прокаран с 25 гласа срещу 6 и би трябвало да влезе в сила 6 месеца след подписването му от губернаторката. Със сигурност обаче той ще бъде юридически оспорен от американския Съюз за граждански права и други правозащитни групи, които се зарекоха да подадат съдебен иск срещу новия закон. В резултат на такива искове подобни рестриктивни закони в щатите Кентъки и Айова вече бяха блокирани.  Гласуването в Алабама е част от кампанията, подета в редица американски щати, да бъде накаран Върховният съд на САЩ да преразгледа конституционното право на жената на аборт. През тази година закони за ограничаване на правото на аборт бяха приети в 16 щата. Губернаторите на 4 от тях подписаха закони, забраняващи аборта, ако се долови сърдечен ритъм у ембриона.  Законът, одобрен в Алабама, отива още по-далече, забранявайки абортите независимо от етапа на бременността. Извършителите на абортите ще бъдат наказвани със закон от 10 до 99 години затвор, макар че жената, на която се прави аборт, не подлежи на наказателно преследване.  Щатският Сенат, мнозинство в който имат републиканците, едновременно с новия закон отхвърли поправка, внесена от демократите, която би позволила законен аборт за жени и девойки, забременели при изнасилване или кръвосмешение.  Поддръжници на забраната в Алабама заявиха, че правото на живот на нероденото дете стои над другите права, и добавиха, че биха желали да видят как съдът ще посрещне този техен аргумент.  Въпросът сега е дали Върховният съд на САЩ, в който след две нови назначения от президента Доналд Тръмп доминират консерваторите, ще отмени едно свое отсъждане по ключов казус от 1973 г., което гарантира правото на жената на аборт, отбелязва Ройтерс.", "date": "2019.05.15", "title": "Алабама забрани абортите "}
{"url": "https://www.monitor.bg:443/bg/a/view/fejsbuk-reje-jivoto-predavane-165205", "text": "Гигантът \"Фейсбук\" съобщи, че затяга правилата за своята услуга за предаване на живо, предадоха световните медии. Причината е, че убиецът от Крайстчърч, който уби 51 души в две джамии на 15 март, предаваше касапницата пряко в социалната мрежа. \"Фейсбук\" въвежда политика на \"едно провинение\" за използването на нейната услуга за предаване на живо, предвиждаща временно ограничаване на достъпа на хора, срещу които е предприето дисциплинарно действие заради нарушаване на най-сериозните правила на компанията където и да е на нейния сайт. При първо провинение ще има временна забрана за използване на услигата за предаване на живо за определен период от време. Тя също така разширява обхвата на нарушенията, за които се предвижда временно спиране на услуги. Компанията каза, че планира да разшири ограниченията към други области в идните седмици. Междувременно новозеландският премиер Джасинда Ардърн заяви, че видеозаписите от стрелбите са били премахнати бавно, поради което мнозина, включително тя, са ги видели. От \"Фейсбук\" съобщиха, че в първите 24 часа след нападението е премахнала в световен мащаб 1,5 милион видеозаписа, съдържали кадри от атаката и че са открити над 900 различни варианта на видеото.", "date": "2019.05.15", "title": "„Фейсбук“ реже живото предаване заради Крайстчърч"}
{"url": "https://www.monitor.bg:443/bg/a/view/irak-shte-kupi-ruski-raketni-sistemi-s-400-165191", "text": "Правителството на Ирак е решило да закупи от Русия зенитни ракетни системи С-400. Това съобщи днес иракският посланик в Москва Хайдар Мансур Хади, цитиран от агенциите. Той говори на пресконференция за резултатите от осмото заседание на междуправителствената руско-иракска комисия по търговията, икономическото и научно-техническото сътрудничество, което се състоя в Багдад от 23 до 25 април. \"Що се отнася до зенитните ракетни системи, иракското правителство взе решение. То иска да закупи С-400\", каза посланикът.", "date": "2019.05.15", "title": "Ирак ще купи руски ракетни системи С-400 "}
{"url": "https://www.monitor.bg:443/bg/a/view/papata-vodi-migranti-s-papamobila-165184", "text": "Папа Франциск предложи разходка със своя т. нар. папомобил на осем деца на мигранти, пристигнали наскоро в Италия от размирна Либия. Светият отец и децата обиколиха площад \"Свети Петър\" във Ватикана в откритата бяла кола преди седмичната аудиенция на папата. След аудиенцията децата подариха на главата на Римокатолическата църква огромен транспарант във формата на червено сърце с техните подписи и надпис \"благодаря, папа Франциск\". Говорителят на Светия престол Алесандро Джизоти съобщи в \"Туитър\", че децата от Сирия, Нигерия и Конго са настанени в католически приют край Рим и за тях се грижи частна благотворителна организация. Някои от децата са пристанали в Италия със самолет в края на миналия месец през \"хуманитарен коридор\", одобрен от вътрешното министерство. Други от тях са стигнали до страната преди няколко месеца по море, добави говорителят.  Папа Франциск, който е син на италиански имигранти в Аржентина, проповядва за солидарност към мигрантите и бежанците, макар че понякога говори за разумни ограничения в имиграцията, отбелязва ДПА.  През 2016 г. Франциск посети мигрантски център на гръцкия остров Лесбос и на връщане взе на борда на самолета си 12 сирийци.", "date": "2019.05.15", "title": "Папата вози мигранти с папамобила"}
{"url": "https://www.monitor.bg:443/bg/a/view/sobstvenici-na-mikro-vei-ta-poiskaha-ostavkata-na-shefa-na-kevr-165195", "text": "На протест пред министерския съвет днес собственици на микро ВЕИ-та с инсталирана мощност до 200 киловата, поискаха оставката на шефа на КЕВР Иван Иванов. Според тях в момента се нарушават законите и малките производители получават много по-ниска преференциална цена, отколкото големите собственици на мощности за зелена енергия. „Вече 4 години законът се прилага неправомерно към малките ВЕИ-та, които не са ползвали европейски и национални схеми за субсидиране. За това искаме да се прилага законът, докато се намери начин да се имплементира новата директива на ЕК от 2018-та“, твърди Павлина Трифонова, председател на Съюза на европейските производители на зелена енергия. По думите й, протестиращите са получили помощ по селската програма единствено за разкриване на работни места в изостаналите райони на страната. В същото време големи собственици на соларни паркове, взели субсидии по различни схеми за подпомагане на ВЕИ-та, а получават преференциална цена на максимума. Тихомир Тошев, собственик на малка соларна централа поясни, че цената е била намалена от 0,30-0,55 лв. за киловатчас на 10 стотинки. „По този начин са закрити около 1000 работни места, като средната заплата в тях бе около 800 лв.“, каза той. По думите му, са провалени европейски проекти за 60 млн. евро, които в един момент ще трябва да бъдат платени от хазната. „Има десетки жалби в КЕВР, които не се разглеждат там“, твърди дребният производители на зелена енергия. Трифонова припомни, че въпросните малки производители на зелена енергия имат пренебрежимо малък дял от пазара от 0,008% е техните изкупни цени, за разлика от тези на големите, не могат съществено да повлияят на стойността на енергийния микс. От браншовата организация припомниха още, че занижената цена за изкупуване на тока от малките ВЕИ-та е посочена със промяна в закон от парламента, а не със съответно решение на КЕВР. В отговор председателят на регулатора Иван Иванов обясниха, че промяната на въпросните изкупни цени е станала през юли 2015 г. със законови промени от НС, в съответствие с указания на Еврокомисията да няма двойно субсидиране и КЕВР само прилага решението на парламента. Министърът на енергетиката Теменужка Петкова коментира проблема, като каза, че въпросните производителите са ползвали субсидия от ПРСР, а КЕВР не отчел това обстоятелство при определянето на преференциалната изкупна цена. „Двойното финансиране бе констатирано след одит на Европейската сметна палата и бяха взети необходимите мерки, защото в противен случай нямаше да може да бъдат верифицирани разходите по оперативната програма. За това и през 2015-та бе направена промяна в Закона за енергетиката и това необосновано субсидиране от този тип производители беше преодоляно. През 2016 г. беше нотифицирана и държавната помощ за възобновяемите източници в България и то с тази мярка, която беше възприета и цената за тези производители, която съответства на разходите, направени от тях“, каза Петкова. Тя припомни и за обжалванията на промените в закона и решението на Конституционния съд, че става дума за свръхсубсидиране на този тип производители. Според нея няма аргументи за протеста. По-късно днес министър Петкова се срещна с представители на протестиращите и съобщи, че ще инициира среща с представители и на парламента, КЕВР и Държавен фонд \"Земеделие, на която производителите на електроенергия от възобновяеми източници да изложат своите искания.", "date": "2019.05.15", "title": "Собственици на микро ВЕИ-та поискаха оставката на шефа на КЕВР (ОБНОВЕНА)"}
{"url": "https://www.monitor.bg:443/bg/a/view/putin-i-pompeo-nameriha-obsht-ezik-165167", "text": "Американският държавен секретар Майкъл Помпео се срещна с руският президент Владимир Путин в Сочи. Разговорите продължиха повече от час и половина и завършиха малко преди полунощ. В началото домакинът изрази надежда за нормализирането на отношенията между Москва и Вашингтон. Гостът пък от своя страна се съгласи, че Москва и Вашингтон имат общи интереси. След срещата Путин и Помпео не дадоха изявления пред пресата и още не е ясно дали двете страни в близко време ще разкрият съдържанието на разговорите. Остана загадка и дали двамата са обсъдили, както се предполагаше, възможността за преговори между Путин и американския му колега Доналд Тръмп. По-рано държавният глава на САЩ заяви, че планира да се срещне с Путин по време на форума на G20 в Япония, който ще се проведе в края на юни, предаде Би Би Си. \"Да, ще се срещна с Путин\", заяви той пред журналисти в Белия дом. В началото на беседата си с Помпео в Сочи Путин отбеляза, че в хода на последния си телефонен разговор с Тръмп, у „него се е създало впечатление, че американският държавен глава има нагласата за  възстановяване на руско-американските контакти, както и за решаването на съвместните въпроси, представляващи взаимен интерес“. Руският лидер също така спомена за доклада на специалния прокурор на САЩ Робърт Мълър относно предполагаемата намеса на Москва в последните президентски избори в САЩ и нарече документа обективен. Путин напомни, че руската страна още от самото начало е характеризирала обвиненията в сговор между предизборния щаб на Тръмп и официалните лица на Москва като „пълна глупост“. Домакинът засегна и темата за диалога между двете страни за стабилността на световните енергийни пазари и отбеляза активизирането на двустранния стокооборот. Помпео се съгласи с тезата, че Русия и САЩ имат общи интереси. „Ние имаме общи интереси и съществуват въпроси, по които можем да си сътрудничим и да работим продуктивно, за да могат нашите народи да живеят успешно заедно и целият свят да преуспява“, са точните думи на американския гост. В частност той посочи, че Москва и Вашингтон могат да си сътрудничат в урегулирането на ситуацията около Северна Корея и Афганистан, предават световните агенции.           По-рано във вторник Помпео се срещна с руския външен министър Сергей Лавров, като двамата обсъдиха актуалните международни теми. Преговорите между двамата висши дипломати продължиха 3 часа. Те съхраниха противоположните си позиции относно ситуацията във Венецуела, но се обединиха около тезата, че не бива да се допуска външна намеса във вътрешнополитическите процеси в страната. Лавров обяви, че двамата са постигнали съгласие относно нуждата от възобновяване на каналите за комуникация между САЩ и Русия. От своя страна държавният секретар  увери колегата си, че Вашингтон не търси война с Иран. Домакинът заяви още, че Москва е готова да възстанови диалога със САЩ по всички видове оръжия и поясни, че е обърнал особено внимание на въпросите за контрол над въоръженията. Лавров и Помпео обсъдиха и Нов СТАРТ, като гостът посочи, че САЩ работят за включване и на други държави в договорите за ядрено разоръжаване. Двамата дипломати говориха и за възможността за среща между Путин и Тръмп, като Лавров поясни, че Москва положително ще реагира на предложение за разговори между двамата президенти, ако то постъпи официално. „Помпео и Лавров си сблъскаха главите заради руската намеса в изборите“, с такова заглавие излезе „Политико“ в деня, след разговорите в Сочи. Според списанието, на пресконференцията след срещата, двамата дипломати „са се сочели взаимно с пръст“. „На журналистически въпрос относно руската намеса в президентските избори, отправен към US държавния секретар, думата взе Лавров, който направи шестминутно отклонение. Той набеди Вашингтон, че е отговорен за „лъвския пай“ от атаките срещу руските интернет операции“, продължава анализа си „Политико“. Изданието посочва, че след като домакинът е отстъпил трибуната, Помпео със „самодоволна усмивка\" е казал, на репортерите, че сами виждат тези „някои разногласия\" между Вашингтон и Москва по въпроса. Гостът подчерта, че намесата на Русия е напълно неприемлива и предупреди, че ако това продължи, САЩ няма да търпят и двустранните отношения ще станат „още по-лоши, отколкото са сега“.   „Вашингтон пост“ отбелязва, че на пресконференцията Помпео и Лавров са изразили различията си и по темите Иран и Венецуела. В същото време изданието оцени първото посещение бившия шеф на ЦРУ в Русия в ролята му на висш дипломат като „забележителен нов опит на правителството на Тръмп за инициатива в една от най-несигурните сфери в международната политика“. Според вестника, ярък пример за готовността на американския лидер да смекчи диалога с Русия е фактът, че в Сочи не е била разисквана темата за Украйна, станала най-голям източник на напрежение при управлението на Барак Обама. Изданието припомня изразените надежди от някои руски коментатори и политици, че с приключването на разследването на Мълър президентът Тръмп ще бъде в по-добра позиция да осъществи декларираното си намерение за подобряване на отношенията с Москва. Но други се опасяват, че макар и Тръмп да има повече пространство за маневриране у дома, интересите на двете страни по света все още сериозно се разминават, пише още „Вашингтон пост“. „Ню Йорк Таймс“ пък констатира, че „разговорите в Сочи са извадили наяве дълбоките пукнатини в двустранните отношения, въпреки надеждите за подобряване“.          ", "date": "2019.05.15", "title": "Помпео се срещна с Путин (ОБЗОР)"}
{"url": "https://www.monitor.bg:443/bg/a/view/pylen-s-carevica-tir-se-preobyrna-na-izhoda-na-dobrich-165189", "text": "Зърновоз с варненска регистрация се обърна на кръговото кръстовище на изхода на Добрич, в посока Албена. Катастрофата стана днес, малко след 12.00 часа. ТИР-ът е идвал от Балчишкото кръгово и при навлизане в другия кръг не е успял да вземе завоя. Тежката машина е паднала надясно, а товарът в нея – царевица, се е разсипал в тревата. Предполага се, че причина за инцидента е несъобразена скорост на водача на ТИР-а. Вероятно е влязъл в кръга с по-висока от необходимото скорост, товарът е натежал и ТИР-ът се е обърнал. Шофьорът е невредим. Разсипаното зърно и падналият камион не пречат на движението. На мястото на катастрофата пристигнаха екипи на Пътна полиция, Областно пътно управление и РС ПБЗН. Специален кран вдигна пострадалата машина, камион прибра разпиляното зърно.", "date": "2019.05.15", "title": "ТИР с царевица се преобърна на изхода на Добрич"}
{"url": "https://www.monitor.bg:443/bg/a/view/sa-sht-iskat-es-da-ne-gi-izkluchva-ot-oryjejnite-proekti-165186", "text": "САЩ притискат ЕС да преосмисли намерението си за създаване на Европейски военен съюз, който би изключил американските компании от оръжейни договори и би подкопал НАТО. Това се казва в писмо на двама заместник-шефове на Пентагона - Елън Лорд и Андреа Томпсън, до шефката на европейската дипломация Федерика Могерини, видяно от Ройтерс и ДПА. В писмото, датирано от 1 май, американското правителство казва, че ограниченията, които се предвиждат за участие на компании от страни извън ЕС в отбранителни програми на бъдещия военен съюз, са \"отровни хапчета\", които могат да разрушат зараждащите се връзки между ЕС и НАТО в сферата на съвместната отбрана. Предупреждава се, че САЩ, макар и с неохота, биха били принудени да въведат реципрочни ограничения за европейските партньори. Създава се риск от \"дублиране, неинтероперабилни военни системи и ненужна конкуренция между НАТО и ЕС\", са казва в писмото от Пентагона. Всякакви правила, ограничаващи участието на американски компании от отбранителния сектор, биха били равнозначни на \"драматичен обрат в 30-годишната засилена интеграция на трансатлантическия отбранителен сектор\", се отбелязва в американското послание. Администрацията на президента Доналд Тръмп вече предупреди правителствата от ЕС през февруари м.г., че САЩ трябва да играят централна роля в новия европейски план, обявен засега като рамково \"Постоянно структурирано сътрудничество\". Но политиката \"Америка на първо място\" на Тръмп, проблемите, създавани пред участието на европейски фирми, желаещи да пробият на американския оръжеен пазар, и годините на прахосани средства за отбрана, са главната мотивация на европейските усилия за по-добра интеграция на въоръжените им сили, отбелязва Ройтерс.  Правителствата на страните от ЕС се опитват да договорят до юни законови рамки, които да позволят участието и на страни извън ЕС, включително САЩ и Великобритания след излизането й от ЕС. Това бе един от въпросите, обсъждани от министрите на отбраната от ЕС на днешните им разговори в Брюксел. Франция обаче иска участието на трети страни в европейски отбранителни проекти да бъде сведено до минимум с аргумента, че Европа трябва да създаде своя стратегическа автономия.  А според германската военна министърка Урсула фон дер Лайен европейците най-накрая са се заели да правят онова, което американците от много години изискват от тях като съюзници - да изградят свои собствени отбранителни способности.  Според неназован европейски правителствен служител, писмото от Пентагона показва, че в САЩ \"не разбират как работи Европейският съюз\", защото замисленият отбранителен пакт и фонд са само един от начините за координация със САЩ. \"Те виждат в текста за новия пакт само онова, което \"огражда\" европейския континент от сътрудничество с Америка, а това не е вярно\", каза служителят, цитиран от Ройтерс.", "date": "2019.05.15", "title": "САЩ искат ЕС да не ги изключва от оръжейните проекти"}
{"url": "https://www.monitor.bg:443/bg/a/view/pop-opera-i-dark-tehno-zavladjaha-evrovizija-spisyk-finalisti-165192", "text": "От поп опера до дарк техно – първите полуфиналисти на тазгодишното издание на песенния конкурс Евровизия, което се провежда в Израел, заложиха на изненада, зрелище и стилово разнообразие. Една от най-впечатляващите сценични изяви в първата състезателна вечер във вторник определено беше на Австралия, единствената държава от Океания, която участва в надпреварата и то за пета година. Тя беше представена от Кейт Милър-Хаидки, певица с класическо образования, която в момента се изявява на алтърнатив-поп сцената. С амбиция за победа, тя представи парчето Zero Gravity, което изненада със стила си – поп опера. Определено големият коз на Кейт беше сценичното представяне. Заедно с две танцьорки, се извисиха върху еластични тънки пръти, които през повечето време оставаха невидими, покрити от впечатляваща мултимедия. Благодарение на съоръжението всички на сцената сякаш „летяха“ в космоса, а певицата се изстреля буквално към финала тази събота. Дори букмейкърите залагат, че Австралия ще заеме едно от трите места на почетната стълбица. Зрелището, което поднесе Исландия, също активизира залозите, като феновете към момента им отреждат третото място на финала. Страната беше представена от бандата Hatari, който забиха парчето Hate Will Prevail, определяно от критиците като дарк техно, но определено граничещо с най-доброто от индъстриъл сцената. Поведението им на живо беше не по-малко атрактивно, като музикантите се появиха облечени в латекс, кожи и шипове, заедно с беквокалистки – танцьорки, прилично разголени, танцуващи в метална клетка с формата на земното кълбо. Сцената в Тел Авив беше обсипана с пироефекти. Междувременно в Израел пристигна кралицата на попа Мадона, която ще бъде специалното участие на финалите в събота. По предварителна информация тя ще изпълни две песни - един от големите си хитове и парче от предстоящия си нов албум Madame X, който ще излезе през юни. Изпълнителката е пристигнала във вторник вечерта от Лондон със самолет на израелско-канадския бизнесмен Силван Адамс, който е поел разходите за посещението на й, възлизащи на 1,3 милиона долара. Въпреки че Мадона изглежда готова за изявата си на финала на \"Евровизия 2019\", говорител на песенния конкурс е съобщил, че тя все още няма подписан договор. Гърция - Катерин Дуска с Better Love Веларус - ZENA с Like It Сърбия - Невена Божович с Kruna Кипър - Тамта с Replay Естония - Виктор Кроне с Storm Чехия - Lake Malawi с Friend Of A Friend Австралия - Кейт Милър-Хаидки с Zero Gravity Исландия - Hatari с Hatrið mun sigra Сан Марино - Серхат със Say Na Na Na Словения - Zala Kralj & Gašper Šantl със Sebi", "date": "2019.05.15", "title": "Поп опера и дарк техно завладяха Евровизия (+СПИСЪК ФИНАЛИСТИ)"}
{"url": "https://www.monitor.bg:443/bg/a/view/razrabotvat-cjalosten-generalen-plan-na-pristanishte-varna-165187", "text": "Има сключен договор за разработването на цялостен генерален план на Пристанище Варна, който се разглежда от Междуведомствен съвет. Това съобщи при посещението си в морската столица министърът на транспорта Росен Желязков в коментар за бъдещото развитие на пристанището. Във Варна министърът посети полигона на Българския морски квалификационен център, за да се запознае с новоизградените съоръжения за обучение на моряци. Желязков коментира Интермодалният терминал, който е преминал през „фаза 2  с разглеждането на 2 идейни проекта. „Идеята е по развитието на пристанището да се работи не на парче, а като едно цяло, като решенията се вземат след дискусии с местната власт, синдикатите и цялата варненска общественост. Освен това, върви голям проект, свързан с удълбочаването на каналите и развитието на пристанище „Варна Запад“, което е голяма инвестиция от страна на държавата. Източната част на порта е и ще бъде зона за обществен достъп и круизен туризъм, а целта е след 6-то кейово място да се осигури възможност за поемането на по-голям обем насипни товари, включително чрез удълбочаването на кейовата стена“, допълни Желязков.   Министърът на транспорта, информационните технологии и съобщенията разгледа тренировъчната база на Българския морски квалификационен център във Варна. Полигонът е най-съвременния обособен център за практическа подготовка на морските лица в България, като държавата ще инвестира в него над 2 млн. лв. „Тук съм, за да видя как се развива инвестицията на държавата в Българския морски квалификационен център. Дотук сме вложили 1 млн. лв., предстои да инвестираме още толкова за разширението на БМКЦ. Имах възможност да видя тренажорите за придобиване на умения (главно в сферата на безопасността), които доскоро бяха преподавани теоретично. Средно годишно тук се обучават 3000 чуждестранни и български морски специалисти. Затова е и желанието за взаимодействие с местната власт – не само за инфраструктура, а и за всичко друго“, каза министър Желязков, който се надява след година-година и половина базата на БМКЦ в Южна промишлена зона да изглежда съвсем различно. След въпрос за съдбата на ветрохода „Калиакра“ се разбра, че баркентината, която в момента е учебен  кораб на Българския морски квалификационен център, е швартована в Южна промишлена зона. Собствениците инвестират в него и макар, че поддръжката да е скъпа, няма причини да се отказват от символа на родното морячество. Министърът коментира и въвеждането на тол-системата, като заяви, че големите ставки ще се отнасят за тежките автомобили, над 12 тона, с повече от три оси, каквито всъщност не се ползват за превоз на хранителни стоки и продукти. Според него, отражението от въвеждането на таксите върху бизнеса далеч няма да бъде в апокалиптичните размери, които се коментират в момента. „Хубавото е, че системата няма как да заработи още от деня на пускането й, а ще бъде експериментално тествана. Такъв преходен период ще даде възможност за набиране на данни за анализи“, каза още министър Желязков.  ", "date": "2019.05.15", "title": "Разработват цялостен генерален план на Пристанище Варна"}
{"url": "https://www.monitor.bg:443/bg/a/view/krem-karamel-spyna-rori-v-master-chef-165185", "text": "Липсата на познания в сферата на приготвяне на перфектния крем карамел спъна Рори Милър по пътя към победата в кулинарната надпревара MasterChef. Талантливият пивовар се представи най-зле в последния елиминацонен кръг, в който участниците разполагаха с времето от един час са зарадват журито с тройна атака – кекс, тулумбички и крем карамел. Така Рори, който се прослави с желязно спокойствие в цялостното си представяне в шоуто, се класира на престижното 7-мо място. Шеф-готвачите Андре Токев, Петър Михалчев и Силвена Роу го изпратиха с признанието, че е бил всеобщ любимец и е израстнал най-много от всички в предаването. Рори от своя страна сподели, че е открил повече от себе си и смята MasterChef за прозореца, през който може да покаже кой е на света.", "date": "2019.05.15", "title": "Крем карамел спъна Рори в MasterChef"}
{"url": "https://www.monitor.bg:443/bg/a/view/startirat-evropejski-nagradi-za-nasyrchavane-na-predpriemachestvoto-165190", "text": "Икономическото министерство отправя покана към всички публични институции - национални, регионални и местни, с проекти в подкрепа на предприемачеството, да участват в конкурса Европейски награди за насърчаване на предприемачеството. Допустими за участие са и проекти, реализирани чрез публично-частно партньорство между публичните органи и неправителствени организации, университети, бизнес организации и представители на бизнеса. Проектите трябва да бъдат в областта на някоя от изброените по-долу категории и да имат две годишна история с отбелязан напредък. Европейските награди за насърчаване на предприемачеството са конкурс целящ да отличи най-успешните и оригинални проекти, реализирани на национално, регионално и местно ниво, в подкрепа на предприемачеството, умения, мислене и култура, подобряването на бизнес средата, интернационализирането на бизнеса и ефикасното експлоатиране на ресурсите. Конкурсът се провежда ежегодно и има два етапа – национален и европейски. За да продължат участие на европейския етап, кандидатите трябва първо да са преминали успешно през селекция в собствената си страна. На национално равнище, от българско жури под ръководството на Министерството на икономиката, ще бъдат отличени две кандидатури в две отделни категории, които ще бъдат наградени на специална Церемония през месец юни 2019г. и ще получат право на участие в европейския етап на конкурса. Крайният срок за участие в конкурса ще бъде удължен до 28-ми май 2019 г. Формуляра за участие и повече информация относно регламента на конкурса ще откриете на интернет страницата на Министерство на икономиката. Категориите, в които се присъждат Наградите са: - Насърчаване на предприемаческия дух; - Инвестиране в придобиването на предприемачески умения; - Подобряване на бизнес средата; - Подкрепа на интернационализирането на бизнеса; - Подпомагане развитието на „зелени“ пазари и ефикасното експлоатиране на ресурсите; - Награда за отговорно и интегриращо предприемачество. Европейските награди за насърчаване на предприемачеството се провеждат от 2006г. Над 3400 проекта са участвали до момента и всички те са допринесли за създаването на хиляди нови фирми. Целта на Европейската комисия е да възнагради и постави във фокуса на публичното внимание най-значимите инициативи и дейности, предприети на национално, регионално и местно ниво, насърчаващи предприемачеството и малкия бизнес в Европа. В конкурса през 2018 г. участваха 32 държави с 56 проекта, които достигнаха до европейския финал. Повече информация относно Европейските награди за насърчаване на предприемачеството и Формуляра за участие ще откриете на   на икономическото министерство. ", "date": "2019.05.15", "title": "Стартират Европейски награди за насърчаване на предприемачеството"}
{"url": "https://www.monitor.bg:443/bg/a/view/hvanaha-bratja-apashi-prebili-i-ograbili-starec-165183", "text": "Полицията арестува двама братя и издирва техен съучастник за побой и грабеж на 82-годишен старец в хасковското село Узунджово. Нападението станало около 22 часа във вторник. Пенсионерът, който отглежда овце в местността „Сърата“, чул кучетата да лаят. Отишъл към кошарата да провери. При връщането си в караваната, където спял го чакали двама нападатели. Единият бил с маска на лицето.", "date": "2019.05.15", "title": "Хванаха братя апаши, пребили и ограбили старец"}
{"url": "https://www.monitor.bg:443/bg/a/view/bez-debati-ns-glasuva-rokadite-v-kabineta-obzor-165173", "text": "Народното събрание гласува оставката на земеделския министър Румен Порожанов и замяната му на поста с Десислава Танева. Рокадите в кабинета бяха гласувани без дебати със 121 гласа \"за\", само 5 \"против\" от ДПС и нито един въздържали се. Рокадите в кабинета минаха без никакви дебати, като за тях в парламента бяха дошли почти всички министри, без премиера Бойко Борисов. Проекта на решение за смените бе представен от вицепремиера Томислав Дончев, който пък изтъкна професионализма на Танева, както и факта, че години е работила в сферата на селското стопанство и се е утвърдила като експерт. Веднага след избирането си на поста Танева коментира в кулоарите на парламента, че ведомството има имиджови проблеми, които също трябва да решат и даде заявка, че са възможни още смени в ДФЗ и политическия екип на ведомството.  Танева коментира, че настоящата смяна става в пика на кампанията, изключително изострена, което пък е нетипично за евроизбори. Това според нея това дава и отражение върху това как се възприема смяната. Танева припомни, че се е занимавала със земеделие и именно затова назначаването й на поста не е изненадващо. Въпреки това тя призна, че в сектора има много проблеми, както и репутационни, които трябва да решават. Танева изтъкна, че е позната за администрацията в МЗХ, както и на браншовите организации, ще изпълнява управленската програмата и следва политиките на открит диалог. Ние сме коалиция и всичко е въпрос на разговори. Аз имам определени виждания, които би представила и защитила“, отговори пък Танева на въпроса дали планира рокади в ДФЗ или други смени във ведомството. Тя категорично заяви, че зам.-шефката на ДФЗ Иванка Багдадова - Мизова, заради която Порожанов всъщност си тръгна, няма да остане на поста. Танева не изключва и атаки срещу нея, предвид предизборната кампания, но заяви, че всички нейни доходи са декларирани и се знае какво е придобила. По думите й МЗХ е едно от най-тежките министерства. отговори пък Танева на въпроса дали ще прави ревизия на някои проект. Въпреки това даде да се разбере, че няма да има „политически опорки“ срещу предшественика и какво е правил. След смяната на Порожанов с Танева заваляха и коментари от останалите парламентарни групи. Оказа се, че коалиционните партньори на ГЕРБ - \"Обединени патриоти\" са доволни от освобождаването на Порожанов. От ВМРО изтъкнаха, че доста често са били на различни мнения с него по различни теми и затова \"не са дълбоко разочаровани\" от оставката му. надяват се новият екип начело на ведомството да чува съветите, които идват отстрани. Лидертът на НФСБ Валери Симеонов пък обясни, че на Танева няма да й бъде лесно и се надява да не се поддаде на \"лобизъм\", на каквото били свидетели при предишното ръководство на министерството. По думите му ракадите и оставката на Порожанов дори е малко закъсняла. Симеонов обясни, че е и преди е искал оставката на Порожанов заради \"явния лобизъм\", който бил приложен по промяната на наредбата за училищен плод и мляко. Тогава лично бил поискал на председателски съвет от премиера Борисов смяната на Порожанов. Според него упреците трябва да съм към тези, които не са го харесвали, но не са му искали оставката. Според него обаче все още има кадри на ДПС в регионалните дирекции и трябва да има още рокади в земеделското ведомство. \"Има още трески за дялане там\", каза Симеонов. ДПС пък определи като принципна позиция гласуването си против рокадите. Джейхан Ибрямов обясни,че те винаги гласуват против смени в кабинета ,защото изначално са против тази управленска коалиция.Неговият колега Халил Летифов пък коментира, че въпреки смяната, моделът си оставал същия. По думите му това управление е вредно за страната и две години сме свидетели на тези популизми и национализми. ", "date": "2019.05.15", "title": "Без дебати: НС гласува рокадите в кабинета (ОБЗОР)"}
{"url": "https://www.monitor.bg:443/bg/a/view/razsledvat-23-godishen-za-grabej-na-100-leva-sled-katastrofa-165177", "text": "23-годишен пловдивчанин се оказа на мушката на полицията и прокуратурата, след като бе обвинен, че е извършил грабеж на 100 лева от младеж на 18 години, съобщиха от полицията в Пловдив. Спорът между двамата започнал след катастрофа този понеделник в града на тепетата. Полицаи от Първо районно управление на полицията предприели проверка на сигнал от 18-годишен водач на лек автомобил „Хонда“. Той се обадил на 112 и съобщил, че около 16.30 часа на кръстовище между улиците „Михалаки Георгиев“ и „Славееви гори“ между неговия автомобил и лек автомобил „Опел“ настъпила катастрофа с материални щети. При възникналия спор за вината водачът на другата кола го цапардосал в лицето и му отнел 100 лева, след което потеглил в неизвестна посока. В резултат на проведените издирвателни действия ден по-късно бил установен и задържан 23-годишният извършител. Срещу него е образувано досъдебно производство по чл. 198 от НК, уточниха от полицията.", "date": "2019.05.15", "title": "Разследват 23-годишен за грабеж на 100 лева след катастрофа"}
{"url": "https://www.monitor.bg:443/bg/a/view/80-domakinstva-shte-polzvat-topla-mineralna-voda-ot-izvorite-vyv-varvara-165175", "text": "80 домакинства от септемврийското село Ветрен дол са получили одобрение за ползване на минерална вода от изворите в местността Баните, която се намира над Варвара. Повечето от тях вече са подписали документите за водоползване в кметството, съобщи кметът Димитър Христосков. Документите ще бъдат изпратени в „Басейнова дирекция“-Пловдив, откъдето също трябва да се получи разрешение. Семействата от Ветрен дол имат възможност да ползват топла минерална вода , след като общината в Септември получи от държавата правото да стопанисва минералните извори между селата Ветрен дол и Варвара.  Приоритетно са предвидени количества за геотермално отопление на детски градини, училища и обществени сгради, но може да се правят отклонения и до частни домове, чиито стопани пожелаят достъп до минерална вода срещу заплащане на минимални такси. Има още десет подадени молби за водоползване на минералния извор, но те не са подадени от собственици на имот в селото или са подписани от роднините на собственици. Документите подлежат на преразглеждане, ако в законово установения срок бъдат преподадени по съответния ред и отговарят на изискванията.  ", "date": "2019.05.15", "title": "80 домакинства ще ползват топла минерална вода от изворите във Варвара"}
{"url": "https://www.monitor.bg:443/bg/a/view/bylgari-shte-merjat-sili-v-igri-na-voljata-za-200-000-lv-165172", "text": "Световният формат „Игри на волята“ пристига на български терен. Предаването ще изпрати група ентусиасти на красив плаж, за да загърбят сивото ежедневие и да се впуснат в битка за оцеляване. Предизвикателства за ума, тялото и характера. Победата ще завоюва най-добрият, стигайки до крайния предел на риска и голямата награда от 200 000 лева. В битка за територия ще се впуснат три отбора, но само единият ще има привилегията да живее в супер лукс. Вторият тим ще трябва сам да създаде елементарни условия на живот. А третият – остава без подслон и храна за седмица. Ролите обаче бързо могат да бъдат сменени. Желаещите да участват могат да се запишат за кастинг в сайта на Нова тв.", "date": "2019.05.15", "title": "Българи ще мерят сили в „Игри на волята“ за 200 000 лв"}
{"url": "https://www.monitor.bg:443/bg/a/view/barieri-v-tunel-trajanovi-vrata-shte-prenasochvat-trafika-pri-katastrofi-165179", "text": "В тунел „Траянови врата“ на магистрала „Тракия“ ще бъде изградена система, която ще позволи чрез подвижни бариери да се управлява и пренасочва трафика в една от двете тунелни тръби при инцидент. Подобренията в тунела са част от интелигентна транспортна система на автомагистралата за 7 млн. лева, за която в момента тече обществена поръчка, съобщи шефът на Агенция „Пътна инфраструктура“ Георги Терзийски по време на форум за пътна безопасност. Тунелът ще бъде с ново LED осветление, електронни информационни табели, светофарни уредби, метеорологични станции при порталите на съоръжението и др. На автомагистралата ще бъдат монтирани и 40 бр. електронни информационни табели по 20 бр. във всяка посока. Чрез тях шофьорите в реално време ще се информират за възникнало събитие на пътя, което е бърза, надеждна и високотехнологична възможност за навременно уведомяване на шофьорите за актуалната пътна обстановка, въведените ограничения и алтернативните маршрути. За първи път ще бъдат монтирани и камери за измерване на средна скорост и мониторинг на трафика на определени участъци от АМ „Тракия“, като целта е повишаване безопасността на движение и спазване на ограниченията на скоростта. Друга новост ще е монтирането на сензори за претегляне на моторните превозни средства в движение за филтрират претоварените превозни средства и ще се даде възможност за извършването на повече на брой, по-бързи и по-ефективни проверки. Шефът на АПИ представи пред участниците във форума 5-те големи и ключови за безопасността на движение инфраструктурни проекти, които пътната агенция ще реализира в следващите години - доизграждането на автомагистралите „Струма“ и „Хемус“, на „Русе - Велико Търново“, Видин - Ботевград и София - Калотина, чиято обща прогнозна стойност е над 7 млрд. лв.", "date": "2019.05.15", "title": " Бариери в тунел „Траянови врата“ ще пренасочват трафика при катастрофи"}
{"url": "https://www.monitor.bg:443/bg/a/view/uvedomjavat-pchelarite-kyde-shte-se-pryska-s-preparati-165181", "text": "Земеделските стопани в Пазарджик ще уведомяват пчеларите, преди да пръскат с препарати за растителна защита. Това е една от мерките, които бяха предприети от Областната дирекция „ Земеделие“ в пазарджишко след среща при областния управител Стефан Мирев преди седмица. В срещата участваха и експерти от Областната дирекция по контрол и безопасност на храните в града.Земеделските производители са получили формуляри на уведомителни писма, с които са длъжни да уведомят собствениците на близките пчелини три дни, преди да използват препарати за растителна защита. Освен това пчеларите те трябва да бъдат предупредени и със SMS от арендаторите, които обработват терени в землището.От областната администрация обясниха, че мерките целят опазване на пчелните семейства. Регистрираните пчелини в района са 430, а през 2018 г. са били установени 530 нарушения при употребата на растителни препарати от страна на земеделци. В момента също текат проверки. Засега в района няма отровени пчелни семейства от препарати.От областната администрация уверяват, че стриктно ще се следи дали собствениците на пчелини получават съобщения за деня и часа, когато ще се извършва пръскане с химикали. Ще се следи и за лицензираните за употреба ветеринарно-медицински продукти.  ", "date": "2019.05.15", "title": "Уведомяват пчеларите къде ще се пръска с препарати"}
{"url": "https://www.monitor.bg:443/bg/a/view/ivanka-ot-vojvodinovo-zagubi-deloto-za-nezakonnata-si-kyshta-165182", "text": "Иванка Ангелова от Войводиново загуби на първа инстанция делото, с което оспорва заповедта на кмета на община „Марица” Димитър Иванов за събаряне на незаконната й къща в ромската махала на селото,  съобщиха от административния съд в Пловдив. Оттам са категорични, че сградата не е търпим строеж, тъй като не е нанесена в кадастралната карта, одобрена през 2008г. Наред с това къщата на Иванка е била изградена в земеделска земя, която е общинска собственост, без да има одобрен Подробен устройствен план (ПУП) и без да е променено предназначението на терена. В съдебното заседание са били изслушани двама свидетели, които са съседи на Иванка в махалата. И двамата са заявили, че мъжът на Ангелова е починал преди няколко години и че тя живее сама в къщата. Сградата е тухлена, с бетонови основи и се е захранвала с ток и вода от съседи. За така нареченото частно енерго в махалата във Войводиново стана ясно още през януари т.г., когато на посещение в селото бе вицепремиерът и министър на отбраната Красимир Каракачанов. Тогава кметът на селото Димитър Тосев обясни, че проверка на EVN е установила, че в махалата имало само един изряден абонат. Той бил починал преди години, но именно от неговата партида се захранвали с ток останалите незаконни къщи. Иванка и мъжът й имали една дъщеря, която в момента е на 30 години и не живеела с майка си. В рамките на процеса станало ясно, че преди години от общината са предлагали на ромите да закупят общински имоти, за да си построят законно къщите, но те не се възползвали от това. Така съдът преценява, че според установените по делото факти, не е засегнато правото на жилище по смисъла на член 8 от Конвенция за защита на правата на човека и основните свободи. Решението може да се обжалва пред Върховния административен съд, в 14-дневен срок от съобщението до страните за постановяването му. До заповедите на кмета на община  „Марица” за събаряне на незаконните ромски къщи се стигна, след като на 6 януари братята от махалата Борис и Асен Пакетови пребиха жестоко рейнджъра Владимир Димов. Цялото село се вдигна на серия от протести с искания незаконните къщи да бъдат съборени, а ромите, които не са от селото, да се приберат по родните си места.", "date": "2019.05.15", "title": "Иванка от Войводиново загуби делото за незаконната си къща"}
{"url": "https://www.monitor.bg:443/bg/a/view/shto-e-to-evroizbori-vsichko-za-vota-165180", "text": "Около 400 милиона европейци от 28 страни ще се отправят към избирателните секции в дните от 23 до 26 май, за да изберат законодатели, които да ги представляват в Европейския парламент през следващите пет години. Следва справка за това мащабно проявление на демокрацията - многонационалното гласуване за единствената демократично избрана институция на Европейския съюз. КОЙ, КОГА И КАК ЩЕ ГЛАСУВА В ЕС? Изборният маратон в Европа започва на 23 май в Холандия и Великобритания - ако, както изглежда, Обединеното кралство все още е член на ЕС тогава. Избирателите в Ирландия излизат на следващия ден. Хората в Латвия, Малта, Словакия и Чехия гласуват на 25 май, а в останалите 21 страни бюлетините ще се пускат на 26 май.  Гласоподавателите във всяка държава от ЕС ще избират част от 751-те законодатели в Европейския парламент, който заседава в Брюксел и Страсбург. (Тази бройка може да бъде сведена до 705, в случай че Великобритания одобри сделката за Брекзит преди началото на изборите.) Местата в Европейския парламент са разпределени пропорционално според числеността на населението на страните. Кипър, Люксембург и Малта имат най-малко места - по шест, а държавата с най-голямо население, Германия - 96.  Резултатите във всяка страна ще бъдат оповестени на 26 май след затварянето на последната избирателна секция в ЕС. КОЛКО ВАЖЕН Е ЕВРОПЕЙСКИЯТ ПАРЛАМЕНТ? Правомощията на законодателното събрание бавно се увеличават. Парламентът помогна за подобряване на безопасността на въздушния трафик в Европа, за ограничаване на използването на пластмасата, сложи край на таксите за телефонен роуминг в рамките на блока, подсили защитата на личните данни, постави цели в борбата с климатичните промени, намали емисиите на въглероден двуокис от автомобилите.  Събранието има думата и по договорите - от търговските преговори до Брекзит.  Могъщият изпълнителен орган на ЕС - Европейската комисия - предлага законопроекти, докато евродепутатите променят или преговарят по текстовете им с националните правителства, които са реалният източник на власт в съюза и са представени от Европейския съвет. Често се случва голямо въздействие върху европейските избори да оказва вътрешната политика на отделните страни от ЕС, както стана през 2014 г. с подкрепата във Великобритания за антиевропейската \"Партия за независимост на Обединеното кралство\" (ЮКИП) или сериозният възход във Франция на крайнодесния \"Национален фронт\" на Марин Льо Пен, преименуван сега на \"Национален сбор\". Изборите често биват използвани от недоволни граждани, за да изразят протест срещу своите национални правителства. КАКВИ СА ТЕМИТЕ на ЕВРОПЕЙСКИТЕ ИЗБОРИ? Не съществува нещо като \"европейски граждани\", така че избирателите са склонни да реагират на националните интереси. Как Европа се справя с миграцията е много голяма тревога за гласоподавателите в Италия, Унгария, Полша и другаде. Често избирателите се влияят от икономическите проблеми, а бъдещето на Великобритания в ЕС също отново е фактор.  Проучване на обществените нагласи в ЕС през април установи, че гласоподавателите са най-загрижени за икономиката, безработицата, имиграцията, околната среда и промените в климата, тероризма, спазването на човешките права, демокрацията и социалното благополучие. КОЙ МОЖЕ ДА СПЕЧЕЛИ И КАКВО? Най-последните прогнози от 18 април сочат, че десноцентристката Европейска народна партия ще остане най-големият блок в Европейския парламент със 180 места - спад спрямо 217-те места от изборите през 2014 г. Левоцентристката група на социалистите и демократите също се очаква да изгуби позиции, смъквайки се от 186 до 149 места.  Измежду другите партии от \"основното течение\" Алиансът на либералите и демократите (АЛДЕ) се очаква да спечели 76 места - с шест повече от 2014 г., докато \"Зелените\" може да се класират четвърти с около 57 мандата вместо досегашните 52. Сега обаче изглежда, че либералите ще образуват нова група с френската центристка партия на Еманюел Макрон Що се отнася до крайнодесните и националистите - групата \"Европа на нациите и свободите\", която събира партии като италианската \"Лига\", британската ЮКИП и френския \"Национален сбор\" - прогнозата е те да спечелят 62 мандата в сравнение с настоящите 37.  Нови партии като \"Брекзит\" във Великобритания са квалифицирани като \"други\" в смесена група, която според прогнозите ще се разшири от 21 до 62 места. КАК ВОТЪТ ЩЕ ПРОМЕНИ ЕВРОПА? Очертава се европейските политически групи от \"основното течение\" за запазят контрола си върху събранието, но в зависимост от резултатите те може да бъдат принудени да влизат в неудобни компромиси или неприятни съюзи, за да прокарват законодателни актове на ЕС.  Популистки и националистически партии получават нарастваща подкрепа на национални избори в много европейски държави, но тяхното паневропейско влияние ще зависи от това дали ще съумеят да сформират силна политическа група в Брюксел. Това със сигурност е тяхна цел. Твърдолинейният вътрешен министър на Италия Матео Салвини, лидер на партията \"Лига\", се опитва да събере популистка група от национални партии, която по думите му да разтърси из основи политиката на ЕС.  Съставянето на такава група не е лесно (необходими са поне 25-има депутати от поне една четвърт от 28-те страни членки), но то е важно, защото отваря ценен достъп до европейско финансиране и политическо влияние. КАКВО ЩЕ СЕ СЛУЧИ СЛЕД ИЗБОРИТЕ? От 27 май новоизбраните законодатели на ЕС ще започнат да преговарят за съставянето на парламентарни групи.  Мандатът на настоящия Европейски парламент изтича на 1 юли и членовете на новия състав ще заемат местата си в Страсбург на следващия ден. На първото пленарно заседание на 2 юли депутатите ще трябва да изберат председател, 14 заместник-председатели и петима човека на други ръководни постове в събранието, както и да определят числеността и състава на парламентарните комисии.  Ръководителите на страните от ЕС ще се съберат на 28 май, за да изберат кандидатите за най-висшите постове в блока. Между юли и октомври Европейският парламент трябва да одобри тези кандидати и най-вече новия председател на Европейската комисия. Тогава ще започнат парламентарните изслушвания за утвърждаване на еврокомисарите, отговорни за отделните политики. /", "date": "2019.05.15", "title": "Що е то евроизбори - всичко за вота "}
{"url": "https://www.monitor.bg:443/bg/a/view/igra-na-tronove-travmira-dori-djordj-r-r-martin-165128", "text": "Един себеуважаващ се фен винаги ще намери какво да критикува в любимия си сериал. За мнозина това е кървавата сага „Игра на тронове“. Когато писателят, по чиито книги е правен сценарият, също възроптае, значи проблем наистина има. Джордж Р. Р. Мартин се присъединява към армията от недоволни от осми сезон за битката за Железния трон телеманиаци. Точната дума е травмиран. „Разбира се, че съм емоционален по темата. Дали предпочитам да го направят по моя начин? Естествено. Това е травмиращо. Понякога твоите творчески виждания не съвпадат с тези на ответната страна и това води до конфликт.“, коментира пред сп. Rolling Stone авторът на „Песен за огън и лед“. От старта на осми сезон насам сценаристите Дейвид Бениоф и Дан Уайс, или накратко наричаните от феновете D&D, се превърнаха в обект на ненавист, подигравки и вдъхновение за мемета и вицове. Мнозина ги заклеймиха за Продуктът им не е лош, но проблемът е, че сюжетът на Мартин вдигна много високо летвата и сега D&D не могат дори да я докоснат. Всеки следващ епизод от бутиковите шест трупа все повече негативи. Така последният излъчен - „Камбаните“, събра рейтинг от едва 57 от 100 % от критиците. С изключение на актуалния сезон, с най-нисък рейтинг е бил един от първите епизоди на сериала с 91 %. Една от най-фрустриращите за зрителите сцени безспорно е погрома на най-силната любовна нишка в сериала, макар и между брат и сестра-близнаци – Церсей и Джейми Ланистър. От толкова интересни начини, по които двамата можеха да загинат, като, например, да се убият един друг, те бяха затрупани от камъни прегърнати?!? Твърде блудкаво за историята на Мартин. Цялото светкавично полудяване на Денерис също не бе на ниво, а почти магическите способности на Аря дори не заслужават коментар. Фенове коментират, че вече не се интересуват кой ще седне на Железния трон, защото такъв май и не остана, а по-скоро от това кой ще довърши Майката на драконите. Евентуалният триумф на Джон Сноу а. к. а. Егон Таргериан също би бил предвидим и следователно разочароващ финал. В САЩ недоволството на телеманиаците прерасна в различни петиции за уволнение на D&D и презаснемане на целия сезон, а у нас се появиха и интересни предложения в сайтовете с обяви за работа. Пример за това са \"Търсим нови сценаристи\" и от работодател НВО, както и „Търсим пожарникари с много стабилен опит“ с работодател „Гейм Аф Тронс“.", "date": "2019.05.15", "title": "\"Игра на тронове“ травмира дори Джордж Р. Р. Мартин"}
{"url": "https://www.monitor.bg:443/bg/a/view/gotvachite-v-hell-s-kitchen-se-borjat-za-imunitet-s-igra-na-poker-165178", "text": "Игра на покер между участниците в кулинарната надпревара Hell’s Kitchen ще донесе специална награда на един от тях. Победителят ще грабне имунитет, който е от особено важност на този етап от предаването. Зрителите ще станат свидетели на това как добри готвачи играят перфектно за победа, прилагат майсторски готварски техники и умения, но една офцентър презентация, риба с плодова салата и безсолно дивечово ще извадят от равновение шеф Ангелов. Вечерната резервация ще се окаже трудна за черните куртки и Кухнята на Ада ще пламне в конфликти, обвинения „всеки срещу всеки“ и трудно за овладяване напрежение. Ще има и прецедент за първи път в историята на Hell’s Kitchen, както и топ готвачи, които ще бъдат изправени до стената, а търпението на шеф Ангелов ще бъде подложено на изпитание. На финала тежки думи ще отрезвяват участниците, мъжкарско поведение ще „замазва очите“, а една чертна куртка почти ще бъде пренесена в жертва. Ще стане ясно и кой ще се изправи срещу първата номинирана тази седмица – Светлана.", "date": "2019.05.15", "title": "Готвачите в Hell’s Kitchen се борят за имунитет с игра на покер"}
{"url": "https://www.monitor.bg:443/bg/a/view/borisov-njama-strategija-za-deteto-mrazja-lyjite-165176", "text": "Национална стратегия за децата няма, много мразя лъжите. Това обяви премиерът Бойко Борисов в началото на правителственото заседание и призова социалния министър Бисер Петков да обяснява по три пъти на ден на хората, че подобен документ няма. “Национална стратегия за защита на детето 2019-2030 г. няма. „На социалния министър възлагам сутрин, обед и вечер да прави брифинги и да казва, че такава стратегия няма. Защо продължават да лъжат, не знам. Включително се организират и протести”, възмути се Борисов. Той обясни, че стратегия ще има, когато мине през всички обсъждания и категорично заяви, че тя няма да се отнася за здрави и нормални семейства. От своя страна вицепремиерът Томислав Дончев определи появилата се информация за неправомерно отнети деца от семействата им като спекулация. Той даде пример, че има деца, които са жертва на насилие в семейството. „Има ли нормален човек, който смята, че при такава ситуация правилното решение е детето да се остави в семейството“, попита Томислав Дончев. Той продължи с примерите и посочи, че има родители, които не полагат каквито и да било грижи за децата си. „Има и деца, които не се хранят. Затова основно при първите два случая световна практика е детето да бъде изведено от семейството, докато се изясни ситуацията. Защото наш, основен приоритет, е да се грижим за децата“, обяви вицепремиерът. Борисов съобщи още, че правителството ще отпусне 3,4 млн.лв. за детското здравеопазване. “Поехме ангажимент към педиатричната клиника и бях възложил на министъра на здравеопазването да проучи колко кувьоза за цялата страна и колко апарати за дишане са нужни. Така, че организираме и финансираме и педиатричната болница, и всички нуждаещи се болници- държавни и общински с необходимите кувьози и 15 апарата за дишане. Те поискаха 10, ние им даваме 15”, каза Борисов. От отпуснатите пари 1,7 млн. лв. ще отидат за специализираната болница за активно лечение по детски болести “Проф. Иван Митев”.", "date": "2019.05.15", "title": "Борисов: Няма стратегия за детето, мразя лъжите (ОБНОВЕНА)"}
{"url": "https://www.monitor.bg:443/bg/a/view/dimityr-karatonev-vyzrajda-spomeni-ot-detstvoto-165142", "text": "Младият, но вече утвърден художник Димитър Каратонев представя изложбата си „Синя луна“ в галерия „Париж“ до 31 май. Експозицията съдържа 28 творби, повечето маслена живопис и няколко акварела. Картините са предимно пейзажи, които обаче са далеч от класическото разбиране за пейзаж. Наред с малките разхвърляни къщи, повечето от които се виждат от птичи поглед, зрителят ще се срещне с графично изведени реки, кръгови кръстовища, малки хартиени лодчици... Пейзажите на Каратонев са сякаш приказни, но и модерни. Излъчват самота, но и някакъв много мил и топъл спомен – като от детските летни ваканции, останали в съзнанието с усещане за щастие, свобода и тайнственост.", "date": "2019.05.15", "title": "Димитър Каратонев възражда спомени от детството"}
{"url": "https://www.monitor.bg:443/bg/a/view/sled-shesti-sezon-imperija-se-sboguva-s-fenovete-165157", "text": "Сериалът \"Империя\" ще се завърне през есента за шести сезон, който обаче ще бъде последен. Компания FOX, която е с най-нисък рейтинг сред водещите телекомпании в САЩ, предприема сериозни промени, сваляйки от екран осем шоута и добавяйки нови 10. Майкъл Торн от FOX даде заявка, че последният сезон на сериала \"Империя\" ще бъде изпълнен с драма, шокиращи изненади и запомнящи се моменти. категоричен е Торн. За участие във финалния сезон на поредицата ще се завърнат Тараджи П. Хенсън и Терънс Хауърд. На този етап остава под въпрос дали Джуси Смолет, който предизвика скандал с инсценирането на хомофобско и расистко нападение срещу себе си, ще бъде част от актьорския състав. От FOX не изключват възможността скандалният актьор да се завърне в определен момент за финала на поредицата.", "date": "2019.05.15", "title": "След шести сезон: „Империя“ се сбогува с феновете"}
{"url": "https://www.monitor.bg:443/bg/a/view/vmro-iska-zatvor-i-visoki-globi-za-kleveti-i-obidi-ot-politici-165169", "text": "Затвор и по-високи глоби за политици,които си позволяват да клеветят и обиждат опонентите си. Такива промени в Наказателния кодекс предлагат от ВМРО, които вече са внесли в деловодството на парламента. Така те настояват за затвор до 4 години и глоба от 10 000 до 15 000 лева за обида или клевета, извършена от народен представител, член на МС, член на ЕП или ЕК от Република България, председател на политическа партия, получаваща държавна субсидия, или негов заместник . Те се аргументират с факта, че в последните години все по-често сме свидетели на поведение на политици, което накърнява честта и достойнството на политическите им опоненти чрез разпространяване на невярна информация и дори лъжи, като се опитват да превръщат съревнованието в „кален терен“. Според Искрен Веселинов в момента глобите стигат до 3000 лева, което по думите му е минимално наказание и се постига след дължи дела. Именно затова били нужни и законодателни мерки, особено за хора, които се представяли за родолюбци. каза Веселинов и добави, че политиците, които лъжат, за да злепоставят опонентите си трябва да бъдат в затвора. От ВМРО са убедени, че тези предложения за промени в НК не противоречат на конституцията. От изказването на Веселинов стана ясно, че ВМРО визира партия „Воля“ и нейният лидер Веселин Марешки. Преди около седмица ВМРО дори внесоха сигнал в ЦИК срещу Марешки, който си позволил обиди срещу Красимир Каракачанов и хора от листата на ВМРО в тв студио. В резултат ЦИК реши, че Марешки трябва да бъде глобен. На свой ред след това в декларация от трибуната, а и в кулоарите на НС, Марешки за пореден път скочи срещу военния министър Красимир Каракачанов и поиска преговорите за покупка на нов самолет Ф-16 да бъдат прекратени.", "date": "2019.05.15", "title": "ВМРО иска затвор и високи глоби за клевети и обиди от политици"}
{"url": "https://www.monitor.bg:443/bg/a/view/skrita-kamera-i-techno-ohlajdane-za-one-plus-7-165165", "text": "Миналата година, OnePlus пусна в продажба два водещи модела телефони, един през май и един през октомври, но за 2019 г. компанията е решила да представи два модела наведнъж, OnePlus 7 и OnePlus 7 Pro. OnePlus 7 Pro предоставя по-висока от всякога разделителната способност от 3.220 х 1.440 пиксела (516 ppi) на 6.67-инчовият AMOLED екран с честота на опресняване от 90 Hz, което го прави  един от най-добрите екрани на пазара, поне на хартия. Включена е и поддръжка на HDR10 +. Модела 7 Pro е първото устройство на OnePlus с задна камера с три лещи на, която може да снима 48-мегапикселови снимки. Основният сензор на камерата е с 29% по-голям от този на OnePlus 6T, което би трябвало да помогне при ниска осветеност, също и ултраширокоъгълен обектив, който позволява заснемането на 117 градуса зрително поле, при е необходимост. Оптична стабилизация на изображението и 3x оптично увеличение довършват картината. OnePlus съобщи също, че ще има и 5G версия на OnePlus 7 Pro, въпреки че ще бъде достъпна само за Великобритания в мрежата на EE, поне за сега, като точната цена и началото на продажбата не са известни. OnePlus представи и OnePlus 7, който разполага с задна камера с две лещи и до 8 GB RAM, а не 12 GB, същият процесор Snapdragon 855, като и до 256 GB вградена памет. Относно софтуера, телефоните е с инсталира нова версия на OxygenOS от OnePlus, с нови функции, като записване на екрана, режим за игри и дзен режим, който насърчава потребителя да си почине от телефона. OnePlus обяви също, че телефоните OnePlus 7 ще бъдат част от разработването на Android Q beta. Характерно за OnePlus, тези телефони не предлагат пълна IP68 водоустойчивост или безжично зареждане, което спомага за намаляване на цената. OnePlus 7 Pro ще се предлага от 21 май на цена започваща от $ 669 в цветове Almond, Nebula Blue и Mirror Grey, докато OnePlus 7 ще е достъпен през юни, само в Mirror Grey и ще бъде по-евтин, но OnePlus не казва точно колко.  ", "date": "2019.05.15", "title": "Скрита камера и течно охлаждане за OnePlus 7"}
{"url": "https://www.monitor.bg:443/bg/a/view/sydyt-porjaza-dojivotnicite-za-seks-bez-kameri-165171", "text": "Върховният адинистративен съд окончателно поряза доживотниците, които искаха да получат право да правят секс зад решетките, без това да се снима от камери. 13 доживотници у нас, подкрепени от двама излежаващи над 20-годишни присъди, както и жените на трима от тях съдиха държавата с искане да им бъде позволено да правят секс в пандиза без камери. Груповата жалба бе подадена от пандизчии от затворите в София, Варна, Плевен, Пазарджик, Стара Загора и Белене срещу заповед Л-721 от 29 февруари 2016 г. на главния директор на Главна дирекция „Изпълнение на наказанията“ (ГДИН) в частта й, която регламентира реда на провеждане на удължено свиждане за срок до 4 часа. Това е поощрителна мярка за затворниците, като свиждането се провежда в помещения, при възможност оборудвани със системи за видеонаблюдение и в присъствието на надзиратели. В жалбата си затворниците искаха от съда да отмени акта като нищожен или незаконосъобразен поради противоречие с основни права, установени и гарантирани от конституцията. Те недоволстваха и, че не се зачита правото им на личен и семеен живот и защитата на личните им данни. На първа инстанция в Административен съд София-град делото бе загубено, а сега върховните съдии отменят решението на долната инстанция, но въпреки всичко камерите остават. Тричленният състав на ВАС отмени заповедта на ГДИН, но видеонаблюденито остава, защото то е регламентирано в правилник, обясниха пред \"Монитор\" от ВАС.  ", "date": "2019.05.15", "title": "Съдът поряза доживотниците за секс без камери"}
{"url": "https://www.monitor.bg:443/bg/a/view/nov-epizod-v-sagata-s-brekzit-mej-vnasja-pak-dogovora-s-es-za-glasuvane-v-parlamenta-165168", "text": "Източници от британското правителство казаха, че ако сделката за Брекзит на министър-председателката Тереза Мей бъде отхвърлена за четвърти път в парламента, няма да има пети опит, предаде Ройтерс, като се позова на Би Би Си. Мей внася за пореден път сделката за гласуване. Гласуването ще е след 3 юни. В началото на другия месец Мей ще даде нова възможност на депутатите да гласуват по нейното споразумение за излизане на Великобритания от Европейския съюз, независимо дали консервативното правителство и опозиционните лейбъристи постигнат договореност дотогава. Според правителството е \"наложително\" да има гласуване по законопроекта, който да подготви почвата за Брекзит, ако Великобритания иска да напусне ЕС преди лятната ваканция на депутатите. Източници от Лейбъристката партия казват, че тя няма да подкрепи законопроекта, ако няма междупартийно споразумение. Опитите за намиране на междупартиен компромис започнаха, след като сделката на Мей за Брекзит беше отхвърлена три пъти от депутатите. Министърът на международната търговия Лиъм Фокс заяви, че депутатите ще трябва да решат следващия месец дали да гласуват, за да осигурят излизане на Великобритания от ЕС със сделка, или да създадат опасност от напускане без споразумение или въобще да няма Брекзит. Той изрази надежда, че депутатите ще последват това, което според него \"не е било съвет, а инструкция от избирателите, и ще трябва да помислят какви могат да бъдат политическите последици, ако не изпълнят своята част от сделката\".", "date": "2019.05.15", "title": "Нов епизод в сагата с Брекзит: Мей внася пак договора с ЕС за гласуване в парламента "}
{"url": "https://www.monitor.bg:443/bg/a/view/novite-pytni-taksi-oskypjavat-hranite-s-10-na-sto-obzor-165149", "text": "Поскъпване на всички хранителни продукти вещаят превозвачите след влизане в сила на новото таксуване по родните пътища за камионите над 12 т. По 0,30 стотинки за яйце и 16,50 лева за килограм кашкавал средно ще плащаме в магазините при сегашните цени на тол системата след 16 август. „По-високите цени са заради разходите на превозвачите, които ще се увеличават двойно. С новите пътни такси със 100% повече ще струва изминат километър, като само цената на пътната такса ще бъде 75 стотинки средно за най-масовите камиони у нас от клас на двигателя Евро 3 и 4, а заедно с горивото ще достигне 1,40 лева”, обяви Йордан Арабаджиев, председател на Съюза на превозвачите. Според разчетите на регионалното министерство поскъпването на повечето продукти ще бъде с по едва 1-2 стотинки, но по цени на продуктите от 2017 г. „Няма как да планираме разходите си и да преговаряме с клиентите си. Може само да посочим, че а за останалите очакваме регионалното министерство да обяви точния обхват на таксуването по пътищата“, коментира шефът на асоциацията за спедиция, транспорт и логистика Явор Панталеев. Транспортният и спедиторски бизнес предлага при определяне на размера на тол таксите в България да се приеме германската система, но съобразена с БВП на България, който е около пет пъти по-малко от този на Германия. Така увеличението на цените на всички стоките ще бъде минимално, защото превозвачите ще плащат десет пъти по-малко или около 7 стотинки на километър. От днес започва първият етап от тестовете на системата, която ще таксува тежкотоварния трафик на база изминато разстояние. Браншът се обедини в обща позиция за за контрол и едва след това да започне да тече 6-месечен тестови период. Така ще се спази договорът за изпълнение, но ще се забави влизането в сила на таксуването. Новите такси получават подкрепа, но при ясни правила, спазени технически изисквания и прозрачност, се заявява в позицията, изпратена и до премиера Бойко Борисов. С него превозвачите искат среща, ако предложенията им не бъдат приети, са готови на протести. Сред исканията са тол системата да обхваща само магистрали и пътища първи клас, които са част от европейските транспортни коридори, а не както досега 55 на сто от пътната мрежа. За сравнение толът на Австрия и Словения обхваща 4 на сто от всички пътища, Чехия – 1%, и Германия около 7 на сто от шосетата. „В България транзитният трафик е доста голям и фокусът трябва да бъде насочен към транзитното движение и да бъде облекчен режимът за операторите на вътрешния пазар“, отбеляза Йордан Арабаджиев.", "date": "2019.05.15", "title": "Новите пътни такси оскъпяват храните с 10 на сто (ОБЗОР)"}
{"url": "https://www.monitor.bg:443/bg/a/view/doc-d-r-ana-kocheva-dialektite-sa-jivi-i-tova-shte-prodylji-dylgo-165140", "text": "Балканджията спазва постите и тачи сланинката, с която готви дори десерти, казва в интервю за \"Монитор\" доц. Кочева от Института за български език при БАН - Тази нова карта, която сега се изработва в Института за български език от екипа, който ръководя, е по проект, финансиран от Фонд „Научни изследвания“ към МОН. Идеята ни е да представим традиционната българска кухня по цялата българска езикова територия. Става дума за лингвистично изследване, което ще експлицира характерните особености на българските диалекти днес, но ще покаже най-вече какво е съхранено от старите, традиционни български храни, както и кои са специфичните продукти и гозби за отделните региони. Едно такова кулинарно райониране в лингвистичен аспект ще допринесе много за изследване не само на българската кулинарна терминология, но и, надяваме се, за възстановяване на производството на автентични български ястия и напитки. Напоследък кулинарният кръгозор на българина се разшири неимоверно, опознахме какви ли не чужди рецепти и блюда, понякога до такава степен, че забравихме родното. Затова ни се иска да обърнем поглед назад и да видим с какво са се хранили нашите предци. И до ден днешен, когато обикаляме по теренни експедиции, установяваме, че техните хранителни навици са били далеч по-здравословни от нашите, да не говорим пък за продуктите, които използват. Онова, което ни се предлага по магазините като скъпа и прескъпа биопродукция, всъщност те берат от своите градини и подозираме, че би устояло на всяка съвременна конкуренция. - Нашата карта няма аналог. Някои отделни общини са направили свои туристически кулинарни „пътеводители“, но те имат друга цел. Интерактивната кулинарна карта на българската езикова територия има за цел да покаже особеностите на старата българска кухня, но същевременно да открои и диалектните особености на селищата, от където ще представим звук и картина. Защото картата ще „говори“ и ще „се вижда“, тоест ще демонстрира и аудио-, и видеофайлове. Проучването е много трудно, но удоволствието от него е голямо. - В проектите ни винаги има приемственост и няма как да бъде другояче, защото ние изследваме развоя на езика. Българският диалектен атлас проучва на различни езикови равнища целия езиков континуум, т.е. всички региони, в които се говори български език, независимо дали са вън или в държавните граници. Ние следваме тази научна традиция. Настоящата карта също ще откроява диалектната специфика, защото и звукът, и видеото ще демонстрират най-вече фонетичните и лексикалните особености на регионите. Точно тези черти са най-ярки в диалектно отношение. В Троянско например готвят „барабоена чурбъ“, в Тетевенско – „бêл мêж“, и т.н. Ще се чуе специфичната фонетика, има селища, които в това отношение са много далеч от книжовния език. Лексикалното разнообразие също е голямо, диференциалната лексика, т.е. различната от книжовната, е тази, която особено ни интересува. Така че интересното предстои, ние сме още в самото начало. Най-важното е, че ще поднесем свеж, актуален диалектен материал, събран към днешна дата, който ще покаже устойчивостта на говорите. - Организацията на подобни експедиции е по-сложна, защото това не е обичаен „терен“. Обикновената диалектоложка експедиция е тази, при която отиваме на село, срещаме хората по улици, градини, влизаме, сядаме, разговаряме известно време, записваме. А тук трябва да влезем по къщите, в кухните на хората, да ни сготвят, за да снимаме и да записваме. Тоест необходима е предварителна подготовка. Затова се обръщаме към музейните работници, както направихме в Троян. В Музея на народните художествени занаяти и приложните изкуства ни съдействаха от сърце и изключително професионално, свързаха ни с точните хора, които ни отвориха домовете си. Надяваме се това да стане и по другите градове и села, защото троянци вдигнаха летвата високо. Що се отнася до лексиката на троянския говор, в огромната си част тя е характерна за основния речников фонд на българския език, но редом с общобългарската лексика на диалекта са присъщи и редица специфични думи. И ще ви дам един пример, който не е „кулинарен“, но има отношение към народопсихологията. Съществителното глупак в Троянско има 32 вариантни лексикални форми: абдàл, àпл’у, àптъръ, бàалъмъ, будълъ, глафчу, гълвàк, дивàк, дивънè, дѝфчу, дръвнѝк, дурàк, зàпл’ъс, зàтръ, зъплисѝъ, клен’, л’òшку, прустàк, пỳкъл, пỳмпъл, пън, сирсèмин, тѝкв’ъник, трòпчу, тулỳп, тъпàк, тъпънàр, шàнт’у, шòшл’у, шушумѝгъ, шъпшàл, шъшкнин. Изводът от психолингвистичен и етнолингвистичен характер както за троянеца, така и за българина изобщо е, че той не търпи глупостта (и глупака) и изразява своето негативно отношение към това явление от действителността по пътя на номинацията. - Балканджията се храни много здравословно, спазва постите и тачи сланинката, с която готви много ястия, включително и десерти. По селата около Троян, особено в този сезон, готвят със зеленилки всевъзможни супи и каши – копривени, лападени, правят лучници, копривници, щирници, които са тестени изделия със „зелено“ и, разбира се, отново със сланинка, която има „кръфтинъ“, тоест шарена е. Най-впечатляващото ястие в региона обаче е „сватбарското жито“, което за нас приготвиха в Гумощник и което не се прави по другите краища и по този начин. То се готви два дни, технологията е сложна, но резултатът трябва да се опита, защото не е възможно да се опише. Само ще кажа, че е по-вкусно от крем брюле, житото буквално не се усеща, а блюдото е ритуално – поднася се по радостни поводи като сватби, кръщенета, някогашни войнишки изпращания, сега по големи празници. - Съвсем скоро тръгваме към Разложко, Банско, Якоруда. Този регион е много интересен както в езиково, така и в кулинарно отношение. Имаме своите предварителни знания и очаквания, но същевременно сме наясно, че ни чакат и изненади, както се случи в Троянския край. - Диалектите са живи и очевидно това ще продължи дълго. Има гласове, които предизвестяват техния край, но подобни „теории“ се опровергават от практиката. През последните години често сме на терен, а сега, около този проект, почти ежемесечно и установяваме, че хората продължават да пазят добре териториалните си говори. Нещо повече - те вече се гордеят с тях, защото знаят, че диалектите са част от тяхната идентичност. Всъщност ще го разберете всички, щом „чуете“ и „видите“ нашата карта. Доц. д-р Ана Кочева работи в Секцията за българска диалектология и лингвистична география в ИБЕ при БАН Занимава се с проучвания на българските диалекти из цялото езиково землище, с проблеми на езиковата история и сравнително (българо-немско) езикознание Участвала е в проучване върху езика на българската общност във Виена, изнася лекции пред български ученици от Бесарабия, Западните покрайнини и Р Македония, организирани ежегодно от фондация „Българска памет” Автор е на три монографии, няколко студии и десетки статии по езикови въпроси", "date": "2019.05.15", "title": "Доц. д-р Ана Кочева:  Диалектите са живи и това ще продължи дълго"}
{"url": "https://www.monitor.bg:443/bg/a/view/fenove-otkradnat-jivot-sliza-ot-ekran-165108", "text": "Само през няколко часа време двама от главните актьори в хитовия сериал „Откраднат живот“ си взеха сбогуване със зрителите през Инстаграм профилите си. Владо Карамазов, който влиза в обувките на доктор Карагьозов, публикува снимка с колежката си Неда Спасова, която играе голямата му любов в поредицата – сестра Кая Райкова, и написа: „Днес е последният ми ден от снимките на Откраднат живот със сестра Кая Райкова. Беше любов, бяха караници, имаше раздели и перипетии. Сега напред...“ Разтревожените фенове, веднага го засипаха с въпроси, дали това е последния сезон, но актьорът така и не отговори. По същото време актрисата Диана Димитрова, в която публиката се влюби като доктор Огнянова, публикува снимка от снимачния сет заедно с колегата си Емил Марков (доктор Захариев) и сподели лаконично: „Близо до финал!“ Версиите за мотива на двама от главните актьори да публикува подобно съдържание са две – или това наистина е последен сезон на любимата болница, или просто и двамата поемат по нови професионални пътища и героите им ще излязат от поредицата. Първата теория е по-невероятна, след като продукцията инвестира толкова много, за да премести и построи чисто нова болница за снимачна площадка. Логиката не води към извод, че тази инвестиция би била само за един сезон. Втората версия е доста по-възможна, тъй като Владо Карамазов е един от най-желаните и натоварени театрални актьори с много сгъстен график от представления, а носи и главна роля в друга хитова поредица на продуцента Евтим Милошев - „Дяволското гърло“. От сериала обаче, все още не разкриват дали ще има осми сезон. Едно е сигурно – по традиция отново феновете ще могат да гледат финала на „Любовта лекува“ заедно със звездите от каста. Това ще се случи на 23 май в киносалона на голям столичен мол. Събитието ще е двойно, тъй като на тази дата свършва и крими поредицата „Дяволското гърло“, за която също не е ясно дали ще има продължение. Нейните почитатели също ще могат да проследят последния епизод заедно с актьорите в същото кино, а билетите вече са в продажба. Преди обаче да видим развръзката в „Откраднат живот“, феновете на медицинската сага ще станат свидетели на поредната сватба в поредицата – тази на доц. Петър Захариев и д-р Галя Стилянова. „Доктор Стилянова и доцент Захариев са двойката, която преживя различни катаклизми за тези седем сезона, но успя да устои до този момент“, разказа актрисата Ралица Паскалева, която лично е избирала роклята за героинята си, а по време на снимки призна, че е била с кецове, заради външната локация и дългите часове. Именно в епизода тази вечер ще се разплете любовния триъгълник след като героят на Емил Марков отправи конкретен въпрос към Поли Грънчарова (Гергана Стоянова). Реакцията й ще изненада не само колегите й, но и самата нея. А дали ще има брак в крайна сметка – остава загадка до довечера.", "date": "2019.05.15", "title": "Фенове: „Откраднат живот“ слиза от екран"}
{"url": "https://www.monitor.bg:443/bg/a/view/dps-oproverga-ninova-za-porojanov-i-peevski-165170", "text": "Няма доказателства Пеевски да е подал името на Румен Порожанов за земеделски министър. С тези думи депутатът от ДПС Халил Летифов коментира вчерашното твърдение на соцлидера Корнелия Нинова, че Румен Порожанов бил посочен за министър от депутата и издател на „Телеграф медиа“ Делян Пеевски. Летифов окачестви като безпочвено твърдението.   Нинова обяви това на предизборна среща, без обаче да дава каквито и да било доказателства. Не обясни също така как депутат от опозиционна сила, каквато е движението, изобщо би могъл да посочва министри. За сметка на това изявлението й бе в синхрон с твърдения, лансирани от медийния кръг „Капитал“ около подсъдимия олигарх Иво Прокопиев, които обаче също не почиват на каквито и да било доказателства. В коментара си на думите й Латифов обвини БСП национализъм и популизъм и заяви, че обвинението за обвързаност между Румен Порожанов и депутата им Делян Пеевски е безпочвено. \"Коментарът е такъв, че те също са от този модел на нацонализъм и популизъм. Не виждам никакви доказателства, всеки носи отговорност за действията си. А за поведението на БСП нека да каже Нинова - защо е такова и защо залитат по национализма и популизма. Изчерпаха ли тяхната програма и предложението за алтернатива?\", попита той. Летифов коментира още защо петима народни представители от ДПС гласуваха \"против\" решението за оставка на бившия земеделски министър Румен Порожанов и назначението на Десислава Танева на негово място днес. \"ДПС не е против оставката, а против това правителство и това мнозинство на националисти и популисти. Тъй като решението за оставката и за избирането на новия министър са в едно, ние затова гласуваме против правителството и против това решение. Не сме против оставката. Но ако бяха отделно, щяхме да сме \"за\" оставката и против \"новия министър\", коментира Летифов. Според него въпреки смяната на земеделския министър, ситуацията и моделът си остават същите. Той обаче избягна да отговори дали правителството би трябвало да подаде оставка. \"От първия ден сме казали, че това правителство с това мнозинство е вредно за страната. И две години сме свидетели на тези популизми и национализми. Няма нищо по-различно от това\", коментира той. ", "date": "2019.05.15", "title": "ДПС опроверга Нинова за Порожанов и Пеевски"}
{"url": "https://www.monitor.bg:443/bg/a/view/gnilata-jabylka-na-francija-sys-skandalna-namesa-vyv-vota-u-nas-165163", "text": "Нагла намеса в кампанията за евровота у нас си позволи бившият посланик на Франция в България Ксавие Лапер дьо Кабан. Противно на всякакви дипломатически, обществени и етични норми Дьо Кабан пусна скандален пост във Фейсбук профила си, с който си позволи не само да агитира пряко за кандидат за евродепутат от олигархично обвързана коалиция, но и да призове за изгонването на българска парламентарна партия от европейското й семейство. Абсурдът се разиграва две години и половина след скоропостижното приключване на мандата му у нас и пренасочването му към западноафриканската държава Буркина Фасо. Дестинация, оценявана като носеща не само по-малка атрактивност, но и по-нисък риск от изказвания и действия Оказва се обаче, че французинът не се е отказал и оттам да се намесва в делата на България. Наглост, с която бе маркиран целият му престой у нас. А сега придобива още по-големи размери, защото намесва не само страната ни, която с удоволствие видя гърба му, но и политическата й система, както и международен политически съюз – Алианса на европейските либерали и демократи (АЛДЕ). Постът във Фейсбук на Дьо Кабан е от 24 април, навръх старта на кампанията за евровота, и е пуснат на профил на дипломата, носещ не само неговото име и снимка, но и настоящата му посланическа длъжност – т.е. маркиращ го като представител на френската държава. В самия статус в социалната мрежа пък той не само разпространява една от многобройните фалшиви новини, бълвани от един и същи медиен кръг – на Иво Прокопиев и останалите олигарси издатели, срещу втория в евродепутатската листа на ДПС, настоящ депутат и издател на „Телеграф медиа“ Делян Пеевски, но открито зове за „изгонването“ на партията от политическото й семейство АЛДЕ, за да не седели евродепутатите на Макрон рамо до рамо с него. След което продължава: „Така или иначе има друга партия, готова да заеме нейното място в този Алианс, ако разполага с избран (бел. р., eвродепутат), какъвто би могъл да бъде в случая бившият посланик в Париж Стефан Тафров“. Въз основа на какво дипломатът си позволява да участва с агитация в евровота у нас не става ясно. Думите му обаче са напълно в стилистиката, с която бе единствено запомнен у нас. Освен, разбира, че бе обвинен от покойния вече шеф на НИМ Божидар Димитров, че е присвоил 500 000 евродарения, събрани за изложбата на БГ артефакти в Лувъра, Дьо Кабан маркира престоя си в България с твърдения за „гнили ябълки“, чиито адресати се сменяха според липсата на аспирации спрямо българските олигарси. Емблематичен е примерът със скандалната съдийка Румяна Ченалова, която именно Дьо Кабан квалифицира като „гнила ябълка“, но изведнъж престана да говори за нея в момента Съвпадение? Едва ли. Особено на фона на факта, че към статуса си дипломатът е дал линк към статия срещу изконния им враг Пеевски, написана от един от пряко свързаните с тях автори – Георги Готев, превърнал англоезичното издание „Юрактив“ в гара разпределителна в Брюксел за опорките на Прокопиев. На този фон не е и изненада, че формацията, за която Дьо Кабан агитира, също е пряко обвързана с именно този олигархичен кръг. Демократична България е коалиция от финансираните от задкулисието ДСБ, „Да, България“ и „Зелените“, а Стефан Тафров е стар съратник на Кръстника на олигарсите у нас Иван Костов. Самият пост на Дьо Кабан, освен че е лайкван от Тафров, бе разпространен в Туитър от журналист, чието предаване е ноторно известно като трибуна на хора, защитаващи позициите на подсъдимите Цветан Василев и Иво Прокопиев – Веселин Дремджиев. Засега не е ясно дали френското Външно министерство знае за статуса на представителя си в Буркина Фасо и дали подкрепя намесата на свои дипломати във вътрешните работи на други държави. Всички опити да се свържем с френското посолство у нас удариха на камък, като оттам на два пъти затвориха телефона си. Засега няма и отговор на изпратения мейл. От българското Външно министерство пък пасуваха по скандала с мотива, че Дьо Кабан представя лично мнение. „Абсурдно е да коментираме това мнение в социалните мрежи, тъй като очевидно то не представлява официална позиция на Френската република. Въпросното лице, което цитирате, не е акредитирано като дипломат в България и съответно не представлява своята държава у нас – т.е. няма пълномощия да изразява официална позиция“, бе коментарът им.", "date": "2019.05.15", "title": "„Гнилата ябълка“ на Франция със скандална намеса във вота у нас"}
