{"url": "https://www.monitor.bg/bg/a/view/s-20-na-sto-po-malko-turisti-v-burgas-prez-septemvri-177178", "text": "Летният сезон завършва със спад на туристи в Бургаска област. Браншът отчита с 20 на сто по-малко почиващи пред септември спрямо същия период миналата година. Това сочат данните на Регионалната бургаска туристическа камара. Спадът се дължи на фалита на германски туроператор под шапката на „Томас Кук“, пренасочване на туристопотоците към Турция, Тунис, Египет, Кипър и Мароко и намаляване на чартърните полети. Хотелиерите искат спешни мерки. \"Тази негативна тенденция от фалита на „Томас Кук” ще продължи в рамките на 2-3 години, докато компенсираме този голям спад”, коментира Диана Колчева, председател на сдружение „Клуб на хотелиера” пред бТВ. Бързите електронни визи ще бъдат малка крачка. От туристическия бранш искат създаване на български гаранционен фонд за евентуални фалити. Във Варна експерти обсъждат възможностите за развитие на конгресния и събитиен туризъм в черноморските ни курорти. Важна стъпка в развитието на т.нар. „майс туризъм“, за да станат морските курорти дестинация за 4 сезона, е създаването на регионални конгресни бюра. Те ще координират интересите на хотелиерите и бизнеса и ще популяризират културните и историческите забележителности на града. \"Ако този туризъм го развием, Варна наистина ще стане дестинация за 4 сезона. Това са събития, които се случват есента, пролетта, дори и зимата\", коментира проф. Стоян Маринов от Варненска туристическа камара пред БНТ. Конгресните бюра ще поддържат връзка с големи туроператорски фирми и организатори на събития от цяла Европа. \"За съжаление доскоро ние бяхме доста изолирани като град. За радост през последните няколко Варна става все по-достъпна по въздух, като за съжаление преди всичко оперират нискотарифни компании, които не са предпочитани от бизнес гостите\", смята Донка Георгиева, управител на туристическа агенция. Според Донка Георгиева, за да бъде развит майс туризмът у нас, са необходими по-добра хотелска база, конферентни зали на световно ниво, както и висококвалифицирани кадри.", "date": "2019.10.05", "title": "С 20 на сто по-малко туристи в Бургас през септември"}
{"url": "https://www.monitor.bg/bg/a/view/hvanaha-nadrusan-imanjar-zad-volana-v-harmanli-177174", "text": "Шофьор, надрусан с няколко вида наркотични вещества, залови полицията. При ареста му в колата са открити и вещи, които недвусмислено показват, че той е иманяр.  В петък вечерта в Харманли автопатрул спрял за проверка в  лека кола „Мицубиши“. Зад волана й бил  33-годишен мъж. Шофьорът е изпробван с техническо средство, което отчело положителна проба на амфетамин и метаамфетамин. Третото забранено вещество, открито при теста е тетрахидроканабинол. То се отделя и поема от организма при пушене на марихуана. В колата униформените открили металодетектор, 2 глави за него, както и 2 монети с предполагаема нумизматична стойност.  След находката последвало претърсване в дома му на ул.„Сакар планина“, където е намерен плик с жълтеникаво кристалообразно вещество, реагиращо при полеви наркотест на метаамфетамин. Харманлиецът е задържан до 24 часа по стратиралото досъдебно производство, съобщиха от полицията.  ", "date": "2019.10.05", "title": "Хванаха надрусан иманяр зад волана в Харманли"}
{"url": "https://www.monitor.bg/bg/a/view/stara-zagora-se-pokloni-pred-pyrvostroitelite-si-177175", "text": "С венци и цветя пред паметника на загиналите за освобождението на града през Руско-турската война старозагорци си припомниха на 5 октомври за онези, които преди 140 години полагат първия камък за възстановяването на опожареното и обезлюдено /близо 14 000 са били жертвите от цивилното население/ селище. Само за две години голяма част от изпепелените къщи са възстановени, автор на новия градоустройствен  план е чешкият кондуктор Любор Байер, който е използвал схемата, по която някога римляните са създали на същото място Августа Траяна. В празнични ден бяха оповестени и новите почетни старозагорци: дарителката Мария Жекова и дългогодишният музикален педагог, балерината Снежана Дескова, специален музикален поздрав към тях отправи солистката на старозагорската опера Елена Петрова.  След издигането на националния флаг и знамето на града митрополит Киприан отправи молитва за благоденствие, приветствие изпрати и президентът Румен Радев, а хиляди жители преминаха по централната пешеходна отскоро улица „Цар Симеон Велики“ в пъстроцветно шествие. Сред множеството бяха и специалистите от регионалния исторически музей, които бяха избрали за 5 октомври тоалети от епохата на някогашния град на императрица Ирина.", "date": "2019.10.05", "title": "Стара Загора се поклони пред първостроителите си"}
{"url": "https://www.monitor.bg/bg/a/view/obshtina-tvyrdica-objavi-3-dneven-traur-zaradi-tragedijata-v-hainboaz-177177", "text": "Състав на старозагорския окръжен съд остави за постоянно в ареста  29-годишния украински гражданин Виктор Кулчу, който е задържан от полицията в Казанлък заради тежката катастрофа с 4 загинали в Прохода на Републиката.  Младият мъж  на този етап отказва да дава показания за случилото се към 18,35 часа на 4 октомври, когато в колата му „БМВх 7 се врязва „Ауди“, карано от 57-годишният пенсионер от град Шивачево  Николай Славов  и след взрив на газова бутилка загиват 54-годишната Татяна Славова и внуците им Николай и Йоана на по 15 и 5 години. Инцидентът става по пътя между град Гурково и село Пчелиново, в момента на сблъсъка е валял дъжд.Първоначално се смяташе, че Аудито на Славов е навлязло в насрещното платно, но след огледа на местопроизшествието стана ясно, че нарушител е украинецът. Пребиваващият за постоянно в България от 2016-а година Кулчу заявил при първия разпит, че веднага след удара извадил пожарогасителя от БМВ-то и пробвал да изгаси пламъците, но взривът от бутилката бил толкова силен, че се наложило да избяга встрани. От събраните до момента доказателства няма данни за употреба на алкохол или дрога от чужденеца.Не е била много по-висока от разрешените на това място 60 км /час  и скоростта на автомобила му, коментираха от прокуратурата. Обвинението настоя за постоянна мярка за неотклонение „задържане по стража“ защото Кулчу си е заминавал за родината и може да се укрие. Мъжът е работил известно време в „Булметал“ – Гурково, след това се прехвърлил като водач на ТИР в съседното градче Николаево. Няма данни за криминални прояви, семеен е и има малко дето.Близките му живеят в населеното предимно с бесарабски българи градче Твърдица, недалеко от Одеса. Късно следобяд на 4 октомври ръководството  на община Твърдица обяви тридневен траур заради трагедията в Прохода на РепубликатаОт там разказаха че живеещият в малкото градче Шивачево Николай Славов е работил до пенсионирането си като миньор, а съпругата му Татяна е била продавачка. Загиналите деца са от разтрогнатия брак на сина им, който често пътувал в чужбина. Малката Йоана постоянно живеела при майка с в град Лясково, но често ходела на гости на  баба и дядо. Във фаталната вечер четиримата пътували за Шивачево  за почивните дни . Тепърва ще се изяснява кога и при какви обстоятелства е била монтирана взривилата се газова бутилка.", "date": "2019.10.05", "title": "Община Твърдица обяви 3-дневен траур заради  трагедията в Хаинбоаз"}
{"url": "https://www.monitor.bg/bg/a/view/retro-klub-sybra-nad-170-stari-vozila-za-parad-177176", "text": "Над 170  автомобила  от България, Сърбия, Гърция  и Хърватска се включиха в юбилейния парад по повод 25-годишнината от основаването на старозагорския клуб „Ретро“ , сред дошлите на собствен ход беше и уникален „Форд Т“ от първата серия на американския гигант през далечната 1910 година, притежание на помориеца  Тодор Беляков. С цели три Ролс-ройса  се включи старозагорецът Бончо Делчев, който сподели, че в момента разполага с цели 8 броя от хитовото возило, съвсем наскоро се сдобил и с докарано от САЩ „Бентли“ от 1964 година , което преди години е било притежание на известен актьор от Великобритания и в момента вървяла реставрацията му . В колекцията си има модификации от 1954, 1964,1974,1984 и  най-новата е от 1989-а.Започнал да събира ролсовете първоначално като хоби, след това професионално, докато живеел и работел в Англия, а сега отново се върнал към хобито, като понякога предоставя „играчките“  на младоженци или абитуриенти. С оригинална, карана от Борис ІІІ кола марка „Рокни Студебейкър“ , модел 1930 година се похвали пловдивчанинът Дончо Дончев, който попаднал на царското возило преди петнадесет години в района на Кърджали. Тогава колата била в буквално насипно състояние, но след къртовски труд сега е в перфектна форма и дори с нея пристигнал само за около час до Стара Загора, за да се включи в парада. Само с две коли този път участва председателят на САК „Ретро“ Тончо Желязков“, който е горд притежател над 80 автомобила и две дузини мотоциклети , като най-ценна му му „Щайер Даймлер Пух“ от 1937-а. Купчина запалени по спортните модели събра „Опел Кадет“ със сръбска регистрация, който е участвал през далечната 1958-а в рали „Монте Карло“, а председателят на сръбската асоцията на собствениците на ретро – модели Небойша Джорджевич отправи специални похвали към организатора на парада и шеф на организационния комитет за юбилейното чествана Ганчо Баев за свършеното от него и екипа му.Сред специалните подаръци, които бяха подготвили домакините на парада беше луксозният албум със снимки и описания на над 100 автомобила, дело на изследователя Николай Корудерлиев.", "date": "2019.10.05", "title": "Ретро – клуб събра над 170 стари возила за парад (СНИМКИ)"}
{"url": "https://www.monitor.bg:443/bg/a/view/blagoevgrad-pochete-107-godini-ot-vtoroto-si-osvobojdenie-i-nachaloto-na-balkanskata-osvoboditelna-vojna-177173", "text": "Под звуците на българския химн беше издигнат националният флаг на Република България. Панихида за загиналите за Освобождението на Горна Джумая от османско иго, беше отслужена в храм „Въведение Богородично“. .  Специално за празничната програма в Благоевград пристигна заместник министър-председателят по обществения ред и сигурността и министър на отбраната Красимир Каракачанов, който извърши тържествен преглед на знамена и униформи на българската армия, а след това заедно с благоевградската общественост се поклони пред паметника на Георги Измирлиев Македончето. Програмата продължи с ритуал на паметника на Македоно-одринското опълчение, където министър Каракачанов припомни славни моменти от историята на Освобождението на Горна Джумая. ЛЕТОПИС На 5 октомври 1912 година, в 5 часа на разсъмване, над Рилското дере при село Бараково проехтяват първите 5 оръдейни залпа на трета бригада на 7 Рилска дивизия, командвана от генерал Георги Тодоров. 3100-те български воини от от лявата колона на бригадата са ръководени от генерал-майор Спас Георгиев. Те безпрепятствено преминават моста на река Рилска, която до този миг е очертавала границата между Турция и България. В 16 часа следобед, същия ден първият освободен град е Горна Джумая. Преобладаващото мюсюлманско население на града вече се е изнесло предвидливо с керваните каруци по пътя за Сяр и Солун през Кресненското дефиле, като преди това са продали набързо имотите си на комшиите християни. Българите посрещат своите синове и бащи в униформи в двора на църквата “Въведение на Пресвета Богородица”. За войниците няма време за празнуване, още същия ден бригадата потегля за Крупник – посоката е Сяр и Солун. Същият ден средната колона на 7 Рилска  освобождава Царево село, днешното Делчево в република Македония, после Берово и Кочани. На 14 октомври след като преодоляват в битка с турците Кресненския пролом нашата войска нанася ново поражение на турския Струмски корпус. Пътят към Сяр и Солун е открит. Тогава идва заповедта за спиране на настъплението от страна сръбския генерал Степанович, командващ 2 съюзна армия, под чието командване е 7 Рилска дивизия. Три дни по-късно, на 18 октомври заместник главнокомандващият българската армия генерал Савов отменя заповедта на сръбския си колега и заповядва на дивизията да настъпи към Солун. После се оказва, че това закъснение от 3 дни е фатално. На 22-23 октомври българите преодоляват Рупелския пролом, а на 27 вече се намират на 12 км от Солун при село Айватово. Но другите ни “съюзници”, гърците, вече са се договорили с коменданта на Солун Тахсин паша срещу 60 000 златни лири и завземат града под носа на нашите. Даже, осигуряват транспорт с кораби на няколко хилядната турска войска, която дни след това се включва в боевете срещу българите при Одрин. Въпреки, че към 7 Рилска дивизия се присъединява и Родопския отряд на генерал Ковачев, който заедно с четите на Христо Чернопеев, Яворов и Йонко Вапцаров освобождават Банско, Неврокоп и Кавала – закъснението от 3 дни коства на българската армия завземането на Солун. После Родопският отряд се насочва на изток и освобождава Ксанти и Гюмюрджина.", "date": "2019.10.05", "title": "Благоевград почете 107 години от второто си освобождение и началото на Балканската освободителна война "}
{"url": "https://www.monitor.bg/bg/a/view/domakinjata-somnambul-vyv-fermata-specheli-zrelishten-duel-177147", "text": "Две седмици след като актрисата Саня Борисова напусна предаването „Фермата“, сиромаси и чорбаджии станаха свидетели на втори, още по-епичен женски дуел. Домакинята-сомнамбул Красимира Цочева закова архитекта Кристиана Брънзалова с 10:0, желязно самообладние, издръжливост и зрелищен шпагат при коването на стълба в играта „Две дини под една мищница“. Красимира, която влезе в шоуто с визитката на човек, който общува по-добре със щангите, отколкото с жените, прелетя като торпедо през петте игри. От своя страна Брънзалова, която мечтаеше да грабне голямата награда от 100 000 лева, за да направи регистър на уникалните аритектурни паметници в Родопите, изкара дуела на обезболяващи инжекции. Още на стартовото предизвикателство „Тежки трупи“ тя разрани ръцете си, а при втората задача „Висене на греди“ се свлече в сламата и удари врата си. Кристиана показа респектиращ баланс в играта „Мост и ябълки“, но беше значително по-бавна от Красимира. Изненадващо, двойничката на Лара Крофт от отбора на сиромасите победи получилата световно образоване Брънзалова и на въпросите по история от алманаха. Красимира показа симпатиите си към Кристиана още когато я избра за втори дуелист. позитивен, и с енергията си ще уравновесява и мен. Освен това много си приличаме физически“, аргументира се Цочева. Двете жени се прегърнаха сърцато при обяваването на резултата, а докато Красимира приемаше дамаджана с вино и титлата Фермер на седмицата при сиромасите, чорбаджиите се сбогуваха със сълзи на очи със съотборничката си.", "date": "2019.10.05", "title": "Домакинята-сомнамбул във „Фермата“ спечели зрелищен дуел "}
{"url": "https://www.monitor.bg/bg/a/view/ubiecyt-ot-parijkata-prefektura-bil-posledovatel-na-radikalnija-isljam-177181", "text": "Мъжът, убил с нож четирима служители на парижката префектура на полицията, е изповядвал радикално виждане за исляма и е бил във връзка с хора от ултраконсервативната салафитска общност, съобщи днес шефът на националната антитерористична прокуратура Жан-Франсоа Рикар, цитиран от АФП. Първоначалните следствени действия са установили, че той е \"одобрявал някои насилствени действия, вършени в името на тази религия\", \"не искал повече да има определени контакти с жени\", \"оправдал\" атентатите срещу сп. \"Шарли ебдо\" през 2015 г., а също че \"от няколко месеца е променил начина си на обличане\", уточни на пресконференция прокурорът. Нападателят приел исляма преди около 10 години. Преди нападението тази седмица той разменил 33 есемеса със съпругата си, като всички те имали религиозен характер и завършвали с думите \"Аллах акбар\" (\"Аллах е велик\" на арабски), каза Рикар, цитиран от Ройтерс.", "date": "2019.10.05", "title": "Убиецът от парижката префектура бил последовател на радикалния ислям"}
{"url": "https://www.monitor.bg/bg/a/view/obir-posred-bjal-den-v-sofija-177182", "text": "185 хил. лева са откраднати от офис на банка, намиращ се в хипермаркет на столичния бул. Европа, като сигналът е подаден в ранния следобед, предаде БНР. Парите са били откраднати по време на обедната почивка на служителката, която отговаряла за тях. Работещата в офиса на банката касиерка е обяснила, че е оставила парите - около 185 хил. лева, в найлонов плик и ги е прибрала в каса, която не е била заключена в банката. След това е заключила вратата на помещението и е излязла в обедна почивка. Установила е липсата на сумата, след като се е върнала в офиса. На място са били изпратени екипи на СДВР. Разследват се всички версии. Иззети са и записи на камери в района. Разпитани са и хората, които работят в хипермаркета. По случая е образувано досъдебно производство.", "date": "2019.10.05", "title": "Обир посред бял ден в София - отмъкнаха огромна сума"}
{"url": "https://www.monitor.bg/bg/a/view/po-nov-metod-izgrajdat-naj-dylgija-tunel-u-nas-177179", "text": "В района на село Железница вече е приготвена техниката, с която ще се изграждат тунелите по магистрала „Струма“, а входовете им вече са очертани. Същинското строителство се очаква да започне до края на месеца, съобщава БНТ. По нов австрийски метод изграждат най-дългия тунел у нас - този при село Железница. Съоръжението е част от аутобана и ще бъде с дължина 2 км. В момента се подготвят площадките на входовете и изходите на тръбите, а същинското строителство ще започне до края на месеца. Проектът предвижда да бъде изграден обходен път в южната част на тунела, той ще се използва при аварийни ситуации. Ще има и площадка за хеликоптер. Съоръжението ще бъде изградено по нов австрийски тунелен метод, който предвижда пробиване и укрепване, след това пробиване отново с багери. По този начин ще се напредва в прокопаването на тунела. В тунела ще бъдат изградени модерни системи за безопасност, като пожароизвестителна и мониторинг система на конструкцията на съоръжението. Ще бъдат монтирани и интелигентни транспортни системи. Жителите на село Железница се надяват с изграждането на тунела да спрат задръстванията в населеното място. Тунелът трябва да бъде изграден за малко повече от две години и ще струва над 185 милиона лева без ДДС.", "date": "2019.10.05", "title": "По нов метод изграждат най-дългия тунел у нас"}
{"url": "https://www.monitor.bg:443/bg/a/view/sori-ama-peevski-ne-e-dyvka-za-vsjaka-usta-177166", "text": "„Мисията на ИПИ е да развива и защитава пазарните подходи за преодоляване на предизвикателствата, пред които гражданите на България и в региона се изправят“. Високопарна визитна картичка, която изобщо не отговаря на истината.   От доста време основна мисия на Института за пазарна икономика на червеното номенклатурно отроче Красен Станчев е „предизвикателството Пеевски“. Кой още не се е упражнявал по темата? Моля, другари експерти, не се бутайте. Всеки ще получи възможност за изява. Все пак се опитайте да звучите малко по-достоверно. Сори, ама Пеевски не е дъвка за всяка уста. Да, модерно е да му приписвате всяко зло в държавата. Със сигурност всичко, което кажете и напишете, ще бъде цитирано от двете медии бухалки на олигарха Иво Прокопиев - „Дневник“ и „Капитал“. И все пак, не се излагайте като кифладжии и се опитайте поне да се придържате към дневния ред и опорките, спускани от кръга. Не забравяйте да се опрете на някоя патерица: „свързват с Пеевски“, „добре осведомени източници твърдят“. Иначе излиза, че вие твърдите нещо, което не отговаря на истината. Също като експерта от Института за пазарна икономика Иван Брегов, потърсил изява в предаването „Денят с Веселин Дремджиев“ по TV+ и TV1. „Очевидно кандидатурата на Пеевски за главен прокурор, за добро или за зло, взе превес над тази на Бойко Борисов“, казва Брегов. Честно, за пръв път чуваме, че Бойко Борисов и Делян Пеевски са били кандидати за поста. „Експертът“ надмина всички дежурни коментатори и анализатори от медиите бухалки с това твърдение. В чии болни мозъци се въртят такива конспирации, е отделен въпрос. Ако и познанията на този човек за пазарната икономика са толкова скромни обаче, любопитно е в каква област точно се представя за експерт. В предишна демонстрация на невежество и инфантилизъм от страна на експерт по красенстанчева икономика имаше разсъждения за зависимите и независимите магистрати. И там пак се джвакаше дъвката Пеевски. Ако не друго, видя се кои са крайно зависимите експерти в Института по пазарна икономика. Не е ли малко нехигиенично да си прехвърляте предъвкани фейкове за Пеевски от уста в уста?", "date": "2019.10.05", "title": "Сори, ама Пеевски не е дъвка за всяка уста"}
{"url": "https://www.monitor.bg:443/bg/a/view/nad-70-ubiti-i-3000-raneni-pri-protestite-v-irak-177167", "text": "Най-малко 73 души, повечето цивилни, са били убити и над 3000 са били ранени от началото на антиправителствените демонстрации в Ирак, съобщи независима правозащитна група, цитирана от ДПА. Според члена на т.нар. Висша комисия за права на човека Али ал Баяти сред убитите са най-малко петима полицаи. Многохилядните улични демонстрации започнаха в четвъртък в Багдад и още няколко иракски провинции. Хората протестират срещу корупцията, безработицата и лошите услуги, в частност липсата на електричество и чиста вода. Демонстрациите бяха разгонвани със сълзотворен газ и стрелба от силите за сигурност, а правителството наложи денонощен полицейски час в столицата и на други места. Протестите, оглавявани предимно от млади хора, стават година след като Адел Абдел Махди пое премиерския пост. Те пораждат нови проблеми за правителството, което още води битки с останките от \"Ислямска държава\".", "date": "2019.10.05", "title": "Над 70 убити и 3000 ранени при протестите в Ирак"}
{"url": "https://www.monitor.bg:443/bg/a/view/trimata-ot-dai-plovdiv-ostavat-zad-reshetkite-177171", "text": "Обвинените в получаване на рушвети от транспортни фирми служители на ДАИ – Пловдив остават зад решетките. Това реши съдия Екатерина Роглекова от окръжния съд в Пловдив. По думите й, по време на прочитането на определението на съда, инспекторите  Димитър Янакиев, Станко Милушев и Паун Тенев са действали в съучастие и става дума за добре организирана схема. Затова действията на тримата са силно укорими. Тъй като могат да повлияят на свидетелите по делото или да извършат друго престъпление, служителите на отдела за издаване на транспортни лицензи, бяха оставени в ареста. Тримата инспектори са взимали различни рушвети от транспортните фирми. Започвало се е от 300 лева и се е достигало до 10 000 лева, считат от прокуратурата. По схемата оставените в ареста са ощетили държавата с около 300 000 лева от неналожени санкции. До момента било доказано, че от управителя на голямо транспортно дружество с холандски собственик, извършващо товарен транспорт с тирове до европейски държави, са поискани на два пъти подкупи в размер на 5000 лева по време на комплексни проверки. Първият път това е направено през 2017 година, а вторият път - тази година. Междувременно са искани и други, по-малки подкупи за по-дребни нарушения.  Дружеството е било изнудвано с аргумента: „Или даваш, или ти спирам 300 тира”.  По време на разследването са използвани и специални разузнавателни средства, стана ясно в съда. Сред дружествата има и такова за самостоятелен превоз, което е работело без документи, отчети и пътни листове. От него инспекторите са искали, освен пари, и чанти с луканки и други месни деликатеси. Като цяло от фирмите са искани различни подкупи, в зависимост от това колко са големи и колко мащабна е дейността им. В част от случаите се е пристъпвало към съставяне на акт за около 50 лева за едно нарушение, а в същото време фирмата е имала 20 други нарушения, но за тях не били съставяни актове. Основно ставало дума за липса на психологическа годност на шофьорите - тираджии, липса на пътни листове, шайби, чрез които се отчитат почивките на шофьорите и др.  Срещу тях са повдигнати обвинения за приемане на подкупи чрез изнудване, в качеството си на длъжностни лица, в условията на продължавано престъпление. За това законът предвижда от 3 до 10 години затвор, глоба до 20 хиляди лева и лишаване от право да се заема държавна длъжност. Определението на съда не е окончателно и подлежи на обжалване пред апелативния съд в Пловдив.", "date": "2019.10.05", "title": "Тримата от ДАИ – Пловдив остават зад решетките"}
{"url": "https://www.monitor.bg:443/bg/a/view/lui-vuiton-ni-vyrna-v-bel-epok-snimka-177152", "text": "В периода 23 септември – 1 октомври се проведе едно от най-дългоочакваните събития във фешън индустрията – Седмица на модата в Париж. Бляскавият форум стартира с азиатка нотка. Японският бранд \"Маме Курогучи\" и южнокорейската марка \"Кимеким\" направиха своя дебют във френската столица. Японката Майко Курогучи е черпила вдъхновение за колекцията си от опаковките на японски сладкиши вагаши. Моделите й дефилираха с пластмасови чанти с украса от ресни. В линията преобладават облекла в зелени тонове, носени в комбинация с островърхи обувки с плоски подметки. Киминте Кимеким пък представи облекла с елементи на традиционния корейски костюм, ученически униформи и стрийт облекло. Част от колекцията е кръстена \"Купи го, ако искаш\" и включва огромни сака с два пъти по-дълги от нормалното панталони. Кулминацията във втория ден от Седмицата на модата в Париж бе Първата представителка на нежния пол сред дизайнерите на бранда Мария Грация Киури представи тоалети, вдъхновена от природата. За нея по котешката пътечка се разходиха именити модели, сред които Наталия Водянова и Карли Клос.  За актуалните модни предложения Киури се е вдъхновила и от архивите на \"Диор\" и в частност от снимка на Мис Диор (Катрин Диор), заобиколена от цветя. Резултатът - декоративна и пъстра колекция, включваща сламени шапки в естествени цветове или боядисани в черно, свободно падащи минирокли в стил градинарска престилка, дълги рокли в пастелни тонове и с флорални мотиви и А-образни поли със сложна органична бродерия.  В същия ден се проведе и за което манекените дефилираха по пътека, осеяна със светлини от прожектори на фона на Айфеловата кула, представяйки колекцията прет-а-порте за сезона пролет/лято 2020 г. В линията на дизайнера Антони Вакарело преобладават дълги свободно падащи рокли със златисти бродерии, които напомнят за 70-те години на миналия век. Колекцията включваше още къси и дълги до коленете шорти, високи ботуши, искрящи панталони тип пура, гащеризони и прозрачни топове с дълбоки деколтета. Черешката на тортата бе супермоделът Наоми Кембъл, която закри шоуто на \"Ив Сен Лоран\".  Бруно Сиалели, новият творчески директор на защити индивидуализма на родените през 80-те и 90-те години на миналия век в рамките на атипично дефиле под дъжда. Манекенките, сред които сестрите Диджи и Бела Хадид, представиха дълги тоалети в свежи тонове - синьо, пясъчно жълто, розово, зелено. Зрителите, които също бяха защитени с чадъри, ползваха слушалки, за да се потопят във филмовия свят на шоуто, вдъхновено от комиксите \"Малкият Немо в Слъмбърленд\", публикувани през 1905 г.  \"Мислих за младежите, които се разхождат, носейки слушалки. Мислих за този своеобразен индивидуализъм. Говори се, че човек се затваря в себе си. В края на краищата това е нещо, с което трябва да свикнеш. То е като неразбираем сън. Редица облекла в колекцията са вдъхновени от приключенията на Малкия Немо принтове, за да се покаже носталгията по детството\", каза Сиалели.  В рамките на модния форум певицата Риана представи новата колекция на \"Фенти\", посветена на работното облекло. Тя включва тениски с щампи, дънкови модели и пуловери поло. Перлата от Барбадос участва във всички аспекти от създаването на дрехите - избира тъканите, цветовете, детайлите. се характеризира с женственост. В тоалетите силуетът е издължен, а формите - закръглени.  За сезона пролет/лято 2020 г. британската дизайнерка Клеър Уейт Келър е проектирала костюми тайори, включващи прилепнали към тялото дълги сака и тесни шорти.  Вниманието привлякоха още шорти и двуцветни палта от избелен плат деним, скъсани джинси и поли с цепки отпред. Показани бяха също ризи с украса от принтове на цветя, облекла с шал яки, поли, които се разширяват в долната си част, тоалети с издути ръкави, отворени обувки с високи токчета. бе показана сред декор, пресъздаващ покривите в Гран пале във френската столица. Наследничката на покойния Карл Лагерфелд Виржини Виар показа костюми от туид в различни нюанси на кораловия и червения цвят. Кая Гербер, 18-годишната дъщеря на супермодела Синди Крофорд, дефилира с къса бяла пола в комбинация с блуза от тюл и каубойска шапчица. Ревюто не мина без куриоз. Зрителка, облечена в костюм от туид и с шапка на главата си, сякаш за да напомни за класическо облекло на \"Шанел\", изненадващо се качи на подиума в края на дефилето и застана до Джиджи Хадид. Впоследствие тя слезе от подиума, придружена от супермодела. \"Появата на тази неканена гостенка на подиума не бе предвидена. Предпочитаме това да не се случва, но няма излишно да драматизираме нещата\", заяви говорителка на \"Шанел\".  В последния ден от Седмицата на модата в Париж колекцията си показа Сред минималистичен декор, но на фона на огромен плазмен екран и под звуците на парчето It's Okay to Cry на Софи артистичният директор на бранда Никола Гескиер показа дамската колекция прет-а-порте за пролет/ лято 2020 г. Почерпил вдъхновение от периода Бел епок, Гескиер залага на дръзки принтове, микс от ярки цветове като жълто и лилаво или синьо и бордо, ромбове и карета, флорални Ар Нуво десени, разноцветни обувки тип мокасини, буфан ръкави, поли тип лале и раирани панталони. Сред звездните гости на шоуто се откроиха Джъстин Тимбърлейк, Джесика Бийл, Джъстин Теру, Клоуи Грейс Морец и Алисия Викандер.", "date": "2019.10.05", "title": "\"Луи Вюитон\" ни върна в Бел епок (СНИМКИ)"}
{"url": "https://www.monitor.bg:443/bg/a/view/pojar-izpepeli-ceh-za-meso-v-pleven-177168", "text": "Пожар изпепели цех за месо в Плевен, съобщи полицията. Инцидентът е станал около 7.00 часа тази сутрин. Пламъците са тръгнали от покрива на сградата, която се намира в индустриалната зона на града. След получаването на сигнала на мястото незабавно са се отзовали пет противопожарни екипа със седем специализирани автомобила и 19 служители. Два часа по-късно огънят е бил локализиран на втория етаж, където се е помещавал цехът за пакетиране и охлаждане на месни изделия. Малко по-късно пожарът е бил изцяло потушен. При инцидента няма загинали или пострадали. Напълно унищожен е вторият етаж на сградата. Причините за пожара се изясняват.", "date": "2019.10.05", "title": "Пожар изпепели цех за месо в Плевен"}
{"url": "https://www.monitor.bg/bg/a/view/botev-plovdiv-otnovo-padna-fenovete-sybljakoha-futbolistite-177180", "text": "\"Ботев\" (Пловдив) разочарова привържениците си  и продължи със слабото си представяне от началото на сезона. Четвъртата поредна загуба и общо сема до днешния 12 кръг на първенството бе унизителна - с 0:3 при гостуването на \"Ботев\" (Враца. Точни за \"Ботев\" (Враца) бяха Даниел Генов и Петър Атанасов, който се разписа два пъти. Всички поражения паднаха в рамките на осем минути - между 67-ата и 75-ата. Привържениците на Ботев Пловдив бяха изключително сърдити след поражението на \"канарчетата\". След последния съдийски сигнал във Враца те накараха играчите да свалят фланелките си. Кризата в отбора се задълбочава, след като момчетата на Желко Петрович продължават да се представят трагично и се намират на предпоследното място в класирането на българското първенство. Поражението сгъстява и облаците около треньора Желко Петрович. Той пристигна в началото на сезона, на мястото на Николай Киров-Белия, но не успява да накара отбора да играе по-добре.", "date": "2019.10.05", "title": "\"Ботев\" (Пловдив) отново падна, феновете съблякоха футболистите"}
{"url": "https://www.monitor.bg:443/bg/a/view/nad-46-000-praseta-po-selata-padnaha-jertva-na-chumata-176615", "text": "Над 46 хиляди прасета в стопанствата тип „заден двор” паднаха жертви на чумата. Те са били заклани, а стопаните им са усвоили месото. Това сочат данните на Българската агенция по безопасност на храните към средата на септември. Дребните стопани по селата бяха принудени да заколят без време прасетата си заради разразилата се в страната зараза от африканска чума. В 20-километровата зона около големите свинекомплекси трябваше да бъдат ликвидирани животните в стопанствата тип заден двор, защото са потенциален източник на заразата. Срещу това стопаните получават по 300 лева от държавата. Парите са предназначени за дезинфекция на кочините, преди те да бъдат заселени с нови животни от септември догодина. Пари Стопаните, които доброволно усвоиха месото от прасетата, получават по 300 лева на двор, уточняват от БАБХ. Изплащането става съгласно утвърдените списъци от Областните епизоотични комисии (ОЕК). Право на обезщетение имат стопанствата в санитарните зони около индустриалните ферми и тези, определени с висок епизоотичен риск. Списъците, по които се изплащат обезщетенията, бяха изготвени от кметовете на населените места и утвърдени от Областните епизоотични комисии. След официалното им заверяване бяха изпратени в БАБХ. По данни на земеделския министър Десислава Танева, която тя обяви в петък в парламента, броят на стопанствата, които са били подадени по списък в МЗХГ бил 34 821, подадените заявления в областни дирекции по безопасност на храните са били 29 500, финансовото подпомагане е в размер в момента на 8 млн. 850 хил. лв., изплатени в 1691 населени места в 179 общини. Извършват се проверки за достоверност на подадените данни за обезщетение при африканска чума по свинете, има отказани заявления, каза Танева в отговор на депутатски въпрос. Критерии Стопаните, които са допустими за получаване на обезщетението в размер на 300 лв., са тези, които отглеждат до пет прасета за угояване, разположени в санитарни зони и отглеждани във ферми тип ,,лично стопанство\", които не продават на пазара, а добиват месо само за лична употреба. Те трябва да бъдат включени в списък, изготвен от кмета на населеното място. Документът се представя в Областната епизоотична комисия, заверен от областния управител и от официалния ветеринарен лекар, с подпис и печат. За да се възползва от помощта, той трябва да е извършил почистване и дезинфекция.  Стопаните, които не подлежат на обезщетение, са тези, които са представили неизрядни документи и при проверка в стопанствата им е установено, че животните не са заклани, уточняват от БАБХ.", "date": "2019.10.05", "title": "Над  46 000  прасета по селата паднаха  жертва на чумата"}
{"url": "https://www.monitor.bg:443/bg/a/view/ukrainec-vinoven-za-zverskata-katastrofa-na-prohoda-hainboaz-karal-s-bjasna-skorost-177169", "text": "Предполага се, че за тежката катастрофа, възникнала на прохода \"Хаинбоаз\" снощи, вина има украински гражданин със статут на постоянно пребиваващ у нас, съобщи БТВ. При пътния инцидент загинаха баба, дядо и двете им внучета. Първоначалният оглед е показал, че чуждият гражданин е навлязъл в насрещното движение с колата си и е шофирал с бясна скорост. По непотвърдена информация от последвалия челен удар с идващия насреща автомобил украинецът го е влачил няколко метра. Българската кола е избухнала в пламъци и четиримата пътуващи в нея за загинали. Мъжът е на 57 г., жената - на 52 г., а двете им внучки - на 5 г. и 15 г. Главен инспектор Димитър Димитров обясни, че произшествието е настъпило около 18:30 ч. между град Николаево и село Пчелиново. В следствие на удара, автомобилът, в който е пътувал българското семейство, е излязъл от пътното платно и се самозапалил. Колата е била с газова уредба. Димитров поясни, че техническа експертиза ще покаже с каква скорост са се движели и двете моторни превозни средства, както и защо едната кола е пламнала. 19-годишният украинец е получил травми на гърдите и десния крак. Пробите за алкохол и наркотици са дали отрицателен резултат. Взета е и кръвна проба, като резултатите тепърва се очакват. Той е задържан за срок от 24 часа. Очаква се да му бъде повдигнато обвинение. Заради катастрофата движението в прохода беше преустановено за няколко часа.", "date": "2019.10.05", "title": "Украинец виновен за зверската катастрофа на прохода \"Хаинбоаз\" – карал с бясна скорост"}
{"url": "https://www.monitor.bg:443/bg/a/view/pytnik-izgorja-v-seat-vzriven-ot-gazova-butilka-177172", "text": "„Сеат“ избухна в пламъци след челен удар с „Опел Зафира“ на шосето от Враца за Оряхово в петък вечерта. След потушаването на огъня, предизвикан от взривената газова бутилка, криминалистите са намерили овъглен труп на задната седалка. Самоличността на загиналия до събота след обяд не беше идентифицирана. Тежкият инцидент е станал в района на местността „Череша“, на няколко километра от областния град към 19 часа, съобщиха от областната дирекция на МВР. Близо до разклона за село Чирен са се сблъскали “Сеат“, управляван от 25-годишния Христо Маринов и „Опел Зефира“, шофиран от 38-годишен мъж , който е ранен и е на лечение в хирургията на врачанската болница. След удара водачът на испанската кола е избягал от произшествието. В  издирването му полицията пуснала и кучета. Проверяват се десетки вили в района като се предполага, че изплашеният беглец може да е намерил подслон в някоя от необитаемите. Христо Маринов е син на заместник-областния управител на Враца Робертино Маринов, който е и кандидат за кмет на Оряхово. Младежът бързал да се прибере от столицата, където работи. Предполага се, че изгорелият в колата е негов приятел. Близките на беглеца също са разтревожени, защото той не се е свързал с тях, а двата му телефона са изключени.", "date": "2019.10.05", "title": "Пътник изгоря в „Сеат“, взривен от газова бутилка"}
{"url": "https://www.monitor.bg:443/bg/a/view/utre-vjatyr-oblaci-dyjd-i-slynce-177170", "text": "Атмосферното налягане ще се повишава, но ще се задържи по-ниско от средното за месеца. През нощта на места от запад на изток слабо ще превали. През втората половина на нощта облачността от запад ще се разкъсва и намалява. Минималните температури ще са от 3 - 4 градуса на места из високите полета на Западна България, до 11-12 градуса в югоизточните райони и по морския бряг. Утре облачността ще е променлива, често намаляваща до слънчево. Сутринта на места в крайните югоизточни райони все още ще превалява. Ще бъде ветровито с умерен, в Дунавската равнина и западната част на Горнотракийската низина и временно силен запад-северозападен вятър. Максимални температури между 14 и 19 градуса, в крайните югозападни райони до 22-23 градуса. Над Черноморието облачността ще бъде променлива, по-значителна в сутрешните часове и на места по южното крайбрежие ще превали. След обяд ще се установи предимно слънчево време. Ще духа умерен запад-северозападен вятър. Максимални температури на въздуха - между 16 и 19 градуса. Температурата на морската вода е 20-21 градуса. Вълнението на морето ще бъде 2 бала. В планините ще бъде ветровито, с умерен и силен запад-северозападен вятър. Облачността ще е променлива, често намаляваща до слънчево. Сутринта в Странджа ще има превалявания в процес на спиране. Максимална температура на височина 1200 метра - около 11 градуса, на 2000 метра - около 3 градуса. В началото на следващата седмица облачността отново ще е по-често значителна и ще превалява, в понеделник - главно в Южна България, във вторник - и на изток. Вятърът ще се ориентира от североизток, втория ден в източните райони временно ще се усили. Дневните температури отново ще се понижат, повече в източните райони и максималните ще бъдат предимно между 12 и 17 градуса.", "date": "2019.10.05", "title": "Утре вятър, облаци, дъжд и слънце"}
{"url": "https://www.monitor.bg:443/bg/a/view/mirela-ivanova-svetyt-na-poezijata-e-izpylnen-s-misterija-177121", "text": "„Исках да разкажа много истории, мои и чужди, които бях насъбрала до задушаване“, казва в интервю пред \"Монитор\" поетесата - С радостно вълнение тръгвам към любимата си Бавария – и заради признанието, и заради прекрасната възможност, и заради авторитета на фестивала, организиран от години заедно с множество други събития, посветени на поезията, обичайно в Мюнхен, а през тази есен по изключение – в Бамберг. Преди доста време в продължение на 1 година живях и работих в Международния творчески дом „Вила Конкордия“ в Бамберг, бях наградена със стипендия от Баварското министерство на културата, тъй че пътуването и участието ми имат и свое носталгично измерение. Schamrock-Festival der Dichterinnen е и сериозна дискусионна платформа. Ще разговаряме за участта на високата литература, за мястото на литературата в задъханото и екстремно настояще, за поезията и нейната природа на свободен духовен остров, на високо обиталище. Поетичните четения са специален ритуал, присъстващите често имат въпроси след това – ще ви призная, че тъкмо годината в Бамберг ми даде невероятен шанс да се досегна с думите си до най-неочаквани аудитории, като не пропускам факта, че не чета стиховете си в оригинал, а в превод на немски. Та в онази подарена година направих поетични четения къде ли не – от аулата на Бамбергския университет, която се намира в църква от ХІІІ век, до затвора за малолетни престъпници с тежки присъди, помещаващ се в огромен бароков манастир, незабравими преживявания. Надявам се, че и сега фестивалът ще се превърне в одухотворено и запомнящо се събитие. - Пишех много само когато бях много млада, с неопитомени очи и сетива, тогава лириката е стихия, която те владее от глава до пети, всекидневно откривателство, метафоричен циклон, болезнен опит да създадеш собствен, разпознаваем и уникален поетичен свят. Няма милост! Промениха се възрастта и опитът ми. В последните петнайсетина години се разгърна любопитството ми и към други жанрове – много ме вълнува късият разказ с възможностите, които дава за разгръщане на същностен психологизъм в няколко страници, пък и с натрупаната в националната ни литература традиция. За мен се оказа важно предизвикателство да разкажа автентично множеството истории, мои и чужди, които бях насъбрала до задушаване, да ги преработя художествено и да превърна в нови отломъци живот. Увлича ме взаимосвързаността на героите, как взаимно си влияят, как се подчиняват един другиму, естествеността в диалога, но и вторите планове, подтекстът, нишката на сюжета и малките и големи възли в тази нишка, такива ми ти неща. Почти същото е и с пиесите: празничното изпитание у теб да заживеят много и различни хора, които в общуването помежду си да търсят и себе си, и истината, която ги свързва или разделя... В края на краищата значение има само резултатът, а не „лабораторните“ ми разсъждания. Разказите, които засега са излезли в два сборника, „Бавно“ и „Всички разкази са за теб“, се четат и харесват и най-радващото е – от млади, мислещи хора. - О, коя съм аз в необята на словото, за да посочвам върховете и да ги предрешавам – само един свободен литературен атом. Да, усещането ми за завършеност след „СЕДЕМ. Стихотворения (с) биографии“ не ме изоставя, но знае ли човек какво предстои... Да не забравяме, че светът на поезията е изпълнен с мистерия, с мистичност и затова се осланям на „отворените финали“, на изненадата – не искам да знам какво предстои, не искам да се вричам и заричам, защото не ми е интересно. - Не, поезията винаги си остава убежище – тя предоставя различна, смислена и чувствена територия на свобода, необят от възможности да окуражим душата си и да се изпълним с духовна храброст, да преживеем изпитанията по пътя си с достойнство и да усвоим стоицизма по най-красивия начин. Поезията не е евтина масовка, не е словесна епидемия, която лесно да ни зарази и бързо да ни пусне – дори понякога се боя, че разгърналата се заплашително графомания отнема от истинността на срещите насаме с поезията. Виртуалното и книжното пространство буквално се наводниха с лесни и дори непочтителни стихотворни опити, голямо затлачване, та чак заблатяване. Но не е това – не е „пиши-бриши“, тинтири-минтири, сълзливи излияния и претенциозни хрумки... - Още в края на следването си написах първата си пиеса, свързвам я с големия покоен режисьор Стоян Камбарев. Работихме с възторг и посвещение заедно, но проектът ни не се осъществи. Сцената винаги ме е примамвала, театърът, играта – дори стихотворенията ми носят този игрови, театрализиран дух. Съвсем нескромно ще кажа, че имам вече изградени познания и усет и се стремя да не правя неуспешни опити, камо ли да ги пазя и в чекмеджето. Не занимавам никого с вътрешните си съмнения, колебания и несигурности, не показвам и не споделям текстове от какъвто и да е жанр, преди да са напълно готови и да им вярвам. Сега да открехна мъничко и завесата: пиесата, която режисьорката Катя Петрова ще постави на Камерна сцена, се нарича „Линията на живота“ и има 6 женски роли. - Вече като че ли отговорих: театърът открай време е в мен, дори във всекидневието си аз съм театрализиран човек – в рамките на допустимото. Играта е част от естеството на всекиго, от моето – също. Идването ми в Народния театър, работата в тази сакрална сграда, заселена с величествени сенки, общуването ми с преинтересни актьори, актриси, режисьори отключи вдъхновението ми. И, да, чувам и виждам героините и героите с лицата и гласовете, но да не се заблуждаваме – в мои ръце е само текстът, а едно представление е общностна творба с много и различни съучастници. - Народният театър „Иван Вазов“ има многообразна и амбициозна програма за бъдещите юбилейни Вазови години, направена със самосъзнанието колко много дължим всички ние, българите, на своя национален писател. Не е случаен изборът на романа „Нова земя“ – роман, в който, струва ми се, живеем и до днес – пренебрегван във времето точно поради несвършващата си актуалност във всички български времена. Прозорлива епопея на сложното и недалновидно „усвояване и присвояване“ на свободата и безмилостно верен прочит на народа, „взет в големия си стихиен смисъл като същество живо, мислещо и чувстващо, винаги верующ в доброто, честен, простодушен като дете...“. Да не цитирам повече от последните страници на „Нова земя“, само да кажа, че драматизацията на романа ще бъде направена от всепризнат майстор като Юрий Дачев. Творческият екип включва и режисьорката Бина Харалампиева, с доказани страст и вкус към класиката и към творбите на Иван Вазов. Представлението ще има своята премиера на 9 юли, рождения ден на писателя, на сцената на „Театър пред театъра“. - Те на първо място са моето семейство, взаимопреливането на обич и вдъхновяващото напрежение. Признавам си, че аз съм най-сдържаният и „остър“ ъгъл в нашия семеен триъгълник и затова по-често наум, отколкото на глас, им благодаря, че ги има.", "date": "2019.10.05", "title": "Мирела Иванова: Светът на поезията е изпълнен с мистерия"}
{"url": "https://www.monitor.bg:443/bg/a/view/irina-miteva-vlubena-v-geroinja-na-nabokov-177032", "text": "„Фотиту на терен! Фотевице!“ – това е бойното обръщение към актрисата Ирина Митева, докато снимаше в сериала „Откраднат живот“, с който проби и се настани в хиляди български домове. Навремето децата от блока наричали добричлийката „Инче“, по-късно в НАТФИЗ става „Ире“, а днес се обажда и на „Г-жо Фотева!“, когато някой я познае по улицата. „След като във филма умрях, се случваше някой да ме спре и да ми се зарадва: „Аз се досещах, че вие сте жива! Знаех си!“. Отговарях: „Това е тайна. На никого нищо не казвайте! Под прикритие съм!“, с усмивка обяснява бившата екранна шефка на болница „Св. Кирил“. И уточнява, че в ежедневието не ходи нито толкова гримирана, нито толкова нагиздена като героинята си. „Аз влязох момиче в Академията и си излязох момиче. Не съм се замисляла как реално изглеждам – признава възпитаничката на проф. Пламен Марков. – Но Ина Фотева беше толкова дама, толкова крайно поддържана и различна от мен, че ми трябваше време да свикна с всичките й нокти, токчета, бижута, прическа... За година и половина снимки стойката, походката, маниерите на Ина ми помогнаха да приема своята женственост, да не се страхувам от нея, защото в началото е малко стресиращо да изглеждаш дама, а вътре в себе си да се чувстваш дете“. Не мислете обаче, че на г-ца Митева по принцип й липсва смелост, когато става дума за житейски ситуации. „Винаги съм си мислела, че ако зависеше от мен, щях да бъда малко по-хитра от Ина. Убедена съм, че, когато човек иска да спаси живота си, е способен на много неща“, разсъждава тя. Може би „нейната“ Ина би изобретила начин да избяга от демоничния си съпруг Иво Фотев, нищо че партньорът й Васил Бинев след края на тяхната линия в сюжета ужасно й липсва: „Бих му казала, че искам да отида на почивка, той щеше да ме прати и тотално би изгубил следите ми. краставички и царевичка в някое диво село в Испания или Аржентина“, гради хипотези тя. „Мъчно ми е за Ина, нормално е. И няма роля, която да я компенсира – това е невъзможно, защото всяка си има своите прелести и е съвсем различно влюбване. Не смятам, че влюбванията си приличат“, откровена е актрисата. За нея Ина Фотева е първата голяма кинаджийска любов. В театъра любовите й са повече, като започнем с Маги от „Котка върху горещ ламаринен покрив“ на Тенеси Уилямс, чийто образ Ирина разработва още в младежката актьорска школа на Малин Кръстев, а по-късно с неин монолог я приемат в НАТФИЗ. Идеята, че трябва да се пробва на сцената, е на прабаба й и прадядо й. „Някак си почувствах това, което те ми казват. Така в средата на ХІІ клас сякаш ми светна лампичка. Иначе имах други планове за живота си – бях решила да уча маркетинг и мениджмънт във Варна. Но в един момент рязко ги отхвърлих. И слава Богу, защото сегашният ми начин на живот прекалено много ми харесва“, споделя Ирина. Тя вярва, че пръстът на съдбата е посочил да превземе Академията от втори опит. Първата година кандидатства при проф. Стефан Данаилов и проф. Снежина Танковска, но на ІІІ кръг те я късат. „Разбира се, за мен това беше болезнено, но впоследствие разбрах, че като си изстрадаш мъката, помъдряваш. Останах да живея в София, да се подготвям, да работя и тогава си дадох сметка, че още не съм била готова по нито един параграф да вляза и да уча там. Не мисля, че щях да се справя толкова добре. След това ме прие проф. Пламен Марков и попаднах в страхотен клас. Беше много по-полезно за мен да пропусна годината – вече бях доста по-уверена и мотивирана. За нищо на света не бих заменила следващите – преподаватели и състуденти“, категорична е Ирина Митева. От миналия сезон 26-годишната красавица е част от младата трупа на театър „София“, където е престъпна измамница в „Нощта на 16 януари“ от Айн Ранд, объркана актриса в „Съгласие“ от Нина Рейн, сватбарка в „Емигрантски рай“ от Димитър Динев. Директорът на общинската трупа Ириней Константинов забелязва талантливата дебютантка в спектакъла „Нирвана“ по Константин Илиев, който Митева и състудентът й Александър Евгениев представят на Друмевите театрални празници в Шумен. След среща и кратък разговор двамата си стискат ръцете и Ирина акостира в бялата сграда в парка „Заимов“. Към постановката на Максима Боева тя продължава да се връща с удоволствие не само заради тласъка в кариерата: „Нашето представление има общо 7 отличия. Не ги деля на мои и на колегите. Какво би била моята награда за женска роля, ако го нямаше моя партньор на сцената – без неговия Яворов не бих била тази Лора“, подчертава актрисата. По нежното лице на Ирина сякаш могат да се рисуват различни образи: то много се променя в зависимост от грима, така както се променя цветът на очите й – сив, зелен, гълъбовосин. „Бих правила всякакви трансформации с външността си, стига само да се влюбя в персонажа. В живота винаги полагам грижи да поддържам това чувство за влюбеност“, категорична е тя. В Пловдив в продължение на месец и половина тя ще репетира пиесата на Набоков „Събитие“ под режисурата на Красимир Ранков и отново е влюбена – в героинята. Историята е доста заплетена: и отношенията им вече са почти като на брат и сестра, когато голямата й любов се връща от затвора. Бил е зад решетките именно заради нея и нейния съпруг... Премиерата на тази драма за страст и отмъщение с комедиен уклон е предвидена за 16 ноември под тепетата. Съвсем наскоро Ирина имаше и няколко снимачни дни във филма на Димитър Радев „Раят на Данте“. Там в главната роля е Владо Пенев, а тя играе негова майка в детските му спомени. „Беше ми много интересно да снимам в епоха“, отбелязва Митева, за която 60-те – 80-те на соца са „епоха“, позната само от разкази на очевидци. Тоалетите и фризурите от онова време за нея са чиста екзотика: „Бяха ме тупирали с толкова много лак за коса, че ако се качех на мотор, нямаше да имам нужда от каска – дори при насрещен вятър от 120 км в час нищо нямаше да трепне по мен. Сигурна съм, защото дядо ми имаше мотор и често ме возеше, когато бях малка...“. До ден днешен на Ирина Митева й се налага да обяснява на различни хора, че не, още не е омъжена. Фалшивата новина се разпространява след като със скъпия си приятел и състудент Венцислав Сариев снима късометражка, в която двамата играят младоженци. Но не веднага щом пускат кадъра от екранното бракосъчетание във Фейсбук, а 2 седмици по-късно, когато Ина Фотева слага край на живота си в сериала. Тръгват слухове, че тя е поискала от сценаристите да я отстранят, защото си има лични планове – сватба, бебе на път и т.н. Макар над въпросното фото да е уточнено, че това се случва на снимачната площадка, Ирина и Венци са толкова убедителни, че всички се хващат на въдицата. „Близки и познати ми честитяха и ме питаха как е младоженческият живот. Беше абсурдно и за двамата, че получавахме поздравления дори от роднини в чужбина и упреци защо не сме им казали“, разсмива се скорпионката Ирина, която на 28 октомври навършва едва 27 и засега не мисли за семейство. Забавната история коментира в мрежата и екранната й „половинка“ Венцислав Сариев: „Майка ми среща съседка от квартала. Съседката: Синът ти се оженил за Ина Фотева от „Откраднат живот“. Майка ми: Не се е оженил. Това е филм. Играят младоженци. Съседката: Не бе, била сватба в тесен кръг... Смятай!... Идеална непланирана рекламна кампания на дипломния филм на Елена Тончева (режисьор) „Мишо и Виктория завинаги“. Беше изключително забавно изживяване“. Вярно, fake news, но понякога не е чак толкова неприятно...", "date": "2019.10.05", "title": "Ирина Митева влюбена в героиня на Набоков"}
{"url": "https://www.monitor.bg:443/bg/a/view/dnes-e-mejdunaroden-den-na-uchitelja-177159", "text": "Честит празник на всички учители! Силно ценя Вашата работа и Ви благодаря за старанието и грижите, които полагате за децата на България. Това написа премиерът Бойко Борисов във Фейсбук по повод международния ден на учителя.  \"Майка ми беше учителка и добре знам как дълги години сте били с несправедливо малки заплати, но въпреки това винаги сте вършили Вашата работа професионално и с любов. Но времената се променят, а Вие заслужавате нещо повече от добри думи. Като премиер на България и председател на най-голямата партия в Народното събрание, потвърждавам ангажимента на правителството и управляващото мнозинство, Вашите възнаграждения чувствително да растат и условията, в които работите да стават все по-добри. Още в бюджетната прогноза за 2020 г. са разчетени допълнително 360 млн. лв. за по-високи учителски заплати, което е поредната стъпка към обещанието ни за двойно увеличение в рамките на мандата. Вярвам, че Вие го заслужавате и че всички българи подкрепят тези политики, оценявайки Вашата ключова роля в обществото\", написа още Борисов. Днес отбелязваме международния ден на учителя. Отбелязва се от 1994 година насам. Той влиза в световния календар по препоръка на ЮНЕСКО по повод годишнината от приемането на документа „Препоръки, касаещи статуса на учителя”. Това става през 1966 година, а целта на документа е да се подчертае колко е важна ролята на учителите в обществото. Към настоящия момент тази дата се приема от над 100 държави. Няколко ислямски държави пък честват деня на учителя на 28 февруари.", "date": "2019.10.05", "title": "Борисов: Честит празник на всички учители!"}
{"url": "https://www.monitor.bg:443/bg/a/view/premieryt-borisov-otiva-v-obedinenite-arabski-emirstva-177165", "text": "Премиерът Бойко Борисов заминава днес на работно посещение в Обединените арабски емирства (ОАЕ), съобщиха от правителствената пресслужба. В рамките на двудневната визита той ще проведе среща с престолонаследника на емирство Абу Даби и заместник-върховен главнокомандващ на въоръжените сили на ОАЕ шейх Мохамед бин Заид Ал Нахаян. Настоящата цел на българската делегация е да задълбочи установения политически диалог. Ще бъдат обсъдени и възможностите за конкретизиране на формите за сътрудничество в областта на инвестициите, икономиката, транспорта, високите технологии, енергетиката, туризма и сигурността, се посочва в съобщението до медиите. В делегация ще участват още министърът на финансите Владислав Горанов и министърът на икономиката Емил Караниколов. Работното посещение в град Абу Даби е естествено продължение в развитието на двустранните отношения между България и Обединените арабски емирства, след като през октомври 2018 г. премиерът Борисов реализира първата визита на български министър-председател в ОАЕ, допълват от пресслужбата на Министерски съвет.", "date": "2019.10.05", "title": "Премиерът Борисов отива в Обединените арабски емирства"}
{"url": "https://www.monitor.bg:443/bg/a/view/otkrivat-sezona-za-lov-na-gligani-177158", "text": "Днес се открива сезонът за групов лов на дива свиня, съобщи БНР. Близо 70 000 ловци се очаква да излязат в гората. За всички тях ще важат правилата за безопасност и мерките за биосигурност, наложени заради африканската чума по свинете. По време на новия сезон ловът ще бъде разрешен в три, а не в досегашните два дни седмично. Промяната цели да се намали популацията на дивата свиня, сочена за основен разпространител на заразата от чума. Ловците трябва предварително да подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция, както и пръскачки, с които ловджиите да обработват използваните инструменти, облеклото, обувките, оръжията и автомобилите си. Всички отстреляни диви свине задължително се изследват за африканска чума, като изследванията са за сметка на БАБХ.", "date": "2019.10.05", "title": "Откриват сезона за лов на глигани"}
{"url": "https://www.monitor.bg:443/bg/a/view/ubiecyt-policaj-odobrjaval-atentatite-v-parij-prez-2015-g-razsledvat-sluchaja-kato-terorizym-177160", "text": "Извършителят на нападението в полицейска префектура в Париж, при което загинаха четирима души, е приел исляма още през 2008 г., а не преди година и половина, както се смяташе, съобщи телевизия Бе Еф Ем. Според получените вчера данни от следствието разследването се води по подозрение в създаване на екстремистка група и терористично нападение срещу представители на властта с цел убийството им. За терористичния характер на нападението свидетелства редица СМС-и, разменени между извършителят и съпругата му. Разпитът на жената, която беше задържана още в четвъртък, показва, че нападателят се е изказал положително за атентатите, извършени през 2015 г. от радикални ислямисти, при които загинаха 131 души.", "date": "2019.10.05", "title": "Убиецът полицай одобрявал атентатите в Париж през 2015 г. – разследват случая като тероризъм"}
{"url": "https://www.monitor.bg:443/bg/a/view/danija-i-oshte-10-strani-iskat-zabrana-za-dizelovite-i-benzinovite-avtomobili-v-celija-es-177163", "text": "Дания, подкрепена от 10 страни от ЕС, призова за създаването на европейска стратегия за постепенно извеждане на дизеловите и бензинови автомобили от експлоатация и забраната им във всички страни от съюза до 2040, с цел борбата с климатичните промени, съобщи euronews.com. Предложението бе отправено на европейска среща на министрите на околната среда, която се състоя в Люксембург. Новата председателка на Европейската комисия Урсула фон дер Лайен цели да превърне Европа в първия въглеродно неутрален континент до 2050 година. Според датската делегация за постигането на тази цел е необходимо транспортния сектор да намали въглеродните си емисии. ЕС цели до 2030 г. да намали с 40 на сто въглеродните си емисии, за да помогне за борбата с глобалното затопляне, припомня Ройтерс. През 2018 г. датското правителство обяви, че ще забрани продажбата на нови автомобили, задвижвани с изкопаеми горива. По-късно Дания се отказа от идеята, защото тя щеше да влезе в конфликт с европейските правила.", "date": "2019.10.05", "title": "Дания и още 10 страни искат забрана за дизеловите и бензиновите автомобили в целия ЕС"}
{"url": "https://www.monitor.bg:443/bg/a/view/es-ne-pojela-da-govori-s-london-prez-uikenda-177162", "text": "Европейският съюз отхвърли искане на британското правителство да позволи преговори за Брекзита да продължат през уикенда, пише британският в. \"Таймс\", цитиран от Ройтерс. \"Ако водим преговори през уикенда би изглеждало, че това са същински преговори\", е заявил пред вестника дипломат от ЕС. \"Ние все още сме далеч от това\".", "date": "2019.10.05", "title": "ЕС не пожела да говори с Лондон през уикенда"}
{"url": "https://www.monitor.bg:443/bg/a/view/sa-sht-njama-da-dopuskat-migranti-bez-zdravna-zastrahovka-177161", "text": "Президентът на САЩ Доналд Тръмп подписа указ, с който се забранява влизането в САЩ на имигранти, ако те няма да получат здравна застраховка до 30 дни след стъпването си на американска територия или имат средствата да плащат за здравни грижи, предаде Ройтерс. Мярката няма да попречи на мигрантите да получават статус на бежанци или търсещи убежище, се подчертава в указа, публикуван от Белия дом. Новите условия влизат в сила на 3 ноември. Те ще се прилагат за хората, които кандидатстват за визи в чужбина, но не и тези, които вече са в САЩ. Освен това ограниченията ще засягат съпрузи и родители на американски граждани, но не и техните деца и внуци. По-рано тази година администрацията на Тръмп обяви, че ще отказва издаването на зелени карти на мигранти, които получават социални помощи.", "date": "2019.10.05", "title": "САЩ няма да допускат мигранти без здравна застраховка"}
{"url": "https://www.monitor.bg:443/bg/a/view/deset-zaginali-v-tejka-katastrofa-v-rumynija-snimki-177164", "text": "Десет души са загинали, а седем са ранени при челен сблъсък рано тази сутрин между ТИР и микробус в Източна Румъния, предаде АФП, като се позовава на съобщение на полицията. При катастрофата са загинали девет от общо 16 души, които са били в микробуса, както и шофьорът на ТИР-а. Това е един от най-тежките пътни инциденти, станали в последно време в страната, чието лошо състояние на пътищата често е критикувано от шофьорите, отбелязва агенцията. Четирима от ранените са в тежко състояние, посочи държавният секретар в министерството на вътрешните работи Раед Арафат. Четиридесет пожарникари са изпратени на мястото на инцидента, а пътят, свързващ Слобозия с Урзичени е бил затворен за движение, според службата за извънредни ситуации. Сред страните от ЕС Румъния е с най-голям брой смъртни случаи, предизвикани от пътни инциденти - 96 загинали на един милион жители през 2018 г. при средна стойност за ЕС - 49 смъртни случаи при катастрофи на 1 милион души.", "date": "2019.10.05", "title": "Десет загинали в тежка катастрофа в Румъния (СНИМКИ)"}
