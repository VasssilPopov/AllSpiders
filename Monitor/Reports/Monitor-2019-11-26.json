{"url": "https://www.monitor.bg/bg/a/view/smeniha-chemshira-s-vechno-zeleno-dyrvo-v-pod-igoto-obzor-181855", "text": "Нов прочит на романа „Под игото“ замени 6000 архаични думи и изречения със съвременни и така „чемшир“ стана вечно зелено дърво, „ятаган“ се превърна в „сабя“, а „чучурче“ - в чешма. Съвременният превод е по идея на Нели Стефанова, която работи по труда около 10 години. Първото издание на романа на Иван Вазов на този колектив е от 2017 г., в което 4200 непознати думи, изрази и понятия са пояснени в скоби с шрифт, който е различен от основния.  обясни Стефанова пред „Монитор“. Тя започнала превода, след като синът ѝ срещнал затруднения с част от думите в „Под игото“. Първоначално нейният превод се използвал само от детето й, но след това я посъветвали да го издаде. По-късно пък решила да подобри изданието със осъвременяването на 6000 думи, тъй като децата се затруднявали с прочита и губели смисъла заради думите в скоби. „Съвременният прочит е по настояване на децата. Не всеки може да издържи четене на текст в скоби. Тук ние сме обяснили дума по дума, а не отгоре-отгоре. Това издание на „Под игото“ е правено като превод“, уточни Стефанова. Авторката сподели как литературоведи от БАН я упреквали, че архаичните думи могат да се разберат по смисъл. Тя обаче даде пример с Иванчо Йотата, който в романа е казал два пъти на Алафрангата „алафранза“, което е станало повод за дългогодишна вражда помежду им. Според учените се разбирало, че Йотата е объркал нещо. Стефанова обаче обясни, че няма как само по смисъл и без превод читателят за разбере, че причината за враждата между двамата герои е думата „алафранза“, зад която се криела една от най-ужасните болести от онова време - сифилис. Известно време Стефанова не смеела да публикува съвременния превод на „Под игото“. Тя се престрашила, след като неин приятел от Англия, който е специалист по Средновековна английска литература, я окуражил да го направи, тъй като на Острова дори Шекспир е преведен на съвременен английски „За 130 години при нас не би трябвало да има такава голяма разлика в езика, но това е така. Това е единственият начин съвременните деца да разберат романа. Ако те не разберат нещо, те търсят неговото значение в интернет, искат да го знаят на момента..“, допълни авторката.", "date": "2019.11.26", "title": "Смениха чемшира с вечно  зелено дърво в „Под игото“ (ОБЗОР)"}
{"url": "https://www.monitor.bg/bg/a/view/hlapeta-na-13-i-14-godini-ubili-pandizchijata-dimov-181853", "text": "Деца на 13 и 14 години са пребили до смърт пандизчията Димо Димов в хасковското село Александрово в нощта срещу понеделник. Двете хлапета били нападнати от бившия затворник с нож, което редовно се случвало и на други хора от селото, когато Димов се напивал. Децата са задържани тази сутрин, а в късния следобед едното от тях беше освободено. Другото ще бъде пуснато от полицията в сряда. Това разказаха мъже от тълпата от роми, която чакаше двете деца пред полицията в Хасково, съобщи haskovo.net. Според версията на циганската група от около 30 души, едно от децата било на хазяите на Димов. Той живеел малка пристройка към къщата им. Вечерта се прибирал и бил пиян. Налетял с нож, а децата са го пребили с тояги, твърдят техните близки. Разследването продължава, като полиция и прокуратура отказват да говорят официално. Запознати, не потвърдиха, но и не отрекоха, че има задържани и разпитвани деца за убийството. Димо Димов, който беше открит мъртъв пред къщата, в която живеел в хасковското село Александрово е бил пребит до смърт. Аутопсията показала, че по трупа има следи от физически травми. Масивен мозъчен кръвоизлив, шест счупени ребра и кръвоизлив в коремната кухина са причинили смъртта му. Освен това 61-годишният ром имал множество повърхностни рани и охлузвания по ръцете и краката. Жертвата е бивш затворник, който е излежал присъда за убийството на зет си. В последно време е пил почти не прекъснато пиян. Имал зъл и сприхав характер. Няколко дни преди смъртта му полицейски патрул му отнел ножа и бухалката, с която Димов бродел из Александрово.", "date": "2019.11.26", "title": "Хлапета на 13 и 14 години убили пандизчията Димов"}
{"url": "https://www.monitor.bg/bg/a/view/pytjat-na-koprinata-minava-prez-dvoreca-181833", "text": "Националната галерия – филиал Двореца, представя съвместна изложба на преподаватели от Художествената академия в София и от Централната академия за изящни изкуства в Пекин (CAFA). Тя се нарича „Пътят на коприната: от традицията към съвременността“, открива се в 18 ч. в четвъртък и може да се види до 26 януари идната година. В експозицията участват 40 български и 51 китайски преподаватели, чиято творческа индивидуалност се разгръща в разнообразие от стилове и теми и чрез богат диапазон на изразни средства от класическата живопис и графика до дигиталния печат и смесените техники. През декември 2018 г. сбирката е била показана в Имперския музей на изкуството в Пекин и посрещната с голям интерес от китайската публика. На първия етаж в Двореца са разположени произведенията на българските автори, а на втория – на китайските. Специално за откриването у нас пристига делегация от петима преподаватели от CAFA – по живопис, скулптура, иновационни техники и др.  ", "date": "2019.11.26", "title": "„Пътят на коприната“ минава през Двореца"}
{"url": "https://www.monitor.bg/bg/a/view/sinyt-na-antonija-petrova-s-nosija-na-proshtypalnika-si-181846", "text": "Антония Петрова и Ивайло Батинков организираха прощъпалник в народни носии на 10-месечния си син Благовест по стар обичай в Банско. Двойката разпространи снимки от събитието в социалните мрежи. \"Приятели, споделяме с вас изключително емоционален и съкровен за нас, семейство Батинкови, момент - Прощъпулникът на първородния ни син! Нашият юнак Благовест Ивайло Батинков проходи в началото на 9-и месец и както повеляват традициите, му направихме Прощъпулник по стар бански обичай! Това написа носителката на титлата \"Мис България\" за 2009 година Антония Петрова. 10-месечният Благовест си избрал 3 предмета: портфейл - наречен за бизнесмен; химикал - за директор, и ортопедичен инструмент - за лекар, ортопед. Благовест избрал да следва стъпките на баща си Ивайло Благовестов Батинков.", "date": "2019.11.26", "title": "Синът на Антония Петрова с носия на прощъпалника си"}
{"url": "https://www.monitor.bg/bg/a/view/ico-hazarta-s-koleden-koncert-v-zala-1-na-ndk-181848", "text": "Ицо Хазарта прави за първи път коледен концерт. Събитието е на 27 декември в зала 1 на НДК, съобщиха организаторите от Facing The Sun. Шоуто с тематично заглавие \"Опознай Ицо, преди да съдиш Хазарта\" включва изпълнения на всички парчета от новия му соло албум \"Неправилен рап\" и специални гости - Белослава, Явката ДЛГ, Хоумлес, Бобо, Бутилко и Стоян Роянов Я-я. \"Имам някои качества, известни само на по-близките ми хора. Може би е дошъл моментът да ги представя на всички, които харесват онова, което правя. Реших, че концертът в НДК е идеалният повод да ги демонстрирам, и се надявам изненадата за зрителите да бъде приятна и на ниво\", казва изпълнителят. Четирите нови сингъла на Ицо Хазарта - \"Браво\", \"Гладен\", \"Известна\" и \"Имам човек\", имат общо над 25 милиона гледания.", "date": "2019.11.26", "title": "Ицо Хазарта с коледен концерт в зала 1 на НДК"}
{"url": "https://www.monitor.bg/bg/a/view/za-devetmesechieto-45-hil-poveche-nashenci-pytuvali-do-ostrova-181857", "text": "45 хиляди повече нашенци са пътували до Великобритания през периода януари - септември 2019 г. спрямо същия период на миналата година. Ръстът на пътувалите до над 316 хиляди най-вероятно е заради желанието да посетят Острова преди влизането на Брекзит в сила. Това показва проучване на Асоциацията на българските туроператори и туристически агенти (АБТТА). От друга страна, в сегашния №1 Германия за изходящ туризъм са ходили за повече от ден 435,5 хил., но с над 100 хил. по-малко. Другият впечатляващ спад от 17 хил. български туристи е за Русия. През 2019-а за Гърция броят на пътувалите българи спада с близо 5 хил. Следват я Турция с около 3 хил. души по-малко и Италия с малко над 7 хил. При Испания се забелязва повишаване със 7,5 хил. пренощували“, каза Байко Байков от УС на АБТТА. Северна Македония приема за първите 9 месеца на годината 73 324 туристи от България. Към други страни в света през периода са пътували 344 175 български туристи, или с 51 000 повече от януари-септември 2018-а. Като цяло българският туризъм отбелязва спад на реализираните нощувки с 2% спрямо 2018 г. Сметките на бранша са на база данни от Националния статистически институт (НСИ), общините за платен данък при реализирана нощувка и данни от летищата в Бургас, Варна и София. \"Туристическият сезон не може да се определи като добър или лош, беше турбулентен\", каза председателят на управителния съвет на АБТТА Даниела Стоева. Твърдението й се подкрепя от събраните данни. До края на септември спрямо предишния период на 2018 г. са регистрирани 2% спад на реализираните нощувки у нас. ежегодно. Изоставането ни спрямо тях достига 8-10%. Сериозният спад се дължи на отлива на туристи от ЕС\", уточни Байко Байков. По данни на НСИ половин милион по-малко са регистрираните реализирани нощувки у нас от чужденци за деветмесечието. Притокът на англичани и ирландци към летище Бургас се покачва съответно с 10% и 27%. На летището са пристигнали 23 хил. повече британци и 14 хил. повече австрийци. Въпреки това се отбелязва срив в броя на кацналите самолети на морските ни летища. В Бургас спадът е с 14%, а във Варна с 16%. Обработените пътници и на двете места намаляват с 12%. Други данни показват Най-голям - с цели 10%, е в Пловдив. Според Даниела Стоева обаче това е крайно недостатъчно, защото градът под тепетата беше Европейска столица на културата. От другите основни центрове в София увеличението на туристите е 3%, а във Велико Търново - 6%. \"Столицата поддържа обема на пътуванията на чуждестранни туристи\", допълни Байков. Относно предложените промени в Закона за туризма за лимитите на застраховките на туроператорите от АБТТА припомнят, че голяма част от въпросните агенции работят в областта на входящия туризъм - те не продават пакети на крайни клиенти, което прави излишно сключването на подобна застраховка. От бранша смятат, че подобна мярка би нанесла сериозен удар върху туристическия бизнес.", "date": "2019.11.26", "title": " За деветмесечието 45 хил. повече нашенци пътували до Острова"}
{"url": "https://www.monitor.bg/bg/a/view/rumynija-privika-ruskija-poslanik-za-obida-181854", "text": "Посланикът на Руската федерация в Букурещ Валерий Кузмин беше извикан днес в румънското министерство на външните работи, за да даде обяснения относно обидна публикация по адрес на румънския кралски двор, предаде телевизия Диджи24. В публикация във Фейсбук страницата на руското посолство в Букурещ от 22 ноември румънският кралски двор е обвинен в \"исторически фобии\". Относно Пазителката на кралската корона принцеса Маргарета, наречена в текста \"госпожа Маргарета\", се твърди, че разпространява неверни информации. \"В духа на най-тежките исторически фобии, култивирани още по време на \"Старото кралство\" и неотстъпващи с нищо от стандартите на западната мейнстрийм индустрия, която създава фалшиви новини, Пазителката на короната реши да пробва \"мантията на геополитически стратег\", който се грижи за сигурността и благоденствието не само на собствената си държава, но и най-малко на половината от Евразия и цялото евроатлантическо пространство. За съжаление, в сравнение с грандиозността на плана предложените заключения и рецепти се оказаха болезнено примитиви и лесно разпознаваеми\", се посочва в публикацията. В текста се отбелязва, че Русия категорично е била представена като единствения виновник за всички нещастия и проблеми и че всички тези твърдения се базират на \"фалшивите новини, които натовската пропаганда ежедневно инфилтрира в съзнанието на хората\". Повод за публикацията са пронатовските и проевропейски изявления на принцеса Маргарета по време на прием, организиран в кралския дворец в Букурещ на 21 ноември в чест на дипломатическия корпус, акредитиран в Букурещ, посочват румънски медии. По време на приема принцеса Маргарета говори пред около 80 чуждестранни дипломати, споменавайки руската агресия в Източна Европа в миналото и сега. \"Преди няколко месеца Румъния си подаде ръце с Полша и Балтийските страни на 80-тата годишнина от подписването на Пакта Рибентроп-Молотов - един омразен договор, подписан от кървавите диктатури на 20-ти век. Също така, подкрепяме от все сърце настоящите усилия на НАТО да стимулира отбраната на нашите балтийски съюзници; тяхната сигурност остава и наша сигурност. Приветствам и приноса на нашите съюзници за отбраната на Румъния. Но се питам само дали правим достатъчно, като се имат предвид проблемите, с които се сблъскваме в Украйна и около Черно море. Позволете ми да ви напомня: всички атаки на Русия срещу нашата сигурност - от атаката срещу Грузия през 2008 г., до атаката срещу Украйна през 2014 г. и руската военна намеса в Близкия изток през 2015 г. - се случиха в нашата част на света, около това, което обикновено наричаме \"южния фланг\" на НАТО\", заяви принцеса Маргарета пред чуждестранните дипломати.", "date": "2019.11.26", "title": "Румъния привика руския посланик за обида "}
{"url": "https://www.monitor.bg/bg/a/view/kalojan-mahljanov-tajno-v-bylgarija-181813", "text": "Най-известният български сумист Калоян Махлянов пристигна на 3-дневно посещение в родината. Той обаче пожелал визитата му да остане в тайна, за да не притеснява излишно семейството си. „Монитор“ научи, че причина за изненадващото му посещение е специална награда, която той ще получи като рекламно лице и посланик на българското кисело мляко в Япония. Повод за нея пък е годишнина от подписването на споразумението между държавната фирма „Елби Булгарикум“ и „Мейджи Милк”, според което японската компания получи преференциални права да разпространява марката “Българско кисело мляко” в 12 азиатски държави. 36-годишният българин се отказа от професионалното сумо през 2014 г. като първият европеец и едва 5-ият чужденец, достигнал до ранг „одзеки“. В последствие той стана главен треньор в школата „Наруто“ в Токио. За целта обаче роденият в село Джулюница Калоян трябваше да стане японски поданик и да вземе фамилията на съпругата си Андо, тъй като Японската асоциация по сумо не разрешава на чужденци да са треньори. Така Махлянов стана едва четвъртият чужденец, сменил гражданството си и получил постоянен треньорски лиценз.", "date": "2019.11.26", "title": "Калоян Махлянов тайно в България"}
{"url": "https://www.monitor.bg/bg/a/view/nov-programen-syvet-za-ubilejnoto-izdanie-na-martenski-muzikalni-dni-181858", "text": "Нов деветчленен програмен съвет ще подготвя юбилейното 60-ото издание на Международния фестивал „Мартенски музикални дни“ – символ на Русе и едно от най-значимите културни събития не само в града, а и в България. Кметът на Русе Пенчо Милко отмени заповедта на своя предшественик Пламен Стоилов, с която бе определен досегашният програмен съвет, и издаде заповед за нов съвет. Това стана ясно на провелото се в късния следобед днес публично обсъждане за подготовката и програмата на юбилейното издание. Поводът за тази среща бе породилото се напрежение в културните среди, в медиите и сред обществеността заради подготвяни промени в програмата на фестивала, както и намеренията за провеждане на концерти в спортната зала. В променения съвет влизат диригентът Емил Табаков, цигуларите Светлин Русев и Минчо Минчев, директорът на Националното училище по изкуствата Мария Дуканова, директорът на Русенската опера Иван Кюркчиев, музикалният продуцент Михаил Дичев, музикологът Ива Чавдарова, арх. Венцислав Илиев и директорът на Телевизионния център в Русе Калчо Петков. „Концепцията на най-стария по своя формат класически музикален фестивал в България - „Мартенски музикални дни“, ни задължава да осмислим много дълбоко и сериозно празничния контекст на събитието и да създадем висококачествен художествен и артистичен продукт“, посочи Ива Чавдарова. Тя обясни, че програмата на юбилейното издание ще бъде под знака на 250-годишнината от рождението на Бетовен, а мотото ще е „Кръгове на времето“. В проектопрограмата присъстват творци, допринесли за развитието и израстването на фестивала -Юрий Башмет и „Московски солисти“, френския квартет „Модилияни“,  Сергей Крилов с Литовския камерен оркестър, саксофонен квартет „Сигнум“, Софийска филхармония, „Софийски солисти“.оркестър и хора на Държавна опера Русе. Специално място във фестивалния афиш имат Емил Табаков, Минчо Минчев, Пламен Джуров, Светлин Русев, Евгени Божанов, Красимир Щерев, Пламена Мангова, квартет „Фрош“, Виктория Василенко, Атанас Кръстев. Окончателният вариант на програмата ще стане ясен до десетина дни, защото се очаква потвърждение от поканените да участват във фестивала.", "date": "2019.11.26", "title": "Кметът на Русе смени програмния съвет за юбилейното  издание на „Мартенски музикални дни“"}
{"url": "https://www.monitor.bg:443/bg/a/view/spored-sociologichesko-prouchvane-samo-edin-na-vseki-10-si-e-pravil-test-za-hiv-181852", "text": "Само един на всеки десет в България (11%) си е правил тест за ХИВ през живота. В същото време всеки втори (55%) заявява, че не би общувал с ХИВ позитивен, както и че само 6 на сто от всички анкетирани са се чувствали изложени на риск от заразяване. Това показват данни от проучване на Изследователски център „Тренд“ по поръчка на организацията \"Здраве без граници\". От запитаните 57 на сто заявяват, че не биха работили с човек с инфекцията, 76% не искат да имат приятел или приятелка с хив, 87% не биха живяли с такъв човек, а 94 процента не биха сключили брак с носител на вируса, сочат още данните. Все още е висок делът на хората, които не знаят как могат да се заразят с ХИВ, е изводът от проучването. Данните показват, че се налага засилване на информационните кампании за болестта. Директорът на Националния център по заразни и паразитни болести проф. Тодор Кантарджиев поясни, че в България откриваемостта на ХИВ-позитивните е повече от 90% и припомни, че преди близо 30 години, когато за първи път е внесен вирусът в България, всички най-големи специалисти са били събрани. „Бяхме изумени и уплашени. И ето, 30 години по-късно вече има терапия, която контролира вирусния товар и прави ХИВ неоткриваем. Ние трябва да работим заедно в посока да се разчупи стигмата, а хората живеещи с това заболяване по-добре да се възприемат от обществото.“, каза проф. Кантарджиев по време на семинар за журналисти, който се проведе в София. 1600 са инфектираните с вируса в България, на 97 % те се лекуват с антиретровирусна терапия, която се поема от държавата. „В резултат на нея нивото на вирусния товар пада до нива, които не се откриват в кръвта и човек е напълно безопасен дори за своя партньор“, поясни проф.Мариана Стойчева от Университетската болница в Пловдив. По време на семинара бяха връчени наградите в журналистическия конкурс „Иновации и напредък в името на общата кауча – за свят без HIV“, на който журналистката от „МОНИТОР“ получи първа награда.  ", "date": "2019.11.26", "title": "Според социологическо проучване:  Само един на всеки 10 си е правил тест за ХИВ"}
{"url": "https://www.monitor.bg/bg/a/view/sled-proverki-zatvarjat-vseki-deseti-punkt-za-tehnicheski-pregled-temata-181856", "text": "От началото на годината ИА „Автомобилна администрация“ (бившата ДАИ) е затворила близо 100 пункта за техническа инспекция на автомобили или всеки десети от работещите. Проверка на „Монитор“ и по данни на агенцията показва, че дни след като са им хлопнали кепенцитe отново работят. Изкарват разрешителните и отново започват да извършват технически прегледи за отрицателно време Най-често провиненията са свързани с на годишната проверка. Сред издънките са опити и за прекарване на ГТП-то на два автомобила с един и същ регистрационен номер. „На камерите се вижда, че се докарва черен автомобил, а в талона е записано, че е кафяв“, коментира използваните трикове, зам.-шефът на бившата ДАИ Дамян Войновски. Повечето опити за измами вече биват засичани от инспекцията заради компютърна връзка между агенцията и вътрешното министерство. Така вече и а изобщо да не се появи на подемника за проверка. Елементарни грешки на комисиите също биват наказвани, защото при сгрешена цифра от регистрационния номер на колата в талона за извършен преглед води до спиране на автомобила от движение не само у нас, но и в чужбина. Често измамници заради високи данъци на возилата си плащат на комисиите, за да им регистрират джиповете като линейки. Превозните средства за спешна помощ са освободени налози и са най-предпочитаният вариант за укриване на облагането. Опитите за спиране на порочната практика със сигурността на автомобилния парк чрез свързани лица обаче са посрещани „на нож“ от бранша. От ДАИ вече няколко пъти са предложили два варианта. Единият е да ползваме италианския опит при хващане в крачка на пунктовете. На Ботуша собственик на веднъж Другият вариант е преди отварянето на пункт да се представя банкова гаранция от 50 000 лева. Пред „Монитор“ представители на бранша коментираха, че така се търси начин за регулиране и намеса на пазара чрез допълнителни рестрикции.", "date": "2019.11.26", "title": "След проверки затварят всеки десети пункт за технически преглед (ТЕМАТА)"}
{"url": "https://www.monitor.bg:443/bg/a/view/biser-petkov-usilijata-ni-sa-nasocheni-kym-tova-vsjako-dete-da-ima-semejstvo-181841", "text": "„Усилията на Министерството на труда и социалната политика винаги са били и ще продължават да са насочени към гарантиране на правото на всяко дете да има семейство, да расте здраво, щастливо и подкрепяно\", каза министърът на труда и социалната политика Бисер Петков при откриването на тържественото заседание на Националния съвет за закрила на детето, посветено на 30-та годишнината от приемането на Конвенцията на ООН за правата на детето. Министър Петков подчерта, че фокусът на политиките на  Министерството на труда и социалната политика цели създаване на условия за равен достъп до основни права за всички деца. „Най-важни са достъпът до здравни грижи и образование, но не по-малко съществени са и политиките за ранно детско развитие и ранна интервенция на уврежданията, закрила на личността на детето, закрила от всякакви форми на насилие, злоупотреба или експлоатация, право на детето свободно да изразява мнение по въпроси, които го касаят и други.“, заяви министър Петков. Отбелязвайки 30-тата годишнината от приемането на Конвенцията на ООН за правата на детето, се откроява необходимостта още по-ясно и отчетливо да чуем гласа и посланията на децата и техните семейства, за да изградим сигурно, уверено и щастливо бъдеще за България, каза в заключение министър Петков. В тържественото заседание участва и заместник-министър председателят Марияна Николова. В изказването си тя подчерта, че България е утвърдила принципите на Конвенцията в Закона за закрила на детето, Семейния кодекс, Закона за предучилищното и училищното образование и Закона за здравето.", "date": "2019.11.26", "title": "Бисер Петков: Усилията ни са насочени към това всяко дете да има семейство"}
{"url": "https://www.monitor.bg:443/bg/a/view/proverjavame-kak-sa-ni-lekuvali-5-godini-nazad-181842", "text": "Всеки здравноосигурен българин вече може да провери каква медицинска услуга е ползвал през последните 5 години с нова услуга на сайта на Националната здравноосигурителна каса. Справките се извършват чрез меню „Услуги за граждани\", в подсекция „Отчетени дейности за здравноосигурени лица от договорни партньори на НЗОК\". При проверката трябва да се въведе собствено име, ЕГН и код за спам, без лични здравословни данни и медицинска информация. При изявено желание от страна на здравноосигурения той може да се абонира за автоматично известяване за всяко регистрирано движение по здравното му досие на посочен от него електронен адрес, съобщиха от НЗОК. Информацията е обединена по дейности - болнична, извънболнична и лабораторни изследвания. Знакът „+\" показва, че в информационната система на здравната каса съществува отчетена дейност от договорен партньор за съответния месец. Това на практика означава, че човекът е ползвал медицинска услуга. Така всеки може да засече дали има измами с неговото лечение. Достъпът до пълната информация, съдържаща се в здравното досие, както и абонаментът, са възможни от портала на НЗОК, меню „Услуги за граждани\", прозорец „Преглед на досие от здравноосигурените лица\". Проверката се осъществява с електронен подпис, с уникален код за достъп (УКД) или ПИК на НАП. Издаването на УКД се извършва на място в Районните здравноосигурителни каси (РЗОК), уточниха от НЗОК. Предстои да се направи и специализирано мобилно приложение, което да предоставя информация за услугите от сайта на НЗОК. При открити несъответствия всеки може да подаде сигнал до съответната РЗОК или на e-mail - grajdani@nhif.bg.", "date": "2019.11.26", "title": "Проверяваме как са ни  лекували 5 години назад "}
{"url": "https://www.monitor.bg:443/bg/a/view/policijata-otnovo-vleze-v-ofisite-na-bfs-181844", "text": "Служители на Икономическа полиция направиха нови обиски в офисите на Българския футболен съюз в Националната футболна база \"Бояна\" и на улица \"Иван Асен II\". Органите на реда използваха документ от съда, който позволява да се иска разрешение за претърсване и изземване на налични предмети, вещи, книжа или компютри, които могат да имат отношение към извършваната от групата престъпна дейност и се предполага, че се намират в посоченото помещение. В средата на миналия месец ГДБОП за първи път претърси офисите на БФС във връзка с разследване на Специализираната прокуратура, което се отнася за \"престъпления против спорта\", и по-конкретно за \"корупционни престъпления\", свързани с дейността на съдийската комисия към футболната централа. Междувременно членът на Изпълкома на БФС и отговорник за детско-юношеския футбол Емил Костадинов и изпълнителният директор на централата Борислав Попов опровергаха на специална пресконференция медийни публикации от последните дни за злоупотреби с държавни финансови средства, отпуснати от Министерството на спорта по съвместни програми. Двамата засегнаха три основни теми - договорите за екипировка на детски турнири, програмата за развитие на юношеския футбол, която включва лагери на отборите от елитните групи, както и въпроса с възстановяването на терените на стадион \"Черноморец\" в Бургас, които бяха база за подготовка за европейското първенство за юноши през 2015 година. Емил Костадинов заяви, че е дълбоко обиден от това, което чете по медиите в последно време. „Отправят се обвинения, в които няма нищо вярно. Юношеските и младежките ни състави получават възможно най-добрите условия с оглед финансовите способности. Аз лично ще се боря докрай за истината. Никой от нас не е направил нищо грешно и ако има някой, който е сбъркал, то той трябва да си понесе отговорността. Лично аз нямам никакви притеснения от проверките, които се правят, тъй като знам какво съм вършил\", завърши Костадинов.", "date": "2019.11.26", "title": "Полицията отново влезе в офисите на БФС (ОБЗОР)"}
{"url": "https://www.monitor.bg:443/bg/a/view/svetovete-na-shopen-i-paganini-se-sreshtnaha-v-ndk-181837", "text": "Зад нежен воал, спуснат пред сцената на зала 1 на НДК, двама истински виртуози – цигуларят Марио Хосен и пианистът Адриан Йотикер, създаваха светове и ги сблъскваха в продължение на час и половина в спектакъла „Между два свята“ в понеделник вечер. Условното разделение между творчеството на експресивния Паганини и интровертния Шопен, върху които стъпи програмата на концерта, бяха пренесени и във визуалните решения на 3D артиста Поли Герасимова, която разказа приказки, сблъска Хаоса с Космоса, мрака със светлината, в картини, прожектирани през цялото време върху прозрачния воал. Самият той остана през цялото време и също допринесе за условното разделяне на световете – този на гениалните музиканти зад него – Хосен, Йотикер и камерния оркестър „Камерата Орфика“ на НБУ с диригент Кристиан Шулц, директор на Виенския симфоничен оркестър; и света на публиката, която беше притихнала и не нарушаваше прецизния ритъм на спектакъла дори с аплодисменти. Зад плуващи върху воала кашалоти и пасажи от дребни риби маестро Марио Хосен остави без дъх публиката с изпълнението си на „Фантазия Мойсей“ от Паганини – вариации за една струна. Адриант Йотикер пък провокира и най-взискателните ценители да се опитат да проследят чевръстите му пръсти, които бяха неуловими, изпълнявайки Концерт №1 и Ноктюрно на Шопен. Двамата виртуози срещнаха струни и клавиши на финала на спектакъла в Концерт за цигулка, пиано и оркестър на Менделсон (композиторът, най-силно повлиян от Паганини и Шопен едновременно). Визуланите импресии на Поли Герасимова бяха прецизно допълнени не само от музиката, но и от завладяващото изпълнение на три млади български балерини.", "date": "2019.11.26", "title": "Световете на Шопен и Паганини се срещнаха в НДК"}
{"url": "https://www.monitor.bg:443/bg/a/view/spored-bilbord-bili-ajlish-e-jena-na-godinata-181818", "text": "17-годишната звезда Били Айлиш беше избрана за \"Жена на годината\" на сп. \"Билборд\" и ще бъде почетена на церемонията \"Жените в музиката\" на 12 декември. \"Били разтърси развлекателната индустрия с музиката си и платформите в социалните медии. Тя упражнява незаличимо влияние върху глобалния културен дух на времето. Способността й да говори на родените през сегашния век и да кара тийнейджърите да се чувстват приемани от обществото бързо й позволи да стигне до върха на класациите\", каза Хана Карп, директор на \"Билборд\". Били Айлиш е най-младата изпълнителка, получаваща тази награда - преди да навърши 18 години. Тя беше и първата родена през този век, оглавила класацията на \"Билборд\" за албуми - с When We All Fall Asleep, Where Do We Go този април. На церемонията на 12 декември Тейлър Суифт ще получи първата награда \"Жена на десетилетието\", а Аланис Морисет - наградата \"Икона\".", "date": "2019.11.26", "title": "Според Билборд: Били Айлиш е \"Жена на годината\" "}
{"url": "https://www.monitor.bg:443/bg/a/view/incident-v-nebeto-nad-belija-dom-181843", "text": "Изтребители нарушиха въздушното пространство над Вашингтон. Служителите на федералните сгради са били евакуирани за кратко, предаде Ен Би Си. Властите твърдят, че малък самолет е нарушил правилата за въздушно пространство в ограничена зона. Реактивен самолет и хеликоптери на бреговата охрана са реагирали на нарушението. Капитолият - сградата на Конгреса на САЩ, е бил евакуиран за около половин час. След това служителите са се върнали обратно. Инцидентът се е случил около 8:30 часа местно време. Белият дом също е бил временно затворен.", "date": "2019.11.26", "title": "Инцидент в небето над Белия дом"}
{"url": "https://www.monitor.bg:443/bg/a/view/hranjat-rastenijata-s-vulkanichna-pepel-i-babeshka-tor-181762", "text": "  Познатите хебрициди и инсектициди вече са безсилни срещу болестите и вредителите по растенията. Те са се приспособили към химията. Климатът се променя и познатият начин на торене и хранене повече може да навреди, отколкото да помогне. Това бяха основните заключения на учени, експерти химици и биолози по време на семинар на Българска асоциация на малинопроизводителите и ягодоплодните с председател Божидар Петков. Срещата се проведе в края на седмицата в Чифлика Троянско.    Близо двеста души земеделци, които отглеждат малини и ягодоплодни, слушаха внимателно в продължение на три дни тревожните заключения на експертите. Не можем да торим, така както сме го правили досега. Причината е, че нито валежите, нито снеговалежите са по същото време на годината, както е било в близкото минало. Ако го правим, както досега, можем само да изтощим насажденията, а не да им помогнем, апелираха биолозите.    Здрави и силни растения е най- добрата защита срещу вредителите и болестите, единодушни бяха експертите. Бабешката тор от прегорели птичи изпражнения в съчетание с дървесна пепел е на път да се превърне в хит сред земеделците. Торта е българско производство и прави растенията издръжливи, здрави, освен това се оказва, че потиска растежа на плевели. Универсална е. Растения, които са подхранвани с нея, оцеляват и дават плод, дори и след три градушки, споделиха пред Телеграф производители. Подобно е и действието на листни торове, които съдържат вулканична пепел, или стрит камък, който съдържа силиций.    Гъбите са се приспособили към медните съединения, обясни Николай Тихов от фондация Биоселена. Той разказа за иновативен метод, който се разработва по европейски проект за растителна защита с три вида билки. Засега при тестването му е дал отлични резултати в няколко страни от ЕС. Според Божидар Петков, председател на БАМЯ на ниво Брюксел текат дискусии за забраната на медните съединения в биопроизводството, защото има насищане с мед в почвата. Един от заместителите вероятно ще е старата нова овощарска вар, която се оказва и защита срещу дрозофила сузуки. Тя заплашва ягодоплодните с червен и виолетов цвят. Третирани с вар, полетата стават невидими за дрозофилата.    На семинара бяха представени иновативни методи в разсадопроизводството. Един от тях е инвитро, който според учените дава по-здрави насаждения и гарантира по-висока реколта. Отглеждането на овошки, малини и къпини в оранжерии вече е факт и в България. Такива ще се появят на пазара от производители в Пловдивско и района на Петрич. Сред най-любопитните иновации беше ацетиленово оръдие и структурирана вода. Първото се инсталира в полето за защита от градушки. Второто е разработка, на базата на откритията, че водата има памет. Така с вода, в която е вкарана само информация с химичната формула на хербицид, на полетата, които се напояват с нея, не растат плевели. Пазарите в Букурещ поглъщат малините, отгледани за прясна консумация от района на Попово. Това разказа Стилиян Димов, малинопроизводител от района. Той и ортакът му са закупили няколкостотин декара земя с парите, които са изкарали в портокаловите градини на Валенсия. Фермерите разказаха, че една част от плодовете продават на хладилници, а другата на борсите в Букурещ. Малините дават хляб на целия район и откриват над 500 работни места по време на сезона. Големите производители пък използват комбайни за бране, когато обаче са за индустрията. Производителите се оплакаха, че за закупуването на техника не могат да ползват мерките по ПРСР. Комбайните за малини не били включени, за разлика от тракторите на зърнопроизводителите. Причината била, че малините създават работни места, а зърнопроизводството не.", "date": "2019.11.26", "title": "Хранят растенията с вулканична пепел и бабешка тор "}
{"url": "https://www.monitor.bg:443/bg/a/view/z-uastreljaha-bashta-i-sin-v-plovdiv-181850", "text": "Баща и син са били застреляни в складова база на ул. \"Борба\" в Пловдив, съобщиха от Окръжната прокуратура.  Сигналът за двойното убийство е подаден около 16 часа. По първоначална информация убиецът, който е съдружник на бащата, е задържан. Между двамата по-възрастни мъже избухнал скандал, при което единият извадил пистолет и застрелял опонента си, както и сина му.  Стрелецът е 45-годишен. Той не е криминално проявен. Открито е огнестрелното оръжие, с което е извършено престъплението - законно притежаван \"Макаров\". Убитите баща и син са на 52 и 32 години. Районът е отцепен. На място се извършва оглед. Процесуално-следствените действия се извършват под надзора на Окръжната прокуратура в Пловдив. Изяснява се причината за жестокото престъпление.", "date": "2019.11.26", "title": "Застреляха баща и син в Пловдив"}
{"url": "https://www.monitor.bg:443/bg/a/view/cacarov-smenja-sistemata-za-podavane-na-signali-za-korupcija-181851", "text": "Ако бъде избран за ръководител на КПКОНПИ Сотир Цацаров възнамерява да облекчи възможностите за подаване на сигнали за корупция и конфликт на интереси, като акцентира и върху нуждата от осигуряването на нужната закрила за подателите на информацията. Главният прокурор преди седмица бе номиниран от управляващото мнозинство за председател на Комисията за противодействие на корупцията и за отнемане на незаконно придобитото имущество. На сайта на парламента бе публикувана концепцията на кандидата. В рамките на 25 страници Цацаров представя актуалното състояние на устройство и функциониране на Антикорупционната комисия и предлага конкретни мерки за оптимизиране и подобряване на работата й. Според бившия съдия и настоящ \"обвинител №1\" броят на служителите, които пряко отговарят за противодействието на корупцията по високите  етажи на властта е \"крайно недостатъчен за нормална работа\". \"Броят на служителите в дирекцията е неадекватен на обема работа, която й се възлага. Това налага предприемане на спешни мерки за осигуряване на допълнителни щатове в нея и незабавно започване на процедури по назначаване на лица, отговарящи на съответните изисквания\", категоричен е Цацаров, който предлага и разкриването на териториални звена за борба с корупцията по високите етажи на властта. Към настоящия момент тази дирекция,  която преди това е била в ДАНС, има свои представители само в столицата. Цацаров предлага още въвеждането на постоянен медиен мониторинг, който да следи за разкрития, направени от журналисти и медии, с цел незабавна реакция. От Концепцията се разбира още, че Цацаров планира засилване на ролята на Инспектората в Комисията, който да следи за интегритета на служителите на антикорупционния орган. Членовете на КПКОНПИ да имат ясно определени правомощия и функции, предлага още кандидатът. Според Сотир Цацаров има нужда от оптимизиране и улесняване и на подаването на годишните декларации за имущество и интереси от заемащите висши държавни постове. Номинираният за следващ ръководител на КПКОНПИ отбелязва като положителен ефект доброто взаимодействие с прокуратурата. Той акцентира и върху нуждата от събиране на отделните дирекции на държавната комисия в обща сграда, а не както е сега - на различни адреси в столицата. Очакванията са Народното събрание да избере следващия председател на Антикорупционната комисия след по-малко от месец. Освен Цацаров, за поста е номиниран и Симеон Найденов, депутат от \"Воля\". На 3 декември двамата ще бъдат изслушани от ресорната парламентарна комисия.", "date": "2019.11.26", "title": "Цацаров сменя системата за подаване на сигнали за корупция"}
{"url": "https://www.monitor.bg:443/bg/a/view/karikaturisti-ot-5-dyrjavi-se-zaigravat-s-brekzit-181823", "text": "Артгалерия НДК ще посрещне изложбата „Брекзит форевър”, организирана от Съюза на българските художници, секция „Карикатура”. Експозицията от над 40 произведения е вдъхновена от един от важните въпроси на Стария континент – излизането на Великобритания от Европейския съюз. Официалното откриване на експозицията е на 28 ноември от 18 ч. Сред 15-те български имена, чиито карикатури ще могат да видят почитателите на това изкуство в НДК, са сатирикът на в. „Монитор“ Ивайло Цветков, Димитър Атанасов, Майя Чолакова, Никола Георгиев-Кайо, Анатоли Станкулов и др. Куратор на изложбата е Валери Александров-Валекс. Освен творби на български автори, в изложбата са включени и работи на артисти от Турция, Италия, Северна Македония и Румъния. Всички те представят своята интерпретация по въпроса за бъдещето на Обединеното кралство след Брекзит. Вотът на националния референдум на Острова, който подкрепи британското напускане на ЕС с 52% на 48% през 2016 г. постави Великобритания пред серия от вътрешнополитически и външнополитически предизвикателства. Последваха сложни преговори, свързани с условията на излизане на страната от ЕС, които доведоха до трудно извоюване на сделка и до сериозна политическа криза в самата Великобритания. На Острова ще има избори на 12 декември. Изложбата може да видите всеки ден от 29 ноември до 10 декември между 11 и 18 ч. в Артгалерия НДК. Входът за посетители е свободен.  ", "date": "2019.11.26", "title": "Карикатуристи от 5 държави се заиграват с Брекзит"}
{"url": "https://www.monitor.bg:443/bg/a/view/byrni-ekylstoun-zashtiti-ferari-za-dvigatelja-181847", "text": "Бившият бос на Формула 1 Бърни Екълстоун защити \"Ферари\" относно спекулациите по задвижващата система на тима. Темата за редовността на двигателя на Скудерията е сред най-обсъжданите месеци наред. Според Екълстоун такива подозрения не са изненада, когато даден отбор разполага с голямо предимство в някакъв компонент. \"Не вярвам \"Ферари\" да лъже\", заяви 89-годишният милиардер. \"Във Формула 1, ако даден отбор е по-бърз от другите, тези, които губят, започват да предполагат, че печелившият мами. Винаги е било така\", добави британецът. Бърни Екълстоун смята, че съмненията се дължат частично и липсата на дългогодишния състезателен директор на ФИА Чарли Уайтинг. Той почина внезапно през март точно преди началото на сезона. \"Някои отбори винаги намират начин да вземат предимство, интерпретирайки правилата по-интелигентно. Но Чарли винаги контролираше нещата\", коментира още Екълстоун. ФИА издаде общо 3 технически директиви, за да елиминира потенциалните възможности за заобикаляне на правилата. Последната беше да бъде добавен втори дебитомер на горивния поток за 2020 година. /clubs1.bg", "date": "2019.11.26", "title": "Бърни Екълстоун защити \"Ферари\" за двигателя"}
{"url": "https://www.monitor.bg:443/bg/a/view/direktor-v-cska-se-zastypil-za-kristiano-ronaldo-181835", "text": "Португалският директор на академията на ЦСКА Пауло Кардосо е причината Кристиано Роналдо да бъде привлечен в „Спортинг“ (Лисабон). Спецът направи интересно разкритие и заяви, че с ставало дума за огромните по това време 25 000 евро. „Поканихме Кристиано Роналдо да тренира на проби и още на първото занимание останах изумен, разказа директорът в ЦСКА в интервю за „Евима спорт“. - Бяхме се разделили на два отбора, той беше на 12 години, а останалите на 13. Той беше като магьосник заради начина му на дриблиране. Казах си: \"Как е възможно това?\". След тренировката разговаряхме с ръководството и им казах, че не съм виждал такъв играч като него. Най-лесното беше да приемем момчето в отбора. Проблемът беше да убедим ръководството да плати сумата за него. Годината беше 1997-а, а сумата - 25 000 евро. С тези пари по онова време можеше да се купи някоя спортна кола или малка къща. Изглеждаше абсурдно да се плати подобна сума. Но аз настоях. А директорът на школата си заложи главата пред Борда на директорите и в крайна сметка това се оказа правилното решение. Иначе Кристиано е много емоционален и е трудно да се работи с него, но именно непримиримият му характер го направи звезда“, допълни Пауло Кардосо.", "date": "2019.11.26", "title": "Директор в ЦСКА се застъпил за Кристиано Роналдо"}
{"url": "https://www.monitor.bg:443/bg/a/view/vyv-vlakovete-trjabvat-kameri-i-panik-butoni-181831", "text": "„Не може да има във всеки влак полицаи, тъй като това е много сериозен ресурс, който на този етап не можем да отделим. Транспортната структура е много голяма и затова за нея трябва да се търси ефективността на технически средства за охрана, като например с видеонаблюдение или с бутони за оповестяване, които да дадат информация и ние да реагираме.” Така вътрешният министър Младен Маринов коментира сигурността при пътуване в българските влакове и инцидента с нападнатото и намушкано с нож момиче в нощния влак Пловдив – Варна. Министърът благодари на Петър Петров спасил момичето и задържан извършителя. „Бих го похвалил. Действал е смело и отговорно като истински български гражданин. Действията му са спасили живота на пострадалата и са довели до задържането на извършителя. Това е предотвратило и евентуално да пострадат и други хора”, каза Маринов. Той беше на посещение в град Елена, където откри новата сграда на местното Районно полицейско управление. Това е бивша детска градина, дарена от общината и ремонтирана за 800 хил. лв., средства от бюджета на МВР. Досега полицията в балканското градче се намираше в стара сграда, строена още преди освобождението за турски конак, която през последните години ставаше все по-опасна. „Това е една от най-добрите инвестиции на министерството, защото тя ще дава резултат още 100 години, защото освен създаване на добри условия за труд на служителите,  тази сграда дава възможност и за по-добро обслужване на над 15 хиляди души, които живеят в двете общини на територията на Елена. Длъжни сме на тези хора, нашето призвание е да им служим, да сме тяхна подкрепа. Тези, които се обръщат към полицията и идват с различни проблеми, дори и несвързани с нашата компетентност, трябва да бъдат изслушвани с внимание и насочвани за да получат адекватна помощ и отговор”, каза министър Маринов. Той призова и гражданите да се доверяват повече на полицаите, защото те са техни помощници.  ", "date": "2019.11.26", "title": "Във влаковете трябват  камери и паник бутони"}
{"url": "https://www.monitor.bg:443/bg/a/view/trup-na-myj-otkrit-v-borisovata-ima-zadyrjan-181832", "text": "48-годишен мъж бе открит със смъртоносна прободна рана в гърлото в Борисовата градина в близост до спортен комплекс „Спортна София“ около 15 часа, почти веднага след получения по телефона сигнал. Скандалът между двамата мъже избухнал при препирня в парка встрани от пътя. Полицията залови 33-годишния мъж непосредствено след жестокото убийство. Извършителят и жертвата са бездомни, водят скитнически начин на живот, коментира пред медиите шефът на СДВР старши комисар Георги Хаджиев. Той посочи, че и двамата са от провинцията и са криминално проявени Убиецът е родом от Кюстендил и е с регистрации за средни телесни повреди, а жертвата е от Разград и е бил разпитван за хулиганство. Все още а задържаният отговаря нелогично и неадекватно на въпросите на разследващите, заяви Хаджиев. След експертизите ще се установи дали убиецът е употребил алкохол. Няма информация и дали двамата са се познавали преди фаталната случка. По непотвърдени данни обаче извършителят и убитият са имали любовни взаимоотношения. Някои неофициални източници твърдят, че освен смъртоносната рана в гърлото мъжът е бил и с отстранен полов орган Директорът на Областната дирекция на Министерството на вътрешните работи обаче заяви, че макар да има и други наранявания по трупа, не може да коментира какви са те. Охранител от парка коментира, че по-рано през деня е видял През последните години в Борисовата градина станаха серия от тежки престъпления, като две от убийствата предизвикаха широк отзвук. През 2010 г. студентката Яна Кръстева бе убита в парка. За смъртта й бе осъден Николай Русинов. През 2016 г. бе убит 16-годишният ученик Георги Игнатов. Обвиняем за престъплението е Йоан Матев. Криминалистите веднага започнаха работа на местопрестъплението. Снимки Александър Петров", "date": "2019.11.26", "title": "Труп в Борисовата след любовна трагедия (ОБНОВЕНА)"}
{"url": "https://www.monitor.bg:443/bg/a/view/otnemat-na-rusija-domakinstvoto-na-evro-2020-181838", "text": "Световната антидопингова агенция (УАДА) поиска изваждане на Русия от всички спортни състезания за 4 години. Окончателното решение ще бъде взето на 9 декември, а шансовете да се стигне до тежкото наказание са сериозни. Както вече стана ясно, руснаците ще бъдат спрени от участие на Олимпиадата в Токио следващото лято. Ако 4-годишното ембарго бъде наложено, Русия ще бъде лишена не само от участие, а и от домакинстване на всякакви международни състезания. В това число и мачовете от Евро 2020. Първоначално се смяташе, че националният отбор няма да има проблеми да играе на европейското, защото турнирът е под егидата на УЕФА, а не на ФИФА. Генералният директор на РУСАДА Юрий Ганус обаче призна, че действително съществува опасност тимът на Станислав Черчесов да не бъде допуснат до еврофиналите, а Санкт Петербург да не приеме мачовете, на които е планирано да бъде домакин.", "date": "2019.11.26", "title": "Отнемат на Русия домакинството на Евро 2020"}
{"url": "https://www.monitor.bg:443/bg/a/view/sydiite-poiskaha-vyvejdane-na-var-v-pyrvenstvoto-181840", "text": "Съдийската комисия към Българския футболен съюз е подала своето становище до президента и Изпълнителния комитет на централата за въвеждането на ВАР системата в България. Това разкри пред „Канал 3“ председателят на асоциацията на българските футболни съдии – Антон Генов. \"Съдийската комисия, аргументирано и писмено, е подала до президента и Изпълнителния комитет на БФС своето становище за въвеждането на ВАР системата в България, сподели Генов. - Това е първата крачка, която направи съдийската комисия за най-скорошно въвеждане тази система, защото виждаме в последните кръгове, че има много дискусионни ситуации, които могат да бъдат решени само с ВАР, така че е крайно време ръководното тяло на Българския футболен съюз да направи това\", разкри Антон Генов. Преди седмици от БФС също коментираха употребата на ВАР. Желание не липсва, но се търсят спонсори, тъй като цялостното въвеждане на системата за българското първенство ще струва около 2 милиона лева.", "date": "2019.11.26", "title": "Съдиите поискаха въвеждане на ВАР в първенството"}
{"url": "https://www.monitor.bg:443/bg/a/view/lihvite-po-depozitite-shte-prodyljat-da-padat-181830", "text": "Ново понижение на лихвите по депозитите може да се случи до края на годината. Това прогнозират експерти, участвали в доклада „Финансов сектор: оценки и очаквания“, изготвен от Министерството на финансите (МФ). Въпреки че все още мненията за запазване на текущите нива преобладават, то техният дял се понижава, за сметка на очакващите понижение на лихвите. Според данните, основният лихвен процент ще остане на нулево равнище, а лихвите по депозитите може да спаднат. Прогнозите обхващат и трите валути (лева, евро и щатски долара). От МФ обясняват, че причина за това може да е понижението на референтните лихвени проценти на Федералния резерв на САЩ и Европейската централна банка, ефектите от което се отразяват и върху пазарните лихвени равнища в страната. Цената на кредитите ще бъде по-достъпна през последното тримесечие на 2019 г. По отношение на банковия сектор, търговските банки са оптимисти. Причина за това е засиленото силно търсене на заемни средства и ръст на жилищните кредити. Спрямо третото тримесечие анкетираните търговски банки предвиждат докато овърдрафтът за фирми ще забави темпа си на нарастване до края на годината. При кредитите на домакинствата в евро през последното тримесечие на годината се очаква намаление в синхрон с изразената тенденция през последните години на предпочитание към местна валута спрямо кредитите в чужда валута, включително евро. Тенденцията на нарастване на депозитите в банковата система също се очаква да се запази. Според анкетираните банки през последното триме-сечие повече ще нарастват тези на фирмите спрямо привлечените депозити от домакинст-вата. Депозитите на чуждестранните финансови институции ще нараснат слабо. Конкуренцията в сектора ще продължи да нараства, но най-много ще се ускори тази от страна на небанковите финансови институции. Оценката на търговските банки е в синхрон и с текущото развитие на пазара на небанкови финансови услуги. По отношение на икономическата ситуация в България, финансовите посредници остават с положителна оценка. От всички анкетирани, управляващите и пенсионно-осигурителните дружества (ПОД) са най-големи оптимисти, въпреки че индексите на промишленото производство и търговията на дребно отчитат забавяне за периода юли-август 2019 г. Същите очакват слаб ръст на инфлацията през четвъртото тримесечие. В подкрепа на това са повишенията на фючърсните цени на петрола. Мнението на търговските банки обаче е разделено между слабо повишение и слабо намаление. Малко над една трета от финансовите посредници очакват инфлацията да се запази или да бъде по-ниска. Тук търговските банки са най-песимистични в своите оценки, като единствени отчитат увеличение в дела на очакващите понижение на заетостта. В същото време очаквания за по-високо търсене декларират работодателите в строителството, а в търговията на дребно се наблюдава отслабване на положителните нагласи. Валутният курс на лева спрямо долара може да се увеличи, което ще доведе до поскъпване на българската валута. „След две тримесечия на засилване на позицията на долара, в настоящето изда-ние повече от половината запитани изразяват очаквания за промяна в тенденцията\", пишат в доклада от МФ. Финансовите посредници са слабо оптимистични относно динамиката на борсовите индекси на БФБ през четвъртото тримесечие. Оценките им се повишават леко спрямо предходното издание, когато очакванията им бяха близо до неутралното ниво. В настоящата анкета прави впечатление силната фрагментация на мненията между възможните отговори, а също и между групите посредници. Това, заедно с предпазливата консолидирана позиция на анкетираните, може да се интерпретира в контекста на несигурността, породена от външни и вътрешни фактори. Същевременно положителната балансова оценка може да отразява очаквания новото разхлабване на паричните политики на основните централни банки да подкрепя борсовата търговия. Нивото на междуфирмена задлъжнялост може да нарасне, но покачването няма да е сериозно. Тър-говските банки очакват по-скоро леко намаление, докато управляващите дружества и ПОД считат, че междуфирмена задлъжнялост ще нарасне слабо.", "date": "2019.11.26", "title": "Лихвите по депозитите ще продължат да падат"}
{"url": "https://www.monitor.bg:443/bg/a/view/francija-i-germanija-gotvjatreformi-za-es-oglasjavat-gi-utre-181834", "text": "Франция и Германия връчиха на партньорите си свой съвместен проект за реформиране на работата и институциите на ЕС и за да успокоят тревогите от неразбирателството между двамата им лидери, предаде Франс прес. Двете страни искат да се изготви равносметка за състоянието на ЕС и да се идентифицира \"какво трябва приоритетно да се реформира или подобри, включително с изменения в Договорите\" на ЕС, се казва в документа. Един от тези приоритети е реформата на процедурата по номиниране на председателя на Европейската комисия за следващите европейски избори през 2024 г. Първа дискусия по предложенията е предвидена на ниво постоянни представители на страните от ЕС в сряда. Париж и Берлин предлагат да се създаде група от представители на институциите на ЕС - Съвета, Комисията и Парламента - под ръководството на влиятелна европейска личност. За поста е споменавано името на бившия белгийски либерален премиер Ги Верхофстат, но кандидатурата му далеч не се радва на единодушна подкрепа, споделиха европейски представители. Съвместният документ на Франция и Германия иска да докаже, че тези две страни все още могат да правят съвместни предложения въпреки множащите се сигнали за неразбирателства между Еманюел Макрон и Ангела Меркел. Примери за това са отхвърлянето от Макрон на германеца Манфред Вебер за председател на Европейската комисия, блокирането от Франция на започването на преговори за присъединяване на Северна Македония към ЕС и изявлението на френския президент, че НАТО е в състояние на \"мозъчна смърт\". Френско-германското предложение трябва да бъде одобрено от лидерите на ЕС на срещата им на върха през декември. Ако бъде одобрено, процесът ще започне през януари 2020 г. при хърватското председателство. Разглеждането на европейските политики ще е след лятото под германско председателство и ще завърши през 2022 г. под френско председателство.", "date": "2019.11.26", "title": "Франция и Германия готвят реформи за ЕС, огласяват ги утре "}
{"url": "https://www.monitor.bg:443/bg/a/view/bylgari-tochili-bankovi-karti-v-portugalija-181836", "text": "Задържаха двама българи в Португалия за източване на банкови карти, съобщава БНР, позовавайки се на португалската агенция Луза. Арестуваните са на 42 и 26 години. Те са присвоили незаконно около 13 000 евро. Сънародниците ни инсталирали микрокамери и други устройства в банкомати, за да могат да клонират картите и да ги източат. Те били арестувани в близост до търговски център в столицата Лисабон. От тях били иззети скимиращи устройства, фалшиви карти и банкови данни.", "date": "2019.11.26", "title": "Българи точили банкови карти в Португалия"}
{"url": "https://www.monitor.bg:443/bg/a/view/grozdeto-po-malko-no-vinoto-po-kachestveno-181761", "text": "През 2019 г. по предварителни данни преработеното грозде е 126 200 000 килограма, а произведеното вино ще е приблизително 90 820 000 литра. Климатичните условия през годината бяха причина количеството на произведеното грозде тази година да е с около 15 на сто по-малко, но е с много добро качество и показатели. Това каза заместник-министърът на земеделието, храните и горите Лозана Василева по време на национална конференция. Маркетинг Въпрос на маркетинг от страна на производителите е да бъде увеличен износът на вино, който запазва едно стабилно ниво през последните години. Висококачествени български вина се търсят на пазари като САЩ, Швейцария, Великобритания, Германия, Бразилия, Полша, Китай и други, информира още зам.-министър Василева.  Тя каза още, че България заема достойно място на винената карта на света и се е утвърдила като предпочитана дестинация за винен туризъм. През 2018 г. сме изнесли близо 64 млн. литра вино предимно за Полша, Румъния, Русия, САЩ и Китай с добри качествени показатели. 1421 ха са новите лозови насаждения през миналата година.  Успешно прилагаме Националната програма за подпомагане на лозаро-винарския сектор 2019-2023 г. с бюджет 133 810 000 евро, каза Василева. Мерките, по които се подпомагат стопаните са „Преструктуриране и конверсия на лозя“, „Промоция в трети страни“, „Застраховане на реколтата“ и „Инвестиции в предприятия“, с годишен бюджет 26 762 000 евро. Програма С направените промени в Националната програма за подпомагане на лозаро-винарския сектор за периода 2019-2023 година финансирането по мярка „Популяризиране в трети държави“ ще бъде до 80 на сто от допустимите разходи. Осигурено е национално съфинансиране по мярката под формата на държавна помощ в размер на до 30 на сто от допустимите разходи. Държавната помощ допълва финансирането от Европейски фонд за гарантиране на земеделието до 50 на сто от допустимите разходи. През 2019 г. се отчита ръст на регистрираните винопроизводители. Сега са 282. За сравнение през 2018 г., са били 268.", "date": "2019.11.26", "title": "Гроздето по-малко,  но виното по-качествено"}
{"url": "https://www.monitor.bg:443/bg/a/view/do-500-za-bilet-za-macha-mejdu-grisho-i-nadal-181822", "text": "Григор Димитров покани официално феновете си на мач със световния №1 Рафаел Надал. Благотворителното събитие ще е в Атланта (САЩ), а приходите от него ще бъдат разпределени между благотворителната фондация на испанеца и Националната тенис фондация на САЩ, която организира проявата. Билетите за сблъсъка в 13-хилядната зала Infinite Energy Center вече са пуснати в продажба. Те са в седем ценови категории от 79 до 504 долара. Мачът ще започне в 20 часа местно време на 2 март или в 3 часа сутринта на 3 март в България. Домакините обявиха, че на разположение ще бъдат 100 седящи места на първи ред, а единственият начин феновете да могат да гледат мача от тази позиция е като присъстват на благотворителна вечеря на 1 март, приходите от която отиват за двете фондации. Тази на Рафа е създадена през 2008 г. и оттогава помага на деца в неравностойно положение да спортуват, най-вече в Испания и Индия. Неин президент е майката на Надал - Ана Мария. Григор започна 210-ата си седмица в топ 20 на ранглистата. 28-годишният хасковлия публикува в Инстаграм снимки и видео от началото на подготовката си за новия сезон и съдейки по тях, той се намира в планината край голямо езеро. На едно от клипчетата се похвали с огромните шницели, с които обядва след изтощителните тренировки. Компания на Димитров по време на лагера правят физиотерапевтът му Алгис Христов и френският му кондиционен треньор Себастиен Дюран.", "date": "2019.11.26", "title": "До $500 за билет за мача между Гришо и Надал"}
{"url": "https://www.monitor.bg:443/bg/a/view/fidanka-ot-naj-starija-dyb-v-evropa-shte-raste-kraj-doma-na-javorov-181819", "text": "5-годишна фиданка, издънка от най-старото дърво в Европа, известният Гранитски дъб беше засадена в двора край родната къща на лирика-харамия Пейо Яворов в Чирпан. Дръвчето е дарено от директорката на основното училище в село Гранит, чийто патрон е поетът Сребра Проданова по повод юбилейната, 65-та годишнина от създаването на къщата-музей, уточни дългогодишният уредник там Тодор Иванов, който е председател на едноименната фондация.В акцията по засаждането на фиданката участие взеха поетът и издател Трифон Митев и кметът на Гранит, който от десетилетия се грижи за оцеляването на дървото Антоний Димитров. Той припомня, че  по инициатива на списание „Защита на природата“ през далечната вече 1982 година е било направено дендрологично изследване на дъба, тогава е станало ясно, че той е поникнал  преди 1637 години и на практика е най-старият летен дъб на континента. Фиданката е засадена в близост до бюст-паметника на Яворов, дело на проф. Мара Георгиева. Родната къща  на поета е обявена за музей на 31 октомври  със специален указ и по лично разпореждане на тогавашния първи на БКП и държавата Вълко Червенков , въпреки съпротивата на ръководството на писателския съюз и тогавашния му председател  Христо Радевски, който смятал, че заслугите „на П.К. Яворов към литературата и историята са …недостатъчно изяснени и направата на музеи е ненавременно.“ Историята разказва  преживе  племенницата на гениалния лирик Ганка Найденова – Стоилова в спомените си под наслов „В часа на синята мъгла“. Историята, за която  в литературните среди се говори под сурдинка се разиграла през 1954 година, в самото навечерие на 40-та годишнина от трагичната му гибел. Стоилова изпратила до ЦК на БКП предложение за превръщането на родния дом на поета в Чирпан в музей, а на брега край Поморие, където като телеграфист е написал първите си работи – да бъде издигнат паметник.  На заседанието на ЦК срещу предложението й скочил Христо Радевски, който в прав текст обявил че мястото на твореца в родната литература все още не е изяснено и  обекти от национален характер в негова прослава не бива да се създават.  Въпреки обратната теза, изразена от академик Людмил Стоянов /по онова време директор на Литературния институт при БАН/ предложението било пратено в…коша. Родственицата поискала среща с Червенков и в продължение на час му изложила схващанията си не само за Яворов, но и за целия кръг „Мисъл. „Червенков слушаше внимателно доводите ми без с нито една дума да прояви собственото си становище. В края му казах: „Може би напразно Ви занимава. След мен ще влязат Вашите съветници от СБП, които ще Ви говорят противното и Вие естествено ще повярвате на тях!“. Неочаквано за мен той като си подаде ръката за довиждане каза: „Не…Вие сте права и аз ще Ви помогна. Хубаво е че сте толкова смела. Но имате силни врагове!“.Пръв уредник на музея става младият по онова време литературен критик и историк Стоян Стаев.", "date": "2019.11.26", "title": "Фиданка от най-стария дъб в Европа ще расте  край дома на Яворов"}
{"url": "https://www.monitor.bg:443/bg/a/view/polovin-miliard-za-ukrepvane-na-74-svlachishta-po-pytishtata-181827", "text": "„Автомагистрали“ ЕАД ще укрепва 74 свлачища, срутища и пропадания от републиканската пътна мрежа, като до края на 2021 г. за целта се планира да бъдат инвестирани близо половин милиард лева (474 655 613.56 лв. без ДДС). Държавното дружество ще проектира и извърши укрепването на 71 свлачища и срутища, а на останалите 3 обекта само строителните работи. Сред проектите, по които ще се работи, са отсечки от пътищата: Соколовци - Смолян - Средногорци, Кочериново - Рила - Рилски манастир - Кирилова поляна, Костенец - Радуил - Боровец - Самоков, Мизия - Оряхово и други. През септември правителството отпусна до 31 млн. лв. по бюджета на МРРБ за 2019 г. за укрепване на обектите от републиканската пътна мрежа, засегнати от свлачища и срутища, в следващите три години. Останалите необходими средства ще бъдат осигурени от приходите от тол такси в периода от 2020-2021 г. за финансиране на цялостното изпълнение на проектите.", "date": "2019.11.26", "title": "Половин милиард за укрепване на 74 свлачища по пътищата"}
{"url": "https://www.monitor.bg:443/bg/a/view/jena-bez-znachenie-slovesna-fehtovka-v-armijata-181821", "text": "„Тя е много добър фехтовач“, казва лорд Илингуърд за провокативната и устата мисис Алънби (отлична Гергана Плетньова) в най-новия премиерен спектакъл на театър „Българска армия“ – „Жена без значение“. Всъщност почти всички герои в него са отлични фехтовачи: едва ли има друга пиеса на Оскар Уайлд, в която словесните дуели да са толкова изящни и умели – всяка реплика и отговорът на всяка реплика в диалога са абсолютни сентенции със самостойно значение, пронизващи право в сърцевината недъзите на обществото или слабостите на мъжката/женската природа. Най-ловкият фехтовач е именно той, лорд Илингуърд, в блестящото изпълнение на Иван Радоев – саркастичен чаровник, но човек „крайно покварен“, когото въпреки това или точно поради това с отворени обятия приемат в аристократичните салони. А той пък с охота си прави експерименти със „скучните“ добродетелни личности, подлагайки на изпитания предполагаемата им почтеност, докато не си намери майстора. Освен брилянтния вербален пинг-понг пиесата в режисьорската интерпретация на Стоян Радев няма кой знае какво толкова изненадващо да предложи освен един уж остарял морален казус, който за съжаление сегиз-тогиз издига на дневен ред: за правото на жената да решава собствената си съдба, за вината на едната и другата страна в случаите на „грехопадение“ – простимите фриволности на всеки Адам и непростимото лекомислие на Ева... (Днес обаче нещата доста са се обърнали, нека си спомним случаите на Харви Уайнстийн и движението #MeToo). Действието условно е локализирано в благородническо имение в Англия, чийто гости и най-вече гостенки непрекъснато клюкарстват и жестоко съдят другите, като са готови на нравствено убийство с една подхвърлена дума. Единствената неподвластна на тази поквара и словоблудство е една облечена в черно жена – г-жа Рейчъл Арбътнът на Анастасия Ингилизова, уважавана от единици, но отбягвана от висшето общество като цяло. Именно нейният син Джералд (добър дебют на Ясен Атанасов – студент на проф. Ивайло Христов и син на проф. Атанас Атанасов) лордът току-що е харесал за свой личен секретар. Една вечер в имението в подобна компания ще разкрие дълго пазени тайни и, колкото и да е невероятно, може да промени изцяло житейските намерения на лорда. Сценографът Никола Тороманов и режисьорът са решили по социален признак да разделят по височина сцената на два свята (както знаем, единият е излишен): бомондът е на терасата, а простолюдието в лицето на Рейчъл в подножието му. Това обаче прави действието твърде ограничено, а Все пак накрая и лордът ще трябва да снизходи там в опит да оправи младежките си бакии. Дидактиката ще победи, както го е решил някога Уайлд, въпреки опита за интимно стопяване на ледовете между главните герои, както го е решил Радев. Директен коректив на британската мисловна закърнялост е и младата американка на Евелин Костова, която за разлика от английските си приятели (особено двойката на актьорите Радосвета Василева и Георги Къркеланов) не презира, а уважава онези, които си изкарват прехраната със собствен труд и застава на страната на етиката и любовта, а не на класовите предразсъдъци и цинизма. Директно е и финалното послание, когато заглавието на творбата, изписано над сцената, от A Woman of No Importance, в пристъп на закъснял феминизъм, се превръща в A Man of No Importance.", "date": "2019.11.26", "title": "„Жена без значение“ – словесна фехтовка в „Армията“    "}
{"url": "https://www.monitor.bg:443/bg/a/view/naj-mnogo-katastrofi-stavat-mejdu-16-i-20-chasa-181828", "text": "Концентрацията на пътнотранспортни произшествия в страната е между 16 и 20 часа, посочи Малина Крумова, председател на Държавна агенция „Безопасност на движението на пътищата“ по време на откриването на Годишните награди за принос в пътната безопасност. Причината за това е интензивният трафик в края на работния ден и умората на водачите. Крумова заяви, че последните два месеца са били особено тежки от гледна точка на последствията от пътнотранспортните произшествия и е важно шофьорите да засилят своето внимание и да се съобразяват с пътните условия.", "date": "2019.11.26", "title": "Най-много катастрофи стават между 16 и 20 часа"}
{"url": "https://www.monitor.bg:443/bg/a/view/elena-joncheva-se-jali-pred-strasburg-zaradi-iskaneto-da-svaljat-imuniteta-181820", "text": "Евродепутатът от БСП Елена Йончева е внесла жалба в Европейския съд в Страсбург заради искането на прокуратурата да свалят имунитетът й от ЕП и повдигнатите й обвинения за пране на пари. Това стана ясно пост на Йончева в профила й във Фейсбук. Тя коментира, че Европейският съд за правата на човека е приел жалбата и за несъстоятелността на „така отправените обвинения“. „Над 80% от подадените жалби в Европейския съд се считат за недопустими. Фактът, че този иск е допуснат означава, че е напълно основателен. Нямам съмнения, че Европейският съд ще внесе пълна яснота по случая“, допълва Йончева. Тя уточнява, че гласуването в ЕП е рутинна процедура, а практиката е Европарламентът да гласува доверие на националните институции. „Искам да благодаря на българската прокуратура за предприетите стъпки. Убедена съм, че това е пътя, по който ще се докаже, че тези обвинения са абсурдни“, пише още тя и напомня, че вече един път е дала съгласието си за сваляне на имунитета й, но като депутат от НС. Сега обаче тя вече е член на ЕП и процедурата трябва да се повтори. По-късно пред БНР коментира, че пбразуваното досъдебно производство срещу нея е заради направени и излъчени 7 документални филма, както и за закупена техника. Техниката обаче била налична. \"Това, в което ме обвиняват, е, че съм знаела 2013 година, когато съм подписала договора с ТВ 7, че средствата, които ползвам, всъщност са придобити по незаконен начин от банка КТБ. 2013 година даже държавата не е знаела, и БНБ, че има проблем с тази банка\", заключва Йончева.", "date": "2019.11.26", "title": "Елена Йончева се жали пред Страсбург заради искането да ѝ свалят имунитета"}
{"url": "https://www.monitor.bg:443/bg/a/view/otpuskame-200-000-leva-speshna-pomosht-za-albanija-181826", "text": "Отпускаме спешна финансова помощ от 200 000 лева на Албания за преодоляване на щетите от опустошителното земетресение. Това съобщиха от външно министерство, като уточниха, че парите са в рамките на бюджета, определен за помощ за развитие, и ще бъдат одобрени на утрешното заседание на Министерския съвет. Вицепремиерът и външен министър Екатерина Захариева е провела телефонен разговор със своя албански колега Гленд Цакай, който от името на премиера Еди Рама и от свое име изказал своите най-искрени благодарности към премиера Бойко Борисов и към българския народ да съболезнованията и изразената готовност за помощ. Цакай информирал за хода на спасителните операции и благодарил още веднъж за финансовата помощ от страна на България и за готовността спасителни екипи на МВР да се включат на място в издирването на затрупани хора. По разпореждане на Захариева в посолството ни в Тирана е сформиран кризисен щаб, дипломатите ни са в непрекъсната координация с останалите мисии на ЕС в страната, както и с колегите от албанското външно министерство. До момента български граждани не са звъняли за съдействие нито в посолството, нито в ситуационния център на МВнР. Нашите сънародници може да се свързват денонощно с посолството ни в Тирана на телефони +355 4 22 33 155 и +355 4 22 32 906, както и в ситуационния център на МВнР на телефон 948 2404. По-късно през деня Захариева коментира, че  от нашата страна е изпратен екип от 30 човека. \"Поддържам постоянна връзка с министъра на външните работи на Албания. Към момента те съобщават, че най-важната помощ, от която се нуждаят, е да получат хора, които да помагат в издирването на пострадалите в руините“, заяви Захариева.", "date": "2019.11.26", "title": "Отпускаме 200 000 лева спешна помощ за Албания "}
{"url": "https://www.monitor.bg:443/bg/a/view/leo-mesi-pecheli-zlatnata-topka-181824", "text": "Суперзвездата на „Барселона“ Лионел Меси е в най-добра позиция за “Златната топка”, твърди каталунският Mundo Deportivo в сензационно разкритие. Церемонията по връчването на отличието е на 2 декември, а според специалистите аржентинецът ще си оспорва отличието с бранителя на „Ливърпул“ Върджил ван Дайк и звездата на „Ювентус“ Кристиано Роналдо. На 9 ноември приключи гласуването на оторизираните 182 журналисти от целия свят. Според източници на MD екип на France Football е бил онзи ден в Барселона и това индикира, че Меси може да е отличеният тази година. Трябва да припомним, че преди няколко седмици в Италия изкараха подобна новина за Кристиано Роналдо, след като екип на френското списание беше в Торино. Каталунското издание твърди, че Лео е в полпозишън за най-престижното индивидуално отличие. Меси вече спечели наградата FIFA The Best 2019. През настоящата година аржентинецът е записал 44 гола и 17 асистенции в 52 срещи. Новината за избора на Меси идва непосредствено преди дербито от груповата фаза между „Барселона“ и „Борусия“ (Д) утре. Каталунците са лидер с 8 точки, а германците имат 7 на второто място. Меси и компания имат нужда от победа, за да гарантират мястото си в следващата фаза. Особено завързана е и ситуацията в група H. Там 3 отбора имат по 7 точки - „Валенсия“, „Челси“ и „Аякс“, като битката за класиране е изключително ожесточена. Еврошампионът „Ливърпул“ също може да подпечата мястото си на 1/8-финалите, ако успее да победи „Наполи“. Група G 19.55 ч. Зенит – Лион (по Ring.BG) 22 ч. Лайпциг – Бенфика Група H 19.55 ч. Валенсия – Челси (по bTV Action) 22 ч. Лил – Аякс Група Е 22 ч. Ливърпул – Наполи (по Ring.BG) Генк – Залцбург Група F 22 ч. Барселона – Борусия (Д) (по bTV Action) Славия (Пр) – Интер", "date": "2019.11.26", "title": "В Испания гръмнаха: Лео Меси печели „Златната топка“"}
{"url": "https://www.monitor.bg:443/bg/a/view/sledovatelite-ot-n-sl-s-ne-na-opitite-za-politicheska-namesa-v-rabotata-na-sydebnata-vlast-181829", "text": "Категорично се противопоставяме на всякакви опити за политическа намеса в работата на независимата съдебна власт и призоваваме към стриктно спазване на нормите на Конституцията и законите на страната, гарантиращи принципа на разделение на властите и нормалното функциониране на гражданското общество. Това заявяват в декларация следователите от Национална следствена служба. Тя е изпратена до президента, до ВСС и до Инспектората на ВСС. \"В последните месеци сме свидетели на опити за безпрецедентна политическа намеса в работата на независимата съдебна власт.  Повод за това стана процедурата по избор на главен прокурор. Множество неправителствени организации и политически субекти се опитаха да влияят върху работата на Висшия съдебен съвет и Президента на Република България, които са единствените конституционно установени органи, притежаващи правомощия при провеждането на тази процедура. В процеса на политизиране на избора на главен прокурор по неприемлив за професионалната общност начин се включи и малка част от съдиите в България, което може да доведе до създаване на напрежение, вътрешно противопоставяне и изкуствено разделение в магистратската общност. Коректните и колегиални отношения, които съдиите, прокурорите и следователите дължат помежду си, са предпоставка за по - добра работа на съдебната система като цяло.          Категорично се противопоставяме на всякакви опити за политическа намеса в работата на независимата съдебна власт и призоваваме към стриктно спазване на нормите на Конституцията и законите на страната, гарантиращи принципа на разделение на властите и нормалното функциониране на гражданското общество.           Присъединяваме се към становищата на Камарата на следователите  в България и на Асоциацията на прокурорите, изпратени до вас !\", пише в декларацията.", "date": "2019.11.26", "title": "Следователите от НСлС: Не на опитите за политическа намеса в работата на съдебната власт"}
{"url": "https://www.monitor.bg:443/bg/a/view/ustrojstvo-razpoznava-13-vida-rak-ot-kapka-kryv-181712", "text": "Японската корпорация \"Тошиба\" конструира портативно устройство, което разпознава 13 вида рак от капка кръв, съобщават световните медии. Точността на анализа достига 99%. В основа на диагностиката е откриването и измерване на концентрацията на малките некодиращи молекули РНК. Те се отделят в кръвта от раковите клетки. За провеждането на теста са нужни около 2 часа. Той е в състояние да открие 13 вида рак, сред които рак на гърдата, на стомаха, на черния дроб, на хранопровода, на пикочния мехур,на панкреаса, на червата и др. Устройството действа ефикасно и при най-ранни стадии на раковите заболявания.", "date": "2019.11.26", "title": "Устройство разпознава 13 вида рак от капка кръв"}
{"url": "https://www.monitor.bg:443/bg/a/view/firmite-za-zimna-poddryjka-na-varna-sa-gotovi-za-zimata-181810", "text": "Фирмите за зимна поддръжка на Варна са готови за зимата стана ясно на проведеното в Община Варна заседание за проверка на готовността за зимния сезон. Четири фирми са ангажирани с поддръжка на уличната мрежа при зимни условия - „Инфраексперт” ЕООД отговаря за район „Одесос“;  „Хидрострой АД“ за „Приморски“; „ЗМБГ“ АД за „Аспарухово“, с. Звездица, с. Константиново и „Инжстройинженеринг” ЕООД  - за „Вл. Варненчик“, с. Казашко, с. Тополи,  за район „Младост“ и с. Каменар. Всяка от фирмите трябва да разполага за дежурствата с минимум 5 машини с дежурен диспечер и шофьори. При необходимост имат задължение да осигурят допълнително оборудване – мини челни товарачи, багери и фадроми. Училищата и детските градини, детските ясли и социалните звена в общината са осигурили отопление, медикаменти и хранителни продукти. Доставени са сол и пясък. Всички отоплителни съоръжения са преминали задължителен преглед от лицензиран технически надзор.  25 училища и 34 детски градини във Варна се отопляват с газьол, 13 училища и 9 детски градини – с природен газ, 7 училища и 9 детски градини са абонати на топлофикационното дружество,  а 5 детски градини използват за отопление електрически котли или климатици. При необходимост директорите им могат да подадат заявки до топлофикационното дружество за по-ранно включване на топлото. В складовете на Домашния социален патронаж се поддържа наличност от хранителни запаси за три дни за 550 потребители на услугата и 515 потребители на Обществената трапезария. Осемте центъра за настаняване от семеен тип за деца и младежи имат запас от хранителни продукти и е осигурено отопление. Комплексът за социални услуги за възрастни хора „Гергана“ разполага с гориво за отопление и очаква ново зареждане. Газифицирана е сградата на Дневен център за деца и младежи с умствена изостаналост „Св. Йоан Златоуст“, който разполага с необходимия резерв от гориво и хранителни продукти за 2 дни. Звено „Майка и бебе“ е с капацитет 8 майки и 12 деца и разполага с 2 свободни места. Осигурени са запаси от хранителни продукти, а отоплението е с локално парно на ток. Капацитетът на ЦНСТ „Другарче“ е запълнен. Центърът се отоплява на ток. Домът за стари хора „Св. Иван Златоуст“ е с капацитет от 43 места, към момента разполага с 2 свободни и също е подготвен за зимния сезон. Автомобилите на Домашния социален патронаж, Приют за временно настаняване на бездомни и социално слаби лица и Комплекс за социални услуги за възрастни хора „Гергана“ са пригодени за работа при зимни условия. Изготвен е списък с хората за подкрепа при необходимост, които са на хемодиализа. От общинското дружество „Градски транспорт“ ЕАД заявиха, че автобусите са подготвени за зимата, извършен е инструктаж на водачите, фирмата разполага с машини и пясък за почистване и обезопасяване на паркинга на дружеството. От „Енерго-Про“ обявиха, че за територията на община Варна са осигурени 50 екипа за 24-часови дежурства, има и дежурна аварийна група. От „ВиК-Варна“ докладваха, че са проведени мероприятия за подготовка на работа в есенно-зимни условия. Направена е профилактика на основните главни водопроводи. По данни на метеоролозите се очаква мека зима с валежи под нормите и температури над обичайното за сезона. До 15 декември се очаква да приключат голяма част от ремонтите на територията на града. Ежедневно се следи прогнозата за времето и при застудяване ще се възлага на фирмите работа на терен. Заплащането е единствено за работи и дейности, които са реално свършени, след възлагане от градската управа. Не се заплащат дежурствата, а само реални дейности. Всяка една снегопочистваща машина е оборудвана с GPS система и на базата на прехода от показанията в нея се прави отчитане.", "date": "2019.11.26", "title": "Фирмите за зимна поддръжка на Варна са готови за зимата"}
{"url": "https://www.monitor.bg:443/bg/a/view/5-4-po-rihter-udari-bosna-i-hercegovina-181816", "text": "Земетресение от 5.4 по Рихтер разлюля Босна и Херцеговина. По данни на Европейския сеизмологичен институт трусът е бил регистриран в 10.19 часа местно време на 77 км южно от столицата Сараево и на 62 северно от Дубровник. Епицентърът на земетресението е бил на дълбочина 10 км. До момента няма информация за жертви и разрушения.", "date": "2019.11.26", "title": "5,4 по Рихтер удари Босна и Херцеговина "}
{"url": "https://www.monitor.bg:443/bg/a/view/britanskata-mak-mafija-pokori-nagradite-emi-spisyk-pobediteli-181817", "text": "Победният рейд на продукциите на BBC, с които британците тотално покориха американската публика, кулминира тази година в голямата победа на сериала „МакМафия“ на наградите „Еми“. Поредицата, чийто първи сезон дебютира в ефира на Острова в началото на 2018 г., грабна приза за най-добра драма на 47-та церемония по раздаването на призовете, която се състоя в Ню Йорк снощи. Сюжетът на сериала, която грабна вниманието на Международната академия за телевизионно изкуство, се върти около сина на руски мафиот, който е отгледан в Лондон и се старае да се откъсне от подземния свят. В главната роля влиза младият талант Джеймс Нортън, който вече записа името си в няколко големи заглавия на BBC като „Щастливата долина“, \"Гранчестър\" и телевизионната адаптация на „Война и мир“. Сериалът е дело на сценаристите Хюсеин Амини и Джеймс Уоткинс, който е и режисьор на „МакМафия“. Австралийската продукция „Безопасно пристанище“ (Safe Harbour) беше отличена в категория филм/мини сериал. Трилърът, който разказва за пътуването до индонезия на група приятели от Бризбейн успя да пребори конкуренция от Бразилия, Индия и Унгария. За най-добра комедийна програма беше обявена бразилската продукция на Нетфликс „Последният запой“. Отличията за най-добър актьор и актриса отидоха съответно в Турция – за Халюк Билгинер за поредицата \"Личност\" (Şahsiyet), и Унгария – за Марина Гера за „Вечна зима“ (Orok Tel). Въпреки че сложиха категорична точка на кървавата сага, сценаристите на „Игра на тронове“ Дейвид Бениод и Ди Би Уайс получиха почетно „Еми“. Тази година в 11-те категории взеха участие продукции от 21 държави като Аржентина, Австралия, Белгия, Бразилия, Канада, Колумбия, Финландия, Бранция, Германия, Унгария, Индия, Израел, Холандия, Португалия, Катар, Сингапур, Южна Африка, Южна Корея, Турция и Великобритания.  - МакМафия  – Безопасно пристанище  - Халюк Билгинер в \"Личност\"  - Марина Гера за „Вечна зима“  - Hack The City (Бразилия)  – Танцувай или умри (Холандия)  - The Real Full Monty: Ladies Night (Великобритания)  - Последния запой (Бразилия)  Bellingcat – Truth in a Post-Truth World (Холандия)  - Фалко  – Кралицата на потока (Колумбия)", "date": "2019.11.26", "title": "Британската „МакМафия“ покори наградите „Еми“ (СПИСЪК ПОБЕДИТЕЛИ)"}
{"url": "https://www.monitor.bg:443/bg/a/view/opasni-bakterii-debnat-ot-turshiite-181760", "text": "Опасни бактерии дебнат от купешките туршии, ако не са добре ферментирали. СВЕТЛАНА ТРИФОНОВСКА, СОФИЯ СИМЕОНОВА Опасни бактерии дебнат от купешките туршии, ако не са добре ферментирали. Това предупреди д-р Сергей Иванов от Центъра по биология на храните. Проверка на „Телеграф“ в търговската мрежа установи, че масово зелето и суровите туршии вече втасват за два до пет дни, вместо за минимум четиридесет. Това става, като се заливат зеленчуците с вряла вода, разказаха търговци и готвачи от веригите за обществено хранене. Така себестойността на туршията излиза много по-ниска и печалбата е по-висока. Не се добавя никаква химия при тази технология, увериха те. Ускорената ферментация е вид измама. В такива случаи не е ясно доколко от туршията могат да се отстранят вредните бактерии, категоричен е д-р Иванов. Той посочи, че ако ферментацията се прави както трябва, полезните бактерии имат достатъчно време да се развият и да изместят вредните. Консумацията на такава туршия може да причини стомашни разстройства. Много често хората просто не знаят откъде им е дошло поредното неразположение. В стерилизираната туршия пък бактерии няма, тъй като те са унищожени при изваряването. Няма опасност да получите стомашно неразположение, но при стерилизацията се унищожават и полезните микроорганизми, които са най-ценни в туршията, каза още д-р Иванов. Много често туршията е с мътен сок, а зеленчуците стават лигави. Според Сергей Иванов причината отново са бактериите. Има и трети вид бактерии, да ги наречем неутрални. Те не причиняват разстройства, но са нежелани, защото влошават качеството на туршията, обясни той. Друга теория пък гласи, че помътняването на сока се дължи на високото съдържание на пестициди в зеленчуците. Това обясни Денка Георгиева, биопроизводител и преработвател на лютеници и мармалади, сушени зеленчуци и плодове. Тя сподели опит с патладжани. Тъй като не й достигали за сушене, тя си купила от друг производител. Когато ги нарязали и ги пъхнали в машината за сушене, патладжанът вместо да се суши, започнал да ври. Станало ясно, че е пълен с химия. Със съпруга ми прибрахме всичко и го хвърлихме в кофата за боклук, каза тя. Основен виновник за лошите туршии и бомбиращите буркани с лютеници са пестицидите, посочиха и други зеленчукопроизводители. Според д-р Сергей Иванов обаче наличието на пестициди може да бъде хванато само с лабораторни изследвания и не дава отражение на вида и качеството на туршията. Първият признак, по който може да се познае дали една туршия е качествена, е бистротата на сока. Също така по качеството на зеленчуците. Ако по чушките има петна, това означава, че много скоро ще започне да се разваля. Важен е материалът на съда и чистота му. От глина, стъкло и дърво са най-подходящите съдове за тази цел. Най-добро зеле за кисело става от българските сортове Кьосе и Балкан, като Балкан в момента е хит. Зелките са големи, с въздух и крехки листа. Има и сортове, които въобще не подлежат на ферментация, те са хибриди, направени основно за салати и са с твърди листа. Има такова и български сорт. С атрактивен външен вид, в сърцевината е светлозелено, а горните листа с обагрени в лилаво. Една малка зелка от него е равна по тегло на голяма от сорта Балкан. Практически то трудно се разваля, но и не е възможно да ферментира. Обикновено от един декар Балкан се добива половин тон зеле, докато от другото - няколко тона от същата площ, нагледно обясниха търговците и мотивацията за отглеждане на лилавия зеленчук. Много от собствениците на малки магазинчета за зарзават сами си приготвят туршиите. Те разказват, че киселото зеле и въобще суровите туршии стават здрави и с прозрачен сок, когато се приготвят с морска сол. Ако тя е от готварската, йодирана, много често зимнината се размътва и започва да се влачи. Според Денка Георгиева старите рецепти за зимнина включват в направата на сурови туршии хрян, корени целина, черешови и млади лозови листенца. Последните са защита срещу лоши плесени. Няколко царевични зърна гарантират газиране и естествена ферментация. В делви от пръст пък нашите предци са правили крушеница и трънченица. Първото е от диви круши, залети с вода, второто е от трънки, залети само с кладенчова вода. Няколко зърна от царевица са правили питието газирано. Хората са ги пиели за свежест след коледните пържоли и мръвки. А в началото на пролетта за силна имунна система.", "date": "2019.11.26", "title": "Опасни бактерии дебнат от туршиите"}
{"url": "https://www.monitor.bg:443/bg/a/view/svlachishta-i-padnali-kamyni-po-pytja-varvara-velingrad-i-belovo-goljamo-belovo-181812", "text": "Свличания на земна маса и камъни, причинени вследствие на обилните двудневни валежи, са регистрирани в пазарджишко. Това информираха от Областната дирекция на МВР в града и уточниха, че са се активизирали малки свлачища в планинските части на региона-по пътя Варвара-Велинград и Белово-Голямо Белово. На място са екипи на Областно пътно управление в Пазарджик и фирмите, отговарящи за поддържането на пътните участъци. Няма инциденти с преминаващи хора, няма затворени пътни отсечки. Водачите да шофират с повишено внимание по всички пътища, имайки предвид валежите, мократа настилка, намалената видимост, наличието на паднали камъни или пръст по пътните отсечки. Ако забележат паднали камъни или паднали клони на пътната настилка нека незабавно да подадат сигнал на телефон 112.", "date": "2019.11.26", "title": "Свлачища и паднали камъни по пътя Варвара-Велинград и Белово-Голямо Белово"}
{"url": "https://www.monitor.bg:443/bg/a/view/ucheni-predstaviha-nova-formula-za-kucheshkite-godini-181809", "text": "Американски учени установиха, че кученцата са на 40, преди да навършат две години, а след това остаряват по-бавно, съобщи в. \"Индипендънт\". Когато станат на три човешки години, кучетата са вече на около 50. След това остаряването се забавя и състоянието на 10-годишния лабрадор е като на човек на 68 години. \"Очакваната продължителност на живота на лабрадорите - 12 години, съответства на продължителността на живота на хората, която е средно 70 години\" - казаха учените. Специалистите от университета на Калифорния са изследвали възрастта на кучета чрез процеса на метилиране на ДНК, с който към нея се добавят молекули, активиращи или деактивиращи някои гени. С остаряването на клетките ДНК се променя и така учените са проследили биологичното им развитие.Те са работили със 104 лабрадора на възраст от четири седмици до 16 години. След като са анализирали резултатите специалистите са ги сравнили с тези за 300 човека. Според традиционната формула възрастта на кучетата се изчислява, като една човешка година след втората се умножава по седем.", "date": "2019.11.26", "title": "Учени представиха нова формула за кучешките години"}
{"url": "https://www.monitor.bg:443/bg/a/view/policija-otnovo-vleze-v-bfs-za-proverka-na-harchove-za-detski-futbol-181811", "text": "МВР прави проверка в сградата на БФС, затова как съюза е харчил парите отпускани от държавата за развитие на детския футбол. Това става часове преди официално обявената пресконференция, съобщи бТВ. Коли на жандармерията са пред сградата на БФС. Преди дни от МВР заявиха, че от няколко месеца разследват футболната централа за икономически престъпления.", "date": "2019.11.26", "title": "Полиция отново влезе в БФС за проверка на харчовете за детски футбол"}
{"url": "https://www.monitor.bg:443/bg/a/view/geshev-sys-zajavka-za-po-aktivna-prokuratura-181815", "text": "Новоизбраният главен прокурор Иван Гешев даде заявка за по-активна прокуратурата. „Аз съм с ясното разбиране, че прокуратурата трябва да е доста по-активна и да отговори на очакванията на българските граждани за повече справедливост. Ще направя всичко възможно да оправда тези очаквания“, заяви той на излизане от срещата си с президента Румен Радев на Дондуков 2, който по-рано . Той даде да се разбере, че ще коментира приоритетите си едва когато встъпи официално в длъжност. Гешев коментира и заявките на Радев за промени в конституцията и намекът, че новия главен прокурор не бива да бъде селективен по нито едно от делата. Той поясни, че не е запознат какво точно президентът смята, че трябва да се измени в Конституцията. Според него обаче прокуратурата трябва да остане част от съдебната власт, което било и мнението на голяма част от прокурорите, следователите и съдебните служители. „Не смятам, че съм работил селективно. Не само аз, но и екипът от следователи и съдебни служители , които са работили по това съдебно производство“, отговори Гешев на въпрос дали е работил селективно по делото КТБ. По думите му това дело е натоварено с много други гледни точни – политически, идеологическа. Прокуратурата обаче не можело да отговори на други очаквания, извън правовите и извън закона. Гешев допълни още, че прокуратурата достатъчно се отчита и не е причина за всякакви проблеми в тази държава, каквото се опитвало да внуши един политико-олигархичен кръг и върху която идеологическа основа се градяло идеологията на кръг от партии. „Тази идеологическа основа е, че прокуратурата е виновна за всички в тази държава. Това не е вярно“, каза той. Въпреки това Гешев не отрича, че прокуратурата има проблеми, които следват да бъдат изчистени. „Но да се фиксираш и да градиш своята идеология върху това, че една институция е нещо лошо, е непродуктивно и уврежда имиджа на цялата държава. Може би някой постигат чист личен или политически интерес. Това обаче не е в интерес на държавата и на българските граждани“, каза Гешев. Според него следват да се притесняват всички, които не спазват закона и именно това е разделителната линия, независимо от кой олигархичен кръг са,и дали го хвалят или не. Това дали някой ме хвали или не, дали прави нещо за мен, не е критерий за нищо“, каза Гешев. Той даде да се разбере, че реакцията срещу процедурата за избор на нов главен прокурор е била реакция на притеснение. Гешев заяви още, че ще развенчае мита, който политически се изгражда, че главният прокурор е недосегаем, всевластен и отговорен за всичко. Това не е вярно, отговори Гешев и увери, че ще развенчае този мит с повече обяснения към обществото. По думите му точно в този сегмент прокуратурата не е била достатъчно активна и затова един кръг успял да изгради впечатлението, че главният прокурор е всевластна и безконтролна фигура По думите му главният прокурор не е пощенска кутия за сигнали от политици, а има компетентни прокуратури. „За мен е по-рационално българските политици да си внасят сигналите където трябва, а не да си правят реклама на гърба на главния прокурор\", заяви още Гешев и допълни, че борбата с престъпността зависи от правоохранителни органи, прокуратура и съд. Той допълни още, че следва да се повиши капацитета на следователите, но и на много други структури.", "date": "2019.11.26", "title": "Гешев със заявка за по-активна прокуратура"}
{"url": "https://www.monitor.bg:443/bg/a/view/spored-italiancite-jenite-sami-si-tyrsjat-iznasilvaneto-181802", "text": "Повече от половината италианци са на мнение, че жените сами си търсят изнасилването с предизвикателно поведение и провокативно облекло – това е основният извод от публикуваните данни в доста шокиращия доклад, който Националният статистически институт/НСИ/ в Рим изготви във връзка със световния ден за борба срещу насилието върху нежния пол. За социолозите особено смущаващ е фактът, че 40 на сто от интервюираните прдставители и на двата пола смятат, че всяка жена може да избегне нежелан от нея сексуален акт стига да го поиска. Доста неприятно е мнението на 10,3% от населението на Апенините, което пък е на мнение, че обвиненията за секс - насилие са фалшиви, просто защото жените казвали често „не“ на предложения за съвкупление, което обаче означавало „да“. Доколкото до предизвикателното поведение на жените, което обикновено е причина за подтикване на мъжете към изнасилване, то най-често било демонстрирано с разголени и зовящи към плътски удоволствия тоалети. Така е за всеки един на четирима италианци, който смята, че дрехите са „провокатор №1“, докато всеки пети е на мнение, че същата възбуждаща низки инстинкти роля играят чашката и наркотиците. Докладът на НСИ подчертава във връзка с последния извод, че 15 на сто от италианците са убедени, че когато една жена е насилена докато е под въздействието на доброволно приети от нея алкохол или дрога, тя също трябва да носи отговорност за случилото й се. Може би за това към една десета от жителите на Апенините вярват, че никой не посяга на сериозните жени, които се обличат прилично, не се напиват и не изпадат в транс от наркотици. В документа са публикувани и доста интересни данни за становището на италианците по отношенията вътре в семейството. Така например пак близо една десета от тях, и мъже, и жени, нямат нищо против срещу разменянето от време на време на шамари между съпруг и съпруга. А 17 на сто от интервюираните от анкетьорите на НСИ се обявяват за постоянен контрол от страна на съпруга на телефона или електронната поща на съпругата. Интересното е, че доста шокиращите твърдения за причините за над 4000-те изнасилвания на година между Алпите и Сицилия се разпределят по равно между смятания за по-консервативен италиански юг и уж по-либералния север.", "date": "2019.11.26", "title": "Според италианците жените сами си търсят изнасилването"}
{"url": "https://www.monitor.bg:443/bg/a/view/poljak-za-mach-s-kobrata-haresvam-takyv-boj-181814", "text": "Статутът на най-силния ни професионален боксьор Кубрат Пулев на задължителен претендент за титлата на Международната боксова федерация (IBF) привлича вниманието на доста от конкурентите му в тежка категория. Българинът трябва да се изправи срещу победителя в реванша между Антъни Джошуа и Анди Руис в двубой за световния връх, но вече се спрягат варианти за негов съперник по-рано от предвиденото. На преден план излезе полякът Адам Ковнацки, който може да се боксира с Кобрата през февруари в деня на друг дългоочакван реванш в тежка категория, този между шампиона на Световния боксов съвет (WBC) Дионтей Уайлдър и Тайсън Фюри, след като двамата завършиха при равенство в първия сблъсък. 30-годишният Ковнацки няма загуба от 20-те си мача до момента, а 15 от тях са спечелени с нокаут. Провеждането на такъв двубой зависи от това дали титлата на IBF ще бъде овакантена, но полският боксьор вече заяви, че е готов на евентуална битка с Пулев през февруари 2020 година. Адам Ковнацки определи Кобрата като \"първокласен боец\", но вярва, че може да го победи. \"Мач с Пулев? Чудесно. Харесвам такъв бой! Искам да победя всеки, срещу когото се изправям\", обяви Ковнацки, който в последния си мач се справи с американеца Крис Ареола. \"Мисля, че единственият начин такъв мач да се случи е ако титлата на IBF бъде овакантена, тъй като Пулев е задължителен претендент, а аз съм следващия в ранглистата\", добави полякът. Запитан дали е гледал последния мач на българина с Райдъл Букър, Адам Ковнацки потвърди: \"Да, гледах го. Не изглеждаше особено добре, но не можеш да съдиш боец според една битка. Той е първокласен боец.\" Междувременно британецът Антъни Джошуа вече е в Саудитска Арабия, където на 7 декември ще се изправи срещу настоящия световния шампион Анди Руис. Джошуа обеща емблематична за бокса вечер и страхотно зрелище за публиката. \"Ще бъде една невероятна вечер. Радвам се, че толкова много мои фенове ще бъдат тук, особено от Великобритания. Определено ще бъде една вечер, за която хората ще разказват на внуците си. Хората си мислят, че Руис е много велик, но когато го победя искам всички да ми се поклоните и да ми кажете колко съм велик аз. Научих много неща от загубата - как да приемам пораженията като мъж и че трябва да съм благодарен, че имам втори шанс\", коментира пред Sky Sports Антъни Джошуа.", "date": "2019.11.26", "title": "Поляк за мач с Кобрата: Харесвам такъв бой!"}
{"url": "https://www.monitor.bg:443/bg/a/view/vdigat-taksa-smet-v-plovdiv-s-1-20-leva-na-mesec-181798", "text": "Предизборните обещания на новоизбрания кмет на Пловдив Здравко Димитров, че данъците в града на тепетата ще бъдат понижени, се оказаха неточно изчислени. На нарочна пресконференция градоначалникът обяви поскъпване на такса смет с 0,3 промила, понижение на данъците на луксозните нови коли с 10 % и запазване на размера на данъка за сградите. Изчисленията сочат, че таксата за смет ще скочи от 1,5 на 1,8 промила или всяко домакинство ще плаща повече на община Пловдив с 1,20 лева на месец. Поскъпването за календарната година е с едва 14,4 лева. Постъпленията от този налог може да се използват само за сметосъбиране, сметоизвозване и депониране на твърди отпадъци, уточниха от общината. Такса смет за фирмите остава същата. При данъка за автомобилите ще има намаление с около 10 на сто само за коефициента на най-екологичните от клас Евро 5, Евро 6 и нагоре. За всички останали автомобили, които са по-стари и които са масовите у нас, промяна няма да има. Запазва се размерът на облагането на данъка за сградите, уточни още новоизбраният кмет.", "date": "2019.11.26", "title": "Вдигат такса смет в Пловдив с 1,20 лева на месец"}
{"url": "https://www.monitor.bg:443/bg/a/view/zadyrjaha-murgav-piroman-za-poreden-palej-181800", "text": "34-годишен жител на миньорското градче Гълъбово е задържан по обвинение в умишлен палеж на къща в квартал „Република“. Сигналът за горящия дом е бил приет на телефон 112 около 15,50 часа на 25 ноември, пламъците са унищожили покривната конструкция и мебелите в стаите. В хода на образуваното досъдебно производство е бил закопчан братът на собственика на имота, 34-годишният Г. Б., който само до преди месец е бил в ареста по висящо производство за сходно престъпление , извършено на 21 август. Пироманът има зад гърба си ефективна присъда за участие в нападение над полицейското управление в града на 14 срещу 15 октомври м.г., когато тълпа роми  обсади сградата в знак на протест, че униформените им направили забележка за силно звучаща музика по време на сватба в квартал „Лозенец“. Запознати споделят, че мургавелкото излязъл от ареста след като изтекъл крайният срок за задържането му , тъй като междувременно обвинението за палежа било преквалифицирано като хулиганство.  ", "date": "2019.11.26", "title": "Задържаха мургав пироман за пореден палеж"}
{"url": "https://www.monitor.bg:443/bg/a/view/spipaha-lihvarka-na-golite-cigani-v-nadejda-181801", "text": "46-годишна жителка на сливенския, населен предимно от роми квартал „Надежда“ е била задържана в хода на спецоперация за пресичане на престъпления спрямо парично-кредитната система, след като от дома й са били иззети голямо количество дебитни карти, предоставени на социално слаби мъже и жени за получаване на социални помощи. В хода на операцията  служители на РУ – Сливен, ДПС и разследващ полицай  се натъкнали в дома на Фанка Черкезова на множество предмети и вещи, свързани с незаконно лихварство, иззета била голяма сума пари, за която собственичката не успяла да даде логично обяснение относно произхода им. Според запознати Фанка „наследила“ бизнеса от изтърпяващ присъда за аналогична дейност мъж, който миналата година „обслужвал“ т.нар. „голи цигани“ от многохилядната махала. Старият лихвар влязъл зад решетките след успешна акция на „Икономическа полиция“ и оттам разпоредил  кой да продължи да върти сметките му. Черкезова е непозната на местните криминалисти, въртяла и малък бизнес със семейно магазинче. В тефтерите на длъжниците имало имената на няколко дузини социално слаби , които предоставили дебитните си карти с пин.кодовете в залог на земи от порядъка на 100-200 лв при огромна лихва. Работата по разкриване на цялата престъпна дейност продължава.  ", "date": "2019.11.26", "title": "Спипаха лихварка на голите цигани в Надежда"}
{"url": "https://www.monitor.bg:443/bg/a/view/prof-nikolaj-gabrovski-njama-prjaka-zaplaha-za-jivota-na-jenite-ot-arsenal-181797", "text": "Състоянието на пострадалите при аварията в „Арсенал“  три работнички, които са настанени при нас е стабилно, няма увредени вътрешни органи, но на този етап ще се въздържа от допълнителни коментари, съобщи временният шеф на Пирогов проф. Николай  Габровски. Според него на този етап няма пряка опасност за живота на хоспитализираните жени, които са на възраст от по 33,34 и 44 години, едната е с изгаряния в порядъка на 20-25 процента от кожата на тялото, останалите са с по-лека степен. От клиниката уточняват, че благодарение на бързите мерки и бързото транспортиране са направени важни манипулации, с оглед на по-бързо възстановяване на жените, но при всички случаи процесът на лечение няма да бъде бърз. Даниела Георгиева, Галя Георгиева и Мира Стефанова обгоряха в различна степен малко след 13 часа на 25 ноември при пресоване на елдетонатор за неуправляем ракетен снаряд в помещение на цех 113 при завод 3 на казанлъшката оръжейница. От инспекцията по труда – Стара Загора са започнали стандартната проверка за евентуални нарушения на правилата за безопасност , от там уточняват че не ставало дума за ново производство. Срокът за проверката е едномесечен. Инцидентът в цех 130 е пореден, миналата година там загина 27 годишният Цеко Василев,ден по-късно в болницата почина и тежко ранения Красимир Желев, който бе приет с 85-процентно изгаряне.при запалване на машина за смесване на барути.Според трудовите инспектори сегашният е станал на друга машина в съседно помещение.В същия завод, но в цех 120 през 2016 година загинаха  техническият директор  инж. Върбан Пешков и монтьорът  Румен Райчев, тогава версията беше че е работено по налаждането на нова машина. За инцидента е образувано досъдебно производство, под наблюдение на Районната прокуратура в Казанлък. Производството е за причиняване на телесно увреждане поради незнание или немарливо изпълнение на занятие, представляващо риск с висока опасност по член 134 ал. 1 т.1 от НК.Досъдебното производство трябва да приключи до два месеца. Назначена е взривотехническа експертиза, която по думите на прокурор Таня Димитрова е решаваща за причините. По телефона изпълнителният директор на \"Арсенал\" Николай Ибушев коментира, че за инцидента има няколко версии,но лично той бил спокоен за действията на ръководството , което е осигурило всички предпоставки за безопасна работа и че най-вероятно както и при други такива случаи причината ще се окаже небрежност или човешка грешка. Близо 9 500 са работниците и служители на казанлъшката оръжейница,и в момента от официалния сайт на дружеството съобщават, че търсят нови специалисти, включително и жени на 7-часов график. Предлагат се различни бонуси към основното възнаграждение  : по 150 лв за отдалеченост, безплатен транспорт от Стара Загора, 60 лв ваучери за храна и др.", "date": "2019.11.26", "title": "Проф. Николай Габровски: Няма пряка заплаха за живота на жените от Арсенал"}
{"url": "https://www.monitor.bg:443/bg/a/view/kamion-sys-slynchogled-se-obyrna-kraj-varnenskoto-letishte-181804", "text": "Голям товарен зърновоз се е преобърнал край летището във Варна и за известно време затрудни движението, съобщиха преминаващи в района. От Областната дирекция на МВР в града потвърдиха за ницидента, като уточниха, че сигналът е подаден в 11 часа. При неизяснени към момента обстоятелства товарният камион се е преобърнал на пътен възел „Летище“ и е разпилял превозвания товар от слънчоглед, посочиха от полиията.   За щастие при пътната злополука няма пострадали хора. Има единствено разпилян товар по платното, но това не налага затварянето на пътя. Тежкото возило не затруднява и движението в района, добавиха още от полицията. Изясняват се причините, довели до пътното произшествие. Шофьори, които са били на мястото, коментират във фейсбук групата „Виждам те КАТ- Варна“, че водачът на катастрофиралия зърновоз не е карал с повече от 50 км. в час. Те публикуваха и снимка от мястотот на произшествието с обърнатия камион.", "date": "2019.11.26", "title": "Камион със слънчоглед се обърна край варненското летище"}
{"url": "https://www.monitor.bg:443/bg/a/view/nad-150-000-meraklii-da-proverjavat-prez-telefona-kasovi-belejki-181807", "text": "Над 150 000 са потребителите, които са се регистрирали в приложението на НАП да могат да правят проверка на касови бележки. Те влизат в ролята на данъчни инспектори. Проверката протича бързо чрез сканиране QR кода на касовия бон. Така на екрана се визуализират стойността, датата и часът на издаването на бележката и данните за касовия апарат. След това клиентът проверява дали дигиталните данни съвпадат с тези на хартията. В случай на разминаване, мобилното приложение позволява директен контакт с НАП по телефона, за подаване на сигнал за фалшива касова бележка. От началото на годината има над 300 000 проверени бележки, коментираха от данъчното ведомство за „Монитор“ като допълниха, че фалшиви бонове досега не са засечени. Най-често българите се съмняват за истинността на бележките в хранителните вериги, както и при търговците на дребно, които предлагат стоки като дрехи, обувки и други. Причината е, че това са стоките, които обикновено се потребяват повече. Най-активни пък са потребителите от София, заедно с тези в другите големи градове като Пловдив, Варна, Бургас и Велико Търново. На въпрос кога е имало най-много проверки, от агенцията коментираха, че няма специфичен период. „Няма специфична част на годината, обикновено повече проверки има, когато пуснем кампания, с която да популяризираме приложението“, казаха от НАП. Освен с функция „данъчен инспектор“, мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС.", "date": "2019.11.26", "title": "Над 150 000 мераклии да проверяват през телефона касови бележки "}
{"url": "https://www.monitor.bg:443/bg/a/view/deloto-sreshtu-minu-stajkov-trygva-na-14-januari-181806", "text": "Съдебният процес срещу Миню Стайков и другите 13 обвинени за злоупотреба със средства от европейските земеделски фондове ще започне по същество на 14 януари 2020 г., реши Специализираният наказателен съд в разпоредително заседание на 25 ноември 2019 г., съобщиха от прокуратурата. Съдът е приел, че няма процесуални пречки делото да стратира, след като не намерил допуснати пропуски и грешки в обвинителния акт, които биха накърнили правото на подсъдимите да се защитават. Съдебният състав потвърдил мярката за неотклонение „Задържане под стража“ на Миню Стайков, тъй като не са настъпили нови обстоятелства, които предполагат нейното изменение. Със същия мотив потвърдил и определените парични гаранции на 9-има от подсъдимите, които без законно основание са получавали или са кандидатствали да получат средства от еврофондовете. Съдът изменил в по-леки единствено мерките на четиримата подсъдими служители на Държавен фонд „Земеделие“ – от „Парична гаранция“ в „Подписка“, тъй като в момента те са без работа и доходи, а по-тежките мерки вече са изпълнили целите си, предвидени в закона. На разпорeдителното заседание Министерството на финансите е предявило граждански иск срещу Миню Стайков и други четирима от подсъдимите, с който претендира пред съда да бъдат възстановени в бюджета всички усвоени от тях средства на Държавен фонд „Земеделие“ от европейски земеделски фондове.    ", "date": "2019.11.26", "title": "Делото срещу Миню Стайков тръгва на 14 януари "}
{"url": "https://www.monitor.bg:443/bg/a/view/46-godishna-se-hvyrli-v-pylen-s-voda-kladenec-181788", "text": "46-годишната Любка П. от симитлийското село Крупник намери смъртта си в пълен с вода кладенец. Личната трагедия се разиграла вчера следобед, когато Любка изчезнала от погледа на близките си. Те веднага започнали да я търсят, защото знаели, че след тежка, но в крайна сметка сполучлива операция тя била изпаднала видимо в депресия. Не я намерили никъде и накрая решили да погледнат и в кладенеца, в двора на къщата. Втрещени те я открили там.  „Потресен съм, Любка беше изключително позитивен и ведър човек, каза пред struma.com кметът на община Симитли Апостол Апостолов, който от години е приятел на семейството й и още снощи пристигна в Крупник. Не мога да повярвам, че е постъпила така“.  Любка е уважавана в цялото село. Работила е в местни барчета, както и на стадиона. Мъжът й наскоро заминал на гурбет в Англия, с който имат две деца. Цялото село е потресено от трагедията.", "date": "2019.11.26", "title": "Трагедия! 46-годишна се хвърли в пълен с вода кладенец "}
{"url": "https://www.monitor.bg:443/bg/a/view/fibank-pusna-pyrvata-platforma-za-otvoreno-bankirane-v-bylgarija-izcjalo-bazirana-na-direktivata-psd2-181789", "text": "Клиентите на Първа инвестиционна банка са първите, които могат да се възползват от предимствата на open banking („отвореното банкиране“), разработено на основата на възможностите, предоставени от директивата PSD2 на ЕС, която влезе в сила през септември 2019 г. Потребителите вече имат възможност да добавят сметките си от друга банка към мобилното приложение My Fibank. През My Fibank за Android OS, а впоследствие и iOS, и интернет банкирането, клиентите на Fibank могат да извършват следните операции със сметките си в друга банка: добавяне на сметка от друга банка; проверка на наличност; нареждане на преводи; справки за движенията по сметките си в други банки. Сметки от други банки могат да бъдат добавяни само когато тези банки са технически готови и отговарят на всички регулаторни стандарти и изисквания. Към момента новата функционалност предоставя възможност за добавяне на сметки от една банка, оперираща на българския пазар, а впоследствие обхватът на услугата ще бъде разширен. Новите функционалности са достъпни за клиентите физически лица. Посредством надграждането на My Fibank, клиентите могат да банкират удобно и сигурно със сметките си в различни банки, само с използването на едно приложение. My Fibank се характеризира с лесен и интуитивен интерфейс и множество полезни функционалности. При разработването на решението за open banking, Fibank отговаря напълно на всички регулаторни изисквания и етични стандарти. Първа инвестиционна банка затвърждава своето име като синоним на надеждност, качествено обслужване и внедряване на иновативни високотехнологични решения за своите клиенти.", "date": "2019.11.26", "title": "Fibank пусна първата платформа за отворено банкиране в България"}
{"url": "https://www.monitor.bg:443/bg/a/view/radev-podpisa-ukaza-za-geshev-181791", "text": "Президентът Румен Радев подписа указа за назначаването на Иван Гешев за главен прокурор. Това стана ясно от думите на самия държавен глава в специално изявление от Дондуков 2. Радев припомни, че в началото на месеца върнал предложението на ВСС за главен прокурор и подчертал, че начинът на провеждане този избор трябва да създава доверие в обществото, а не да поражда съмнения. По думите му обаче повторното гласуване във ВСС не успяло да ги разсее. Въпреки това радев даде да се разбере, че тъй като именно \"върховенството на закона е фундаментът на демокрацията\". По думите му страната ни ще просперира, когато започнем да уважаваме и спазваме законите. \"Затова няма да допусна точно президентът да наруши Конституцията, чието спазване винаги съм отстоявал\", каза Радев. На срещата си с Гешев преди това пък изиразил своите очаквания за справедливост, в основата на която е именно \"независимата и ефктивна прокуратура\", която се отнасяла еднакво към всички, нарущаващи закона. По думите му българите очаквали развръзка за корупцията по високите етажи на властта, за скритите офшорни сметки и имоти зад граница на политици и магистрати, за „Апартаментгейт“, за БАБХ и мобилните инсинератори, за  качеството на ремонт, както и за грабежа на КТБ.  Радев даде да се разбере, че и възмездието. \"Не селективно посочвани, а всички виновни\", каза той и добави, че от това зависело дали главният прокурор ще сбъдне надеждите на българите за законност. Президентът поясни, че ще инициира На него ще покани академичната общност, партиите, институциите, професионални сдружения и граждански организации. \" От ефективността на реформите в съдебната система зависи дали ще постигнем справедливост, пречупване на корупцията, качествено държавно управление и просперираща обществена среда\", каза Радев. Държавният глава смята, че основният въпрос е в цялостния модел на прокуратура - нейното устройство и функции, мястото й в съдебната система и връзките с други институции. Въпреки това Радев не коментира какви точни промени в Конституцията ще предложи.", "date": "2019.11.26", "title": "Радев подписа указа за Гешев (ОБНОВЕНА)"}
{"url": "https://www.monitor.bg:443/bg/a/view/osydiha-bylgarija-v-chujbina-zaradi-psihichno-nasilie-vyrhu-majka-i-dve-deca-181790", "text": "Фондация „Джендър алтернативи” (ДА) спечели дело срещу България в Комитета на ООН за премахване на дискриминацията срещу жените заради казус с психично насилие върху жена и двете й деца в Пловдив. Това съобщиха адвокатите на неправителствената организация Милена Кадиева и Жанета Борисова. В решението на така наречения Женски комитет към ООН, което е от този юли, се казва, че страната ни трябва да промени Наказателния кодекс с цел да премахне едномесечния период за доказване на насилие, както и че не жертвата трябва да доказва, че върху нея е упражнено психическо или физическо насилие. Целта на промяната е българското законодателство да бъде приведено в съответствие с европейското, а именно, че насилникът трябва да доказва своята евентуална невинност, уточниха двете юристки. Случаят, по който било заведено международното дело, е от Пловдив. В момента съпругата, която е била подложена на психическо насилие, е на 43г. Тя е добре образована – инженер химик е по професия. Когато преди няколко години се разделила със своя съпруг, голямото й дете е било на 5г. В същите месеци жената била вече бременна с второто им дете. Години наред мъжът, който междувременно създал ново семейство и имал ново дете, не търсил правата си на родител върху двете си първи деца. След като минали години той завел дело да разшири родителските си права. 5-годишното по време на насилието вкъщи момченце помнело какво таткото е причинявал на майката. По-малкото, което не познавало баща си, искало много да има контакти с него, но се притеснявало да преспива у новото му семейство. Детето имало нощно напикаване и искало в събота вечер да се прибира у дома. Въпреки увещанията на майката бащата да се съобрази с това и да не притиска децата, той не го направил, разказват от фондацията. Стигнало се до там той да обвинява майката, че настройва децата срещу него. В същото време оставил малкото дете на паркинг и добре, че то било открито от съседи. Майката подала сигнал в отдел „Закрила на детето” в Пловдив, но тъй като оттам не си свършили работата, тя подала жалба в София. От Агенцията за закрила на детето открили нарушения в работата на социалната работничка от Пловдив, която пък така се настроила срещу майката и докладът й бил в полза на бащата. Стигнало се до съд, като и районен, и окръжен съд в Пловдив, постановили, че в случая имало влошени отношения между родителите, но нямало психично насилие. Заради това през 2016г. адвокатите на фондацията сезирали Женския комитет към ООН. Междувременно майката била длъжна да изпълнява решенията на съда в Пловдив за разширените родителски права на бащата. Докато траели всички дела по-голямото момче, което било свидетел на всички грозни обиди от баща му към майка му, завършило елитно училище в Пловдив и вече е студент по IT технологии, разказаха още адвокатите на фондацията.  ", "date": "2019.11.26", "title": "Осъдиха България в чужбина заради психично насилие върху майка и две деца"}
{"url": "https://www.monitor.bg:443/bg/a/view/nov-prochit-na-pod-igoto-zameni-6000-arhaichni-dumi-sys-syvremenni-181803", "text": "Нов прочит на романа „Под игото“ замени 6000 архаични думи и изречения в със съвременни. Авторката на четивото Нели Стефанова заменя „ятаган“ със сабя“, а „гологлав“ пък е човек без коса или с бръсната глава. Промените са направени целенасочено с цел турските думи да бъдат заменени с думи от славянски произход. „Някои от децата в ученическа възраст разговарят на английски. Тоест, езикът на съвременните млади хора се различава драстично от езика на „Под игото”. Всички пояснени думи са отговор на въпроси, зададени от шестокласници\", обясни Стефанова пред бтв. Авторският колектив се е допитвал до самите хлапета как разбират тези думи и именно те са казали, че ятаган е сабя. Стефанова уточни още, че има две издания, като едното включва оригиналния текст на „Под игото” с 4200 пояснения в скоби.  Шестокласниците в столчиното 107-мо училище споделят, че разбират повечето думи в „Под игото”. Тяхната учителка обясни, че учениците не изучават целия роман, а само отделни глави. По думите й това, което е представено в тях, не е толкова притеснително, независимо от наличието на архаичните думи. Тя обърна внимание, че е важно да се запази духа на романа и призова Иван Вазов да не бъде променян.", "date": "2019.11.26", "title": "Нов прочит на „Под игото“ замени 6000 архаични думи със съвременни "}
{"url": "https://www.monitor.bg:443/bg/a/view/zaporiraha-imushtestvo-na-banevi-za-blizo-142-mln-lv-181799", "text": "Апелативният съд в Бургас издаде заповед, с която допусна обезпечение на бъдещ иск на КПКОНПИ за отнемане в полза на държавата на незаконно придобито имущество от Николай, Евгения и Мария Баневи на стойност 141 820 225,19 лв., съобщиха от прокуратурата. Съдът наложи запор на поименни акции и дружествени дялове от капитала на търговски дружества на Баневи, на движими вещи, иззети от Специализираната прокуратура (златни кюлчета и накити, часовници, монети и др.), на средства в банкови сметки, както и на моторна яхта. Николай, Евгения и Мария Баневи са обвинени от Специализираната прокуратура за участие в организирана престъпна група (ръководена от Николай Банев) създадена с цел данъчни престъпления, пране на пари и длъжностни присвоявания. За повдигнатите обвинения прокуратурата уведоми КПКОНПИ, която от своя страна предприе действия по обезпечаване на незаконно придобито имущество.", "date": "2019.11.26", "title": "Запорираха имущество на Баневи за близо 142 млн. лв."}
{"url": "https://www.monitor.bg:443/bg/a/view/francija-iska-12-5-danyk-vyrhu-pechalbata-na-mnogonacionalnite-kompanii-181808", "text": "Франция иска да бъде въведен ефективен минимален глобален данък върху печалбите от 12,5% при международните преговори, които текат в момента за облагането на многонационалните компании. Това заяви днес министърът на икономиката на Франция Брюно Льо Мер, цитиран от АФП. Трябва да постигнем споразумение по две основни точки: по метода на облагането и ставката на да данъка, каза френският икономически министър по случай 10-ата годишнина от създаването на Световния форум за данъчна прозрачност, организиран в Париж от Организацията за икономическо сътрудничество и развитие. Световният минимален данък е преграда срещу данъчния дъмпинг, допълни Льо Мер.", "date": "2019.11.26", "title": "Франция иска 12,5% данък върху печалбата на многонационалните компании"}
{"url": "https://www.monitor.bg:443/bg/a/view/bylgarija-e-gotova-da-prati-medici-i-tehnika-za-albanija-181795", "text": "България е готова да изпрати екипи за търсене и спасяване на хора, следови кучета, медицински специалисти и техника. Това съобщи при посещение в град Елена нашият вътрешен Младен Маринов. В телефонен разговор с албанския си колега той е заявил готовност при нужда, българската държава да окаже необходимата съдействие и помощ на Албания при провеждане на аварийно-спасителни работи за преодоляване щетите от силното земетресение. С организацията е натоварен главен комисар Николай Николов. Към този момент няма информация за загинали или пострадали българи в Албания.", "date": "2019.11.26", "title": "МВР:България е готова да прати  медици и техника за Албания"}
{"url": "https://www.monitor.bg:443/bg/a/view/svinekompleksyt-v-goljamo-vranovo-zapochna-zarejdaneto-s-novi-jivotni-181796", "text": "В засегнатия от болестта Африканска чума свинекомплекс в русенското село Голямо Враново започна зареждането с нови животни, съобщи директорът на Областната дирекция по безопасност на храните в Русе д-р Георги Дяков. Преди дни в обекта са пристигнали първите 500 прасета. Те са т.н. сентинелни животни, които ще бъдат наблюдавани и след период от 45 дни – изследвани за наличие на вируса на болестта в свинефермата. Ако няма положителни проби, още 60 дни прасетата няма да бъдат извеждани от обекта и ако са здрави, населването с нови животни ще продължи. Свинекомплексът в Голямо Враново бе една от трите големи ферми в Русенско, засегнати от Африканската чума. Огнището бе установено на 26 юли, но окончателното умъртвяване на прасетата приключи през септември. Първоначално стопаните унищожиха контактните животни от сектора за угояване, като се опитаха да запазят останалите 17 000 здрави прасета, които не се разболяха и след преминаването на инкубационния период. Въпреки че потърсиха подкрепа и от европейските ветеринарни власти, изгубиха битката за спасяване на здравите си животни. Само в тази ферма бяха умъртвени близо 35 000 прасета. Русенска област, в която бе съсредоточено 20 процента от свиневъдството у нас, бе най-засегнатата в страната от Африканската чума. Само в трите големи поразени ферми – в селата Николово, Бръшлен и Голямо Враново, бяха избити над 85 000 животни. Около 6500 тона трупно месо бе загробено в земята.", "date": "2019.11.26", "title": "Свинекомплексът в Голямо Враново  започна зареждането с нови животни"}
{"url": "https://www.monitor.bg:443/bg/a/view/trinajset-frenski-voenni-zaginaha-pri-sblysyk-na-dva-helikoptera-v-mali-181792", "text": "Тринадесет френски военнослужещи от антиджихадистката операция в Сахел са загинали при сблъсък на два хеликоптера в Мали, обяви Елисейският дворец, предадоха световните агенции. Сблъсъкът е станал при бойна операция срещу джихадистите в Мали в понеделник вечерта. При инцидента боен хеликоптер Тайгър се е ударил в щурмови хеликоптер Кугър, според източници от министерството на отбраната на Франция.  Френският президент Еманюел Макрон изрази в съболезнователно послание най-голяма почит към паметта на загиналите шестима офицери, шестима сержанти и един ефрейтор. В съобщението се казва, че военните са \"загинали по време на операция и са дали живота си за Франция в тежката борба срещу тероризма в Сахел\". В операцията \"Бархан\" в целия регион на Сахел участват 4500 военнослужещи. Последният смъртоносен инцидент с хеликоптер на френската армия датира от февруари 2018 г., когато два хеликоптера на военно училище се разбиха в департамента Вар след сблъсък по време на полет. Тогава загинаха петима военни. С 13-те загинали военни в Мали, броят на убитите френски военнослужещи там става 38 от началото на френската интервенция в тази страна през 2013 г. Френските медии припомнят и най-кръвопролитните действия в Африка на френската армия. През 1983 г. в Ливан загиват 58 френски войници при нападение с камион бомба. Няколко минути по-късно загиват и 241 американци. 19 французи са убити през 1986 г. на при катастрофа с машина, патрулираща в планински район на Джибути.", "date": "2019.11.26", "title": "Тринайсет френски военни загинаха при сблъсък на два хеликоптера в Мали"}
{"url": "https://www.monitor.bg:443/bg/a/view/avtobusnite-prevozvachi-se-gotvjat-za-protest-prez-dekemvri-181782", "text": "Протест на автобусните превозвачи се готви през декември. Сред проблемите в бранша са нерегламентираният превоз на пътници, регламентът за тол таксите и субсидирането на сектора. Председател на Браншовия съюз за стопанска инициатива в транспорта Магдалeна Милтенова посочи, че е трябвало Законът за автомобилните превози да бъде изменен. Той обаче все още не е финализиран. Десет месеца по-късно нито един от нашите проблеми не е решен, категорична бе Милтенова. \"По отношение на криминализирането на нерегламентирания превоз нищо не се постига с административни мерки към настоящия момент. В крайна сметка добрите резултати все още не са налице\", заяви още тя. Относно 7%-то увеличение на цената на билетите Милтенова поясни, че това е прогнозната стойност, която е заложило Министерството на регионалното развитие и благоустройството. От бранша обаче смятат, че увеличението ще бъде доста по-сериозно, най-вече в слабо населените места с малък пътникопоток. Предвижда се протестът да започне на 13 декември.", "date": "2019.11.26", "title": "Автобусните превозвачи се готвят за протест през декември"}
{"url": "https://www.monitor.bg:443/bg/a/view/avtoinstruktorite-iskat-anonimnost-pri-izpitite-181781", "text": "Единственият начин да се премахне всякаква възможност за корупция е шофьорският изпит да стане анонимен, т.е. изпитващият да не знае кого изпитва. Това заяви пред БНР зам.-председателят на Сдружение „Националния автоинструкторски съюз“ Емил Харалампиев. Днес те, заедно със свои колеги, ще обявят своето недоволство срещу предлаганите промени в организацията на обучението на водачи на МПС-та. Той поздрави транспортното министерство и Автомобилна администрация, че са спрели корупцията в теоретичната част на изпита, но: „На път бяха да решат и въпроса с практиката, но не им достигна смелост или някой от някъде им е въздействал“. От МОН и МТИТС се предлага увеличаване на задължителните часове по практическо обучение от 31 на 42 часа и намаляване на теоретичното обучение с 14 часа. Харалампиев е категоричен, че повишаването на броя на часовете е излишно и ще оскъпи курсовете. Той заяви, че се предвижда протест, ако не бъдат чути исканията им. „Преди години часовете бяха 24. Успявахме и с 24 часа да ги научим да станат добри шофьори. Проблемът с младото поколение е, че се забелязва една лоша смелост. Доста произшествия стават от водачи, които се качват да шофират без шофьорски книжки. Това е масово напоследък – кой е виновен. Тези смели младежи се концентрират за изпита, покриват необходимите изисквания, показват необходимата дисциплина, взимат книжката, но някои от същите тези младежи правят големи бели на пътя. Кой е виновен – инструкторът, броят часове или някой друг“, коментира той в предаването \"Преди всички\". Според него сегашните 31 часа за практическа подготовка са достатъчни за около 60 -  70% от хората, каращи шофьорски курсове. Около 30% от кандидатите за книжка изкарват успешно изпита от втори път, не защото не са им достатъчни часовете, а заради притеснение, смята Харалампиев и добави, че това означава, че на около 90% от хората часовете са достатъчни.  Същевременно се въвежда GPS система за контрол на практическото обучение, като разходите за този контрол ще се заплащат от автоинструкторите и обучаваните водачи. Това се прави при положение, че контролът върху обучението на водачи е възложен чрез Закона за движението по пътищата на ИА “Автомобилна администрация“ и разходите за този контрол трябва да се покриват от държавата. Автоинструкторите са категорични, че необходимостта от контрол върху тяхната дейност ще отпадне в момента, в който изпитът стане обективен и се премахне всяка възможност за корупция при него.  Сред автоинструкторите се събира подписка и при липса на диалог с отговорните държавни институции се готви национален протест. ", "date": "2019.11.26", "title": "Автоинструкторите искат анонимност при изпитите"}
{"url": "https://www.monitor.bg:443/bg/a/view/toplofikacija-sofija-s-nad-756-mln-borchove-181793", "text": "Над 756 млн. са общо борчовете на \"Топлофикация София\", като в сумата влизат и текущите търговски задължения на дружеството в размер около 21 млн.лв., а също близо 597 млн. лв. към Българския енергиен холдинг (БЕХ). Това стана ясно във вторник при представянето от новият изпълнителен директор и член на УС на дружеството Александър Александров пред членовете на постоянната Комисия по инженерна инфраструктура и енергийно планиране в Столичен общински съвет на готовността за започналия отоплителен сезон в София. „Съгласно нормативните изисквания дружеството Не се очакват затруднения при доставките на основното гориво за производство - природен газ. В публичното пространство беше създадено напрежение във връзка с просрочени задължения на дружеството към доставчика „Булгаргаз“, посочи Александров. Той съобщи, че към 20 ноември дружеството дължи близо 138 млн. лева (137,976 млн. лв.) за природен газ. „В края на миналата седмица бяха платени близо 16 млн. лв. от задължението. В задължението е включена и авансовата фактура за ноември от 50 млн. лв. Предвид по-топлото време през месеца и по-малката консумация на природен газ, очакваме тази сума да бъде значително по-малка“, смята Александров. Според него \"Топлофикация София\" е в сравнително стабилно състояние и Ръководството на \"Топлофикация София\" ще продължи да полага усилия за подобряване обслужването на клиентите в рамките на своите правомощия. Начисляването на процент от топлинната енергия за сградна инсталация на потребителите, които не ползват отопление в сградите-етажна собственост е законово регламентирано и дружеството е задължено да спазва разпоредбите на нормативната уредба, посочиха от дружеството. За първите осем месеца в столичната \"Топлофикация\" са постъпили около 5000 жалби, което при 450 000 клиенти представлява по-малко от 3 на сто потребители с проблеми. Анализът на сигналите показва, че те основно са насочени към нормативната уредба и към месечните и изравнителните сметки, които изготвят топлинните счетоводители. По думите на Александров няколко са ключовите важни елементи по отношение на подобряване състоянието на дружеството. „На първо място която е в две посоки - доставките на газ и диверсификация през RDF технологията. Второто според директора е, че трябва да бъде поставен на критичен преглед всеки един разход на дружеството, всяка една стотинка, която дружеството харчи трябва да бъде целесъобразно. Бихме могли да постигнем стабилизиране на дружеството и да обърнем тренда в положителна посока“, отбеляза Александров. Той гарантира, че \"Топлофикация София\" ще осигури нормалното протичане на новия отоплителен сезон.", "date": "2019.11.26", "title": "\"Топлофикация София\" с над 756 млн. борчове"}
{"url": "https://www.monitor.bg:443/bg/a/view/s-benzinovo-syrce-i-dizelov-razum-181776", "text": "В началото на годината се състоя европейската премиера на новата Mazda 3. Четвъртото поколение на модела дебютира с новия 2,0-литров 4-цилиндров бензинов двигател Skyactiv-G с мощност 122 к.с., допълнен от мека хибридна система, както и с новия 1,8-литров турбодизелов мотор Skyactiv-D със 116 к.с. Още година преди дебюта на новата „тройка”, от Mazda обявиха появата на нов иновативен двигател, който да съчетава предимствата на бензиновата и дизеловата технологии. Този нов двигател носи обозначението Skyactiv-X и идва с обещанието за технически прогрес. Новият мотор е с работен обем 2,0 литра и развива максимална мощност от 180 к.с. Той не е напълно хибриден, нито е с малък работен обем и турбокомпресор. Двигателят от ново поколение комбинира различни технологии, за да му позволи да работи максимално със смес, която е два до три пъти по-бедна. В резултат разходът на гориво е на нивото на дизелов двигател. Огромно предимство е, че е естествено чист и отговаря на най-новите европейски стандарти Евро 6, без да се нуждае от допълнителни почистващи системи. Докато при бензиновия двигател горивната смес се възпламенява в камера с помощта на свещ, то при дизеловия мотор това става при високо налягане. Дизеловият мотор има нужда от по-голямо количество нагорещен въздух в цилиндрите, който да предизвика възпламеняването на горивната смес, която се нарича „бедна” заради повечето въздух отколкото при конвенционалната смес. За да комбинират предимствата на бензиновата и дизеловата технологии, инженерите от Mazda са увеличили коефициента на сгъстяване до 16,3:1, като по този начин новият двигател Skyactiv-X работи контролирано от искра компресионно възпламеняване, наречено Spark-Controlled Compression Ignition (SPCCI). Когато двигателят е студен или работи на високи обороти, свещите възпламеняват сместа по конвенционалния начин, както е при бензиновите двигатели. В режим на максимално натоварване, двигателят започва да работи със стандартното за бензинови агрегати съотношение на сместа въздух към бензин от 14,7:1. Така този двигател съчетава бензиновата експанзивност при високи обороти и по-чистите емисии на отработени газове, с икономия на гориво, характерна за дизела. Сложната технология е определяна като революционна за двигателите с вътрешно горене. Нейната цел е намаляване на разхода на гориво и на вредните емисии. Инженерите от Mazda твърдят, че този двигател е с между 20 до 30% по-икономичен от аналогичен бензинов мотор. Разходът, който японците обещават, е едва 4,5 л/100 км в комбиниран цикъл за версията хечбек, а отделените емисии на СО2 са само 103 г/км СО2. Същевременно производителите гарантират, че новият двигател постига и по-добра динамика в сравнение с атмосферния бензинов двигател Skyactiv-G. Под предния капак на новата Mazda 3 се намира новият 2,0-литров 4-цилиндров бензинов двигател Skyactiv-X със 180 к.с. При стартиране новият мотор по нищо не се отличава от вече познатия бензинов агрегат Skyactiv-G със 122 к.с. И двата двигателя звучат абсолютно еднакво. Това се дължи на пълното капсулиране на блока, което се прави главно за поддържане на най-добрата работна температура. Над от 80% от пътуването може да бъде направено в ефективния режим SPCCI, който се показва като графика на информационния екран. Ако не газите педала на газта и не искате да достигнете максималната мощност от 180 к.с. при 6000 об/мин, новият 2,0-литров двигател почти винаги е в идеалния си работен режим, като имате на разположение максималната тяга от 224 Нм едва при 3000 об/мин. Бензиновият двигател се подпомага от работата на малкия електромотор на меката хибридна система, който помага при достигането до 3000 об/мин и при смяна на предавките. Новият двигател е особено гъвкав и с него можете да шофирате на шеста предавка при 1500 об/мин. Бензиновият двигател се предлага в комбинация с 6-степенни механична или 6-степенна автоматична скоростна кутия. На водачите с бензин в кръвта, повече ще се хареса 6-степенната ръчна скоростна кутия с къси ходове на компактния лост, при който смяната на скоростите напомня на роудстъра Mazda MX-5. В града по-удобна за шофиране е Mazda 3 с 6-степенна автоматична скоростна кутия, която превключва предавките неусетно, не отстъпва по динамика на ръчната трансмисия, а в същото време разходът на гориво е незначително по-висок. Разходът на гориво наистина може да бъде много нисък, характерно за дизеловите двигатели. При шофиране по пътя около Искърското дефиле, консумацията падаше под 5 л/100 км при леко натискане на газта, но при наистина агресивно шофиране достигна до 10 л/100 км, възобновявайки работата на нормален бензинов двигател, с много фази извън принципа на SPCCI. На магистралата при скорост около 120-130 км/ч, разходът варираше между 6 и 7 л/100 км, което също може да се приеме за близко до дизеловите агрегати. За компактен бензинов двигател със 180 к.с. тези стойности на потребление са отлични, но нямаме търпение да потвърдим тези резултати при тест-драйв с по-дълъг маршрут, който ще бъде и по-достоверен. Поглеждайки ценовата листа се вижда, че новата Mazda 3 Skyactiv-X 2.0 със 180 к.с. не се предлага в базовото ниво Comfort, нито в средното Plus, така че ако искате колата с новия революционен двигател, ще трябва да изберете високото ниво GT, където стартовата цена е почти 48 000 лева за варианта с предно предаване и 6-степенна механична скоростна кутия. Освен с предно предаване, новият двигател се предлага и със задвижване 4х4 задвижване, което е изключителна рядкост в този сегмент. Също така като опция се предлага и 6-степенна автоматична трансмисия. С разработката и представянето на новия агрегат Skyactiv-X 2.0, компанията Mazda доказва, че двигателят с вътрешно горене още има бъдеще. Въпреки че днес всички производители са се втурнали да правят коли с електрическо задвижване, по-голяма част от превозните средства на пътя са с бензинови или дизелови двигатели. През следващите години със сигурност ще се повиши мощността, но конвенционалните двигатели ще останат по-голямата част и ще стават все по-чисти и икономични. С новия бензинов двигател компактният модел харчи колкото с дизелов агрегат. Зад волана на новата Mazda 3 удоволствието от шофирането среща здравия разум.", "date": "2019.11.26", "title": "Японка с бензиново сърце и дизелов разум"}
{"url": "https://www.monitor.bg:443/bg/a/view/517-zaginaha-i-7103-sa-raneni-pri-katastrofi-za-10-meseca-181780", "text": "През първите десет месеца на годината в 5607 произшествия са загинали 517 души, 7103 са ранени, заяви на брифинг гл. инспектор Мария Ботева от „Пътна полиция“. През същия период на миналата година броят на загиналите е със 17 повече. Това показва, че несъобразената скорост продължава да бъде бич и тя е причината за по-големите случаи на фатални инциденти, коментира Ботева. Започна специализирана акция на Пътна полиция. През следващите дни органите на реда ще следят за спазване на ограниченията за скорост, обявиха от пътна полиция. Най-често допусканите нарушения от шофьорите са несъобразена скорост, неправилни маневри и отнемане на предимство, показва статистиката на „Пътна полиция“. Най-нарушаваната скорост в населените места е в границите 11-20 км/ч, за което се дължи глоба от 50 лева. Октомври е бил с най-много хванати нарушители в населените места. В цифрово изражение от началото на акция „Зима“ до 25 ноември, над 702 604 нарушители на скоростта са засекли радарите на полицията. От тях около 100 000 са фишове, електронни фишове и актове за административно нарушение, отчете Ботева.", "date": "2019.11.26", "title": " 517 загинаха и 7103 са ранени при катастрофи за 10 месеца"}
{"url": "https://www.monitor.bg:443/bg/a/view/njama-danni-za-postradali-bylgari-pri-zemetresenieto-v-albanija-181794", "text": "Към този момент няма данни за пострадали българи при земетресението в Албания с магнитуд 6,4 по скалата на Рихтер, регистрирано малко преди 4 ч. тази сутрин, съобщават от пресцентъра на МВнР.  Също така няма пострадали и сред служителите на посолството ни и техните семейства, както и няма данни за пострадали граждани на ЕС при земетресението. Епицентърът на труса е на 34 километра западно от столицата Тирана, под повърхността на Адриатическо море. По данни на българското посолство в Тирана електричеството и интернет връзката е прекъсната на много места в страната. В мисията ни е сформиран кризисен щаб и екипът е в готовност за оказване на съдействие. В страната е създадена консулска група за взаимопомощ и информация, към която също не са постъпили данни за пострадали граждани на други държави. Служителите на българското посолство в Тирана прозвъняват българите в Албания след силното земетресение. Учебните занятия в Албания са отменени със заповед на образователния министър. В Дуръс и околностите, където са най-големи пораженията, няма ток и телефонна връзка. В Тирана електричеството е възстановено. Консулът ни в Тирана Благой Петров заяви пред „Монитор“, че загиналите са 18, а ранените са над 600 души, а пък 3-4 сгради са сринати тотално. А пък сегашните щети на сграда на мисията ни, която по-рано бе обявено, че е напукана вследствие на труса, са свързани с падане на мазилка и разширяване на пукнантините. От консулството казаха още, че са изградени палаткови лагери за временно настаняване на пострадалите от земетресението като се обмисля вариант да бъдат настанени трайно във временни жилища.  „Няма притеснени за следващи трусове, но страхът на хората е голям“, коментира Петков.", "date": "2019.11.26", "title": "Няма данни за пострадали българи при земетресението в Албания"}
{"url": "https://www.monitor.bg:443/bg/a/view/oranjev-kod-za-opasni-valeji-burgas-jylt-za-drugi-9-oblasti-181779", "text": "10 области можеда бъдат засегнати от проливни дъждове днес. предупреждава Националният институт по метеорология и хидрология. В Бургас - кодът е оранжев, което означава \"опасно време\", а в другите 9 от тях има обявен жълт код за потенциално опасно време. В Бургас се очаква да паднат между 35 и 65 литра дъжд на квадратен метър. Областите с жълт код са: Пазарджик, Смолян, Пловдив, Кърджали, Хасково, Стара Загора, Ямбол, Сливен и Варна. Там се очаква за денонощието да паднат между 25 и 35 литра на квадратен метър, а в планинските райони - и повече. По морето вятърът ще се усили от североизток, а по-късно - от север ще духа с пориви до 20 метра в секунда. Вълнението на морето ще е 3-4 бала. Валежи се очакват днес в почти цялата страна, но по-слаби. В районите с надморска височина над 1200 метра дъждът ще се примесва със сняг. Около обяд от югозапад валежите ще спират и облачността ще се разкъсва. Ще духа до умерен вятър, а в Източна България - временно силен североизточен вятър, който след обяд ще се ориентира от север-северозапад. Преобладаващите температури ще са: минимални - между 7° и 12°, максимални в по-голямата част от страната - между 8° и 13°, на места в Северна България - по-ниски, по Черноморието - 11-14 градуса. В планините ще е облачно, с валежи от сняг, под 1200 метра - от дъжд. Ще духа умерен вятър от изток-североизток. Максималната температура на височина 1200 метра ще е около 5°, на 2000 метра – около 0°.", "date": "2019.11.26", "title": "Оранжев код за опасни валежи Бургас, жълт за други 9 области"}
{"url": "https://www.monitor.bg:443/bg/a/view/absurd-bdj-udyrja-desjatyk-ot-biletite-pri-otmenen-vlak-181783", "text": "Пореден абсурд с железопътния ни транспорт. Петър Бележков от Бургас закупува онлайн четири двупосочни билета за влака Бургас-София-Бургас. В деня на планираното пътуване такъв влак изобщо не потеглил. Решилите да разчитат на БДЖ, освен че трябвало да търсят друг начин, за да се придвижат до София, се оказало, че ще трябва да чакат месец, за да им бъдат върнати парите. „Когато влакът трябваше да потегли обявиха няколко закъснения с по 10, 20, 30 минути, а впоследствие се оказа, че курсът е отменен. Беше много важно да тръгне, защото композоцията прави връзка от Карнобат за София и всяко едно закъснение или отмяна проваля пътуването. Поради технически причини пътуването не се осъществи”, разказа Петър Бележков. От БДЖ не предложили алтернативен транспорт. Младите хора, които трябвало да пътуват на всяка цена, успяли да стигнат до София с автобус, за който отново платили билети. Тези за влака били анулирани. От онлайн платформата за купуване на билети Петър разбира, че парите ще му бъдат възстановени в 30 дневен срок, но не цялата сума.  „Ще има такса за анулация 10%. По груби сметки от 157,20 лв. ще ми бъдат удържани 21,12 лв. заради запазените места, които съм резервирал предварително, и тази такса-анулация, въпреки че пътуването се отмени по вина на железниците”, коментира Бележков. Младият мъж направил няколко опита да се свърже със служител, отговарящ за онлайн търговията с билети за влак, за да получи разумен отговор на всичките си въпроси, но никой не отговаря на позвъняванията му. Петър Бележков е подал сигнал до Комисията за защита на потребителите.", "date": "2019.11.26", "title": "Абсурд: БДЖ удържа десятък от билетите при отменен влак"}
{"url": "https://www.monitor.bg:443/bg/a/view/namaliha-s-2-godini-prisyda-na-motorist-ubil-dve-deca-v-karuca-181787", "text": "От 7 на 5 години бе намалена на последна инстанция присъдата на моторист, който преди три години блъсна каруца и две деца починаха на място. Първоначалното наказание за 27-годишния Ангел бе 7 години зад решетките. Впоследствие апелативният съд в Пловдив намали тази присъда на 6 години затвор, която на свой ред бе редуцирана от Върховния касационен съд. Със същата присъда Ангел няма да има право 7 години да управлява моторни превозни средства. Катастрофата стана на 18 юни 2016 г. на пътя от село Милево към село Поповица. В същата вечер подсъдимият предложил на  приятеля си М. П. да го закара до дома му в с. Богданци с мотоциклета си „Ямаха“. Потеглили около 21.30 часа. По същото време по същия път в посока от с. Милево за с. Поповица се движила каруца без светлоотразителни знаци и фенери. Каруцата била застигната от Ангел, който карал мотора си с около 130.08 км/ч. Поради високата скорост, както и поради това, че каруцата не била осветена и се сливала с тъмнината наоколо, мотористът късно я видял. Той нямал време дори да задейства спирачките на мотора и ударил талигата в задната й част.  При удара водачът на каруцата и свидетелят В. С. отхвръкнали и паднали в храстите, северно от платното за движение, а двете деца В. И. / на 8 години/ и Н. И. /на 6 години/ били отхвърлени напред и паднали на платното. Въпреки оказаната им медицинска помощ, по-късно децата починали. Свидетелите М. П., който се возел на мотоциклета, и В. С. – на каруцата, получили счупвания и изкълчвания в областта на крайниците.", "date": "2019.11.26", "title": "Намалиха с 2 години присъда на моторист, убил две деца в каруца"}
{"url": "https://www.monitor.bg:443/bg/a/view/elektrovyzplamenitel-za-raketa-predizvikal-vzriva-v-arsenal-181785", "text": "Електровъзпламенител за неуправляваема ракета е предизвикал взривът в оръжейния завод \"Арсенал\" в Казанлък, при който пострадаха три жени, информира Нова телевизия. Пострадалите са на 33, 34 и 44 години. Състоянието им се подобрява, съобщиха лекуващите лекари днес. Веднага след инцидента жените бяха откарани в \"Пирогов\", а районният прокурор на Казанлък Таня Димитрова съобщи, че трудовата злополука е възникнала в завод №3, цех 130, който е предназначен за обработка на пиротехнически изделия - възпламенило се е изделие, съдържащо 16 грама барут.", "date": "2019.11.26", "title": "Електровъзпламенител за ракета предизвикал взрива в \"Арсенал\""}
{"url": "https://www.monitor.bg:443/bg/a/view/otkriha-myj-prebit-do-smyrt-v-haskovskoto-selo-aleksandrovo-181784", "text": "Полицията разследва убийство в хасковското село Александрово, съобщиха от дирекцията на МВР в града. Досъдебното производство е било образувано вчера след сигнал в 7,55 часа на тел.112 за открит на улицата в селото труп на мъж. Оперативна група е установила, че това е 61-годишен мъж от селото. В хода на оперативните действия е бил извършен оглед и е била назначена аутопсия. При нея съдебният лекар е установил, че по трупа има следи от физически травми, мозъчен кръвоизлив, счупени шест ребра, кръвоизлив в коремната кухина и множество повърхностни рани и охлузвания по долни и горни крайници. Те са и причина за смъртта, уточняват от дирекцията на МВР. Работата по образуваното по досъдебно производство за убийство продължава.", "date": "2019.11.26", "title": "Пребиха до смърт мъж в хасковското село Александрово"}
{"url": "https://www.monitor.bg:443/bg/a/view/shesti-blok-na-aec-kozloduj-sprja-za-dva-chasa-181786", "text": "Шести блок на АЕЦ \"Козлодуй\" спря за два часа, съобщиха от централата. В 7:11 часа генераторът на шести блок на АЕЦ \"Козлодуй\" бе изключен автоматично след сработване на защита на блочните трансформатори. Изключването е предшествано от автоматично повторно включване на електропровод \"Петрохан\" на около 65 км от АЕЦ \"Козлодуй\". За спирането на блока са уведомени Агенцията за ядрено регулиране и Централно диспечерско управление на Електроенергийния системен оператор. След направена проверка на системите и съоръженията на шести блок бе потвърдено, че те работят нормално, и в 9:03 часа блокът отново бе включен към електроенергийната система на страната. Пети блок на АЕЦ \"Козлодуй\" работи с пълно натоварване на мощността.", "date": "2019.11.26", "title": "Шести блок на АЕЦ \"Козлодуй\" спря за два часа"}
{"url": "https://www.monitor.bg:443/bg/a/view/ot-15-dekemvri-prevod-v-evro-v-es-shte-struva-sredno-3-lv-181750", "text": "Преводите в евро до страни от Европейския съюз (ЕС) ще струват по средно 2-3 лв. Предстоящото поевтиняване ще намали цената на транзакциите с 10 пъти. В момента подобни услуги ни струват по 15-20 евро, на места и 30 евро. Причина за спада в таксата е европейска директива, която ще влезе в сила на 15 декември. Към момента преводите към страни от ЕС и трети държави, например САЩ и Канада, стават за една и съща сума. След средата на другия месец като тепърва предстои да се уточни колко по-скъпо ще ни излизат държавите извън европейската общност. „След 15 декември ще има едни цени за преводите в Европа и други за САЩ, Канада или Азия – предстои да разберем каква ще е разликата“, коментираха от Първа инвестиционна банка (ПИБ) за „Монитор“. С документа цената на един трансграничен превод в ЕС трябва да се уеднакви тази в рамките на дадена държава. “Преводите в евро ще се изравнят с плащанията в левове - ако сега един банков превод в страната е 2 лв., то международният ще стане 2 евро”, каза кредитният консултант Николай Устамитев за „Монитор“. Той изтъкна, че причина за промяната е не само директивата, но и финтех компаниите. “Банките трябва да се стегнат - има много финтех компании, които предлагат безплатни международни преводи”, припомни Устамитев. Мнението му бе споделено и от шефа на Асоциацията на кредитните посредници в България Деян Василев. „Неслучайно последните години финтех компаниите набраха скорост - при тях преводите струват 1-3 лв., а на места са безплатни“, сподели Василев. На въпрос за какво най-често правим такива транзакции, експертите отвърнаха, че причините са много и са разнородни. “Може да става въпрос за търговски взаимоотношения и да трябва да се плаща стока или услуга”, каза Устамитев. Василев пък изтъкна, че някои хора го правят, за да изпращат пари на децата си, които учат зад граница. За да компенсират загубите, банките у нас обмислят да вдигат други такси за обслужване на сметката. Очаква се с от 0,30-0,50 ст. до 1,00-1,50 лв. Други важни моменти в регламента са, че има забрана на търговците да начисляват комисионна на клиент по картови транзакции по постерминал. Освен това вече сами ще си избираме по чий курс за превалутиране да се водим - този на нашата банка или този на чуждата банка. За да намалим разходите, експерти дадоха няколко съвета как по-добре да се грижим за картите си. Средно на месец поддържането на една банкова карта струва между 5-20 лв. С тази сума покриваме таксите за преводи, за теглене на пари от банкомати, за получаване на SMS и за всички други услуги, с които следим или променяме наличността по сметката. Един начин да излезе по-евтино е да използваме пакетните предложения на банките. “Примерно може с такса от 5 лв. да правим 5 безплатни превода и да имаме 3 безплатни тегления”, даде пример Василев. Хубаво е да използваме банкоматите на нашата банка, а не на чуждите, където тегленето може да ни струва по 2-2.50 лв. Вместо да теглим по 10 пъти на малки суми пък която ще ни стигне за месеца. “Някои хора теглят по 10 пъти суми от 20-50 лв. от страх да не държат много пари в кеш”, сподели Василев. Той изтъкна, че перфектна сигурност няма, но така може да се намалят поне разходите за теглене. Онлайн банкирането също е вариант. “При някои банки онлайн преводът излиза по-евтино, отколкото ако отидем на гише”, каза Василев.", "date": "2019.11.26", "title": "От 15 декември превод в евро в ЕС ще струва средно 3 лв."}
{"url": "https://www.monitor.bg:443/bg/a/view/vremeto-shte-byde-toplo-za-noemvri-181757", "text": "Агрометеорологичните условия през предходния период се определяха от по-топло за сезона време с валежи със стопанско значение в по-голямата част на страната.  Средните денонощни температури на въздуха за периода бяха от 9.1°С в София до 15.6°С в Бургас. Отклоненията от климатичната норма са положителни и варират от 3°С във Благоевград до 7.5°С в Силистра и Добрич.  Акумулираната сума от активни температури от 01.10 до 22.11. 2019 г. достигна и надхвърли 800°С в районите на Черноморието и Сандански, а в останалите станции е от 600°С до 770°С. Наднормените средни денонощни температури от началото на стопанската година (01 октомври) създадоха условия за ускорено развитие на засетите в срок есенни култури. В районите, където условията на почвено овлажнение не бяха лимитиращи към момента се наблюдават фазите преход към братене и братене. При по-късно засетите зимуващи зърнени култури и в районите с недостатъчно овлажнение се отчитат различни етапи на листообразуване.  През периода паднаха валежи със стопанско значение. Значителни количества бяха отчетени в крайните южни райони – Сандански и Кърджали, в останалите райони количества над 10 mm, паднаха в част от Северозападна България, в Североизточна и Централна Южна България. В останалите райони измерените количества са под 10 mm, като най- малки са количества са измерени в Източна България.  През периода до 28 ноември - 1 декември, съществена промяна в агрометеорологичните условия не се очаква. Те ще се определят от топло за периода време. В по-голямата част от страната в понеделник и вторник ще преобладава облачно време с превалявания, които постепенно ще обхванат страната. Значителни по количество ще бъдат валежите в Рило-Родопската област. Сутрешните температури ще се повишат и минималните във вторник ще бъдат 5-10°С, а максималните, 8-13°С. Вятърът ще бъде предимно от изток, в източните райони временно ще се усили. Към средата на седмицата вероятността за валежи намалява. Температурите ще се повишат и в четвъртък привечер и в петък на много места от северозапад на югоизток отново ще превали дъжд, в южните райони придружен с гръмотевици. Вятърът временно ще се обърне от северозапад, ще започне понижение на температурите. През почивните дни застудяването ще продължи, но вероятността температурите да останат все още около и малко над климатичните норми е голяма. В неделя ще бъде променливо облачно, почти без валежи, но ветровито. При тези агрометеорологични условия започна процес на постепенно компенсиране на последствията от дългата лятно-есенна суша и нормализиране на водните запси в почвата – най-напред в повърхностите (20-30 cm), а по-късно и в по-дълбоките (50-70 cm) почвени слоеве.  В средата и в края на седмицата, условията ще са подходящи за работа на полето, за провеждане на растително-защитни дейности в овощните градини, загребване в лозовите масиви торене и дълбока оран на площите предназначени за засяване на окопни култури през пролетта. ", "date": "2019.11.26", "title": "Времето ще бъде топло за ноември "}
{"url": "https://www.monitor.bg:443/bg/a/view/stavame-opitni-zajci-sreshtu-1500-lv-181747", "text": "Напълно здрави хора подписват договори с фирми за включване в клинични изпитвания на нови лекарства, които все още не са на пазара. Заплащането тръгва от 1500 лева, но може да достигне и до 5 бона, съобщиха пред „Монитор“ лекари, които са в научните екипи на проучванията. У нас компаниите плащат на „опитните зайци“ различни суми, като размерът им варира в зависимост от рисковете, които могат да окажат новите молекули в организма. В някои европейски страни, като например Франция, заплащането е в определени рамки, извън които то не бива да излиза. Тежко болните обаче не получават нито лев за включването си. За тях цялото изпитание е без заплащане, шансът им е то да се окаже успешно и да помогне срещу болестта им. Независимо дали доброволците са здрави или не, изпитванията на препарата са винаги в първата от четирите фази, защото при нея се отчита дали той има лечебен ефект. Тя се счита и за най-рисковата. Това е фазата, в която бъдещият медикамент за пръв път се прилага на човек, след като е преминало прилагането му върху гризачи, обясни доц. Борислав Борисов – председател на Асоциацията за клинични проучвания. И при здравите, и при болните, се заплащат и пътните разноски, ако хората са от друго населено място, уточни той. Самите клинични изпитвания се делят на първа, втора, трета и четвърта фаза, като първите три се извършват преди пускането на лекарствения продукт на пазара, а последната, четвъртата, се провежда след получаването на разрешение за употреба и пускането на лекарствения продукт на пазара. В проучванията от първа фаза обикновено участниците са малък брой здрави доброволци, поясниха експерти от Министерството на здравеопазването. Те се осъществяват предимно в университетските, а също и в някои големи и реномирани частни болници. Участниците във втора фаза са 3,9% от общия брой, а в трета – 1,6 на сто. Във всички тях се включват около 1000 души. Повечето са за проучвания от втора и втора Б фаза, в която се включват хора със заболяване, за което се разработва бъдещият медикамент. Целта е да се проучи точната доза на лекарството. Те не получават никакво заплащане, освен евентуална застраховка за щета върху здравето, ако тя не влиза в страничните реакции, за които пациентът се е подписал под декларацията за информирано съгласие. За проучвания без заплащане се привличат в трета и четвърта фаза по-голям брой болни в напреднал стадий. Много бедни напират да бъдат включени в клинични проучвания от първа фаза, за които се плаща, казаха още лекари. Малцина от тях обаче биват включени, тъй като доброволците трябва да са напълно здрави, а мнозина от желаещите социално слаби са без здравни осигуровки, не ходят на лекар и са с куп хронични болежки, поясниха докторите. За всяко едно такова проучване спонсорът, както в договора със съответната болница, където то се провежда, се нарича фармацевтичната фирма, която разработва новата молекула, подписва с пациента – доброволец документ за т. нар. информирано съгласие. В него са описани подробно всички евентуални странични ефекти и негативни реакции. С подписа си на практика болният приема, че е запознат с опасностите и приема новата фармацевтична формула да бъде изпитана върху него. Освен това, спонсорът го застрахова, като полиците при различните застрахователи варират от пет до шестцифрени числа. Ако обаче, пациентът получи някаква реакция, щетите от нея ще му бъдат изплатени само, ако тя не е описана в документа за информирано съгласие. По 200 разрешения за такива проучвания дава средногодишно Изпълнителната агенция по лекарствата (ИАЛ). От началото на годината до 15 ноември в нея са постъпили 172 заявления за разрешаване на нови клинични изпитвания и 871 заявления за одобрение на съществена промяна. Към ноември тя е издала 177 разрешения и уведомления за липса на възражения за клинични изпитвания и 914 разрешения за съществени промени в клинични изпитвания. Отказът за започване на такова проучване е само един, едно е и прекратено поради оттегляне на спонсора. През миналата година в ИАЛ са постъпили 202 заявления за разрешаване на нови клинични изпитвания и 1024 заявления за одобрение на съществена промяна. Издадените разрешения и уведомления за липса на възражения за клинични изпитвания са 210, 1 002 са разрешенията за съществени промени в клинични изпитвания, отказът е един. От постъпили 172 заявления за разрешаване на нови клинични изпитвания 29 се провеждат в един център, а 143 в няколко центъра, като след това се сравняват данните от тях. През последните четири години се запазва броят на разрешенията за провеждане на клинични изпитвания средно около 200. Прогнозата за 2019 г. е, че данните ще бъдат същите както за 2018 г., като се има предвид, че тенденцията е в края на годината възложителите да подават повече на брой заявления, коментираха от ИАЛ. Най-много проучвания у нас се провеждат с лекарствени продукти за лечение на заболявания от областта на неврологията (9,9%), психиатрията (10,4%), онкологията (8,9%) и Биоеквивалентност, Бионаличност и Фармакокинетика (13,37%), която изследва движението на химичните субстанции в живия организъм.", "date": "2019.11.26", "title": " Ставаме опитни  зайци срещу 1500 лв. (ТЕМАТА)"}
{"url": "https://www.monitor.bg:443/bg/a/view/andrej-kovachev-tusk-e-opiten-politik-shte-otstojava-cennostite-na-enp-181749", "text": "Не е нормално граждани на Северна Македония да крият, че имата български паспорт, коментира в итервю пред \"Монитор\" евродепутатът от ЕНП/ГЕРБ - Доналд Туск е изключително опитен политик. Бил е председател и на Европейския съвет, така че има добра мрежа от контакти на световно ниво. Това е добавена стойност за Европейската народна партия. Той е от нашия регион и предполагам, че ще работи за справяне с предизвикателствата, които имаме. Става дума за мигрантската криза, конкурентоспособността, запазване и дори увеличаване на работните места на пазара на труда, инвестиране в научна дейност, за да не изостане Европа от технологичните постижения. - Всеки председател идва със своите нови идеи, но според мен ще има приемственост по отношение на основните ценности на ЕНП - върховенство на закона, интеграция на страните от Западните Балкани. Така че очаквам Доналд Туск да продължи да работи в тази посока. - Основните предизвикателства, пред които сме изправени, не са изолирани от реалния живот, нито пък са чужди и за другите партии. Става дума за физическата и социалната сигурност на европейските граждани, силна външна политика, продължаване на търговското споразумение на ЕС с други страни, което гарантира повече работни места, също така и борбата с тероризма. Много е важна темата за климатичните промени, намаляване на въглеродните емисии и инвестиране в иновативни технологии. От изключително значение е и здравеопазването, на конгреса бе акцентирано особено на лечението на онкологичните заболявания. Надявам се да бъдат отделени много повече европейски средства за това. - Наистина това е огромно постижение. Можем само да сме горди от резултата в Загреб, защото най-много гласове събра българският кандидат. Мария Габриел убеди всички и с работата си като комисар. Така че трябва да се радваме, че тя получи най-голямо одобрение. - Трябва да изчакаме резултатите от предсрочните избори. Знаете, че Европейският съюз на най-различни нива е заявявал, че съжалява за това решение. Всичко е в ръцете на гражданите на Великобритания и дали ще решат да има втори референдум. Всичко това зависи от изборите през декември. Според мен засега е трудно да се даде прогноза, виждате, че Борис Джонсън иска при всички положения да изведе Великобритания от ЕС. Това води, разбира се, до голямо разделение и в самата Великобритания. - Не знам доколко може да имаме предвид прогнозите, но има един факт, който трябва да се вземе предвид и той е за промяната в демографската ситуация на Острова. Ако се проведе нов референдум, на него ще имат право да гласуват много млади хора във Великобритания, които до сега не са имали право на това. А нагласата сред младежите е за оставане в Евросъюза. Така че демографската ситуация на Острова най-вероятно може да доведе до друг резултат. - За мен е нормално, когато искаш да получиш гражданство - на базата на своя етнически произход и самоопределяне, да имаш поне малко лоялност. Смятам, че е задължително актът по получаването на български паспорти да не е формален. Затова предлагам това да включва дори официални снимки пред българското знаме и герб. Това ще е и емоционален акт, защото се получава така, че хора, които знаят, че техните семейства са на високи позиции в Република Северна Македония, повтарят пропагандни клишета от предишни десетилетия. Така че ако се снимат пред българското знаме, биха се замислили дали ще го правят занапред. Все пак с получаването на български паспорт ти си декларирал, че си българин, че твоите предци са от български произход. Това не е нещо конфиденциално. Не е нормално граждани на Северна Македония да крият, че имат българско гражданство, а в същото време, ако са народни представители да гласуват срещу Договора за добросъседство. - За съжаление не виждам желание в комисията, която беше създадена. Там има хора, които саботират работата в тази посока, особено що се отнася до миналото и историята. Всички положителни неща, които трябва да се случат между двете страни, няма как да станат реалност, ако не сме изчистили омразата и фалшификатите от миналото. Провокацията, че Гоце Делчев си остава македонец, както те изтъкват и представят пред обществото, не е начинът, по който двете страни могат да продължат напред. В момента има над 150 000 граждани на Република Северна Македония, които са получили българско гражданство, или са в процедура на придобиване на такова. Това е станало на базата на доказване на български произход по възходяща линия - да са потомци на българи и на базата на декларация за българска идентичност. В същото време, както изтъкнах, някои от тях дори се нареждат в челните редици на тези които сеят омраза срещу България и изпитват неистов страх от това да се разбере публично, че са взели български паспорти. Роден е на 13 декември 1967 г. в София Завършил е Университета в Саарланд, Германия, доктор на природните науки Член на Комисията по външни работи и на Подкомисията по правата на човека Член на делегацията за връзки със Съединените американски щати Заместник-член на Комисията по околна среда, обществено здраве и безопасност на храните Заместник-член на делегацията в Съвместния парламентарен комитет ЕС - Бивша югославска република Македония Бил е търговски директор за България на шведската фирма „Алфа Лавал Агри/Тетра Пак”, директор за ОНД на американската компания “Джон Дир Интернешънъл”", "date": "2019.11.26", "title": "Андрей Ковачев: Туск е опитен политик, ще отстоява ценностите на ЕНП"}
{"url": "https://www.monitor.bg:443/bg/a/view/syvmestno-izjavlenie-na-borisov-i-trymp-edno-kym-edno-181778", "text": "Пресслужбите на българския премиер Бойко Борисов и на американския президент Доналд Тръмп разпространиха тази нощ след срещата между двамата в Белия дом следното изявление: Ние, президентът на Съединените щати и министър-председателят на България препотвърждаваме силното приятелство и съюз между нашите две страни. Като приятели и съюзници ние се ангажираме да задълбочаваме нашето сътрудничество в областта на сигурността и насърчаваме икономическия растеж и просперитет на нашите две велики нации. Днес обявяваме мерки, насочени към засилване на стратегическото партньорство между Съединените американски щати и Република България. Главната цел на нашите отношения е укрепване на трансатлантическата общност като общност от нации, обединени от споделени саможертви и ангажимент към обща отбрана, демократични ценности, справедлива търговия и взаимни стратегически интереси. Преди трийсет години, след края на комунистическата диктатура, България свободно избра трансатлантическа ориентация. Преди петнайсет години България препотвърди своя трансатлантически прозападен избор, като стана съюзник в НАТО. Съединените щати оценяват високо лидерството и ангажимента за споделяне на финансовата тежест на България, чиито разходи за отбрана надхвърлят два процента от БВП тази година. България също така планира в дългосрочен период да изпълни обещанието си за разходи за отбрана като член на НАТО до 2024 година. Нашите въоръжени сили са обединени в защита на свободата и очакват да засилят своите отбранителни и възпиращи позиции по източния фланг на НАТО, включително и Черно море, което е от особена важност за евроатлантическата сигурност. Съединените щати и България извличат взаимна полза от съвместните учения и другите начини за оперативно използване от страна на САЩ на учебния полигон „Ново село“ и авиобаза „Граф Игнатиево“ и възнамеряват да проучат начини за по-нататъшно развитие на възможностите ни за съвместни учения в бъдеще. Съединените щати и България също така възнамеряват да продължат сътрудничеството си за унищожаване на излишни конвенционални оръжия. Съединените щати оценяват високо неотдавнашното закупуване на осем изтребителя F-16 от България и усилията на страната да модернизира въоръжените си сили. България благодари на Съединените щати за подкрепата при тази придобивка. Съединените щати и България планират да задълбочат своето партньорство в отбранителната индустрия и технологии. Ангажираме се да развием допълнителни партньорства в областта на отбранителната индустрия и технологии, които са от решаващо значение за регионалната отбрана и възпиране, включително като продължаваме да улесняваме достъпа до високотехнологични отбранителни технологии и въоръжение, които Съединените щати считат за налични. България се ангажира да обмисли надлежно предложенията на американските компании, които желаят да се конкурират на българския пазар. Съединените щати и България разбират, че енергийната сигурност е национална сигурност. Ние подчертаваме нашето общо разбиране, че диверсификацията на енергийните източници е гаранция за енергийна сигурност, независимост и конкурентоспособност за нашите икономики. Отчитайки интереса на България да премине към по-ефективни и по-чисти източници на енергия, ще си сътрудничим за увеличаване на доставките на газ от различни и надеждни източници и за диверсификация на сектора на ядрената енергия. В тази връзка Съединените щати възнамеряват да изпратят технически екип в България, който заедно със своите български колеги да проучи възможностите за по-нататъшно сътрудничество в различни области на енергетиката, включително и ядрената. Споделяме виждането за разработване само на енергийни проекти, които имат ясна икономическа основа или търговска необходимост. Съединените щати и България планират също така да работят заедно за засилване на енергийната сигурност на България, като подкрепят експедитивното лицензиране и използване на американско ядрено гориво за атомната електроцентрала „Козлодуй“ при стриктно спазване на изискванията за безопасност и диверсификация и разпоредбите на Европейския съюз. Приветстваме стремежа на България да стане регионален разпределителен център за природен газ посредством завършване на интерконекторната връзка Гърция-България, придобиване на дял и резервиране на капацитет в плаващата платформа за съхранение и регазификация край Александруполис, Гърция, либерализиране на вътрешния си газов пазар, разширяване на капацитета и осигуряване на достъп до газовото си хранилище, сътрудничество със Сърбия по изграждане на друг интерконектор и инвестиране в реверсивния капацитет на Трансбалканския газопровод за диверсифициране вноса на газ за Източна Европа съобразно правилата на Европейския съюз. Всички тези стъпки значително ще подобрят енергийната сигурност на България, ще понижат цената на енергоносителите за българския потребител и ще направят България енергиен лидер в региона. Също така споделяме желанието да работим заедно чрез многостранни форуми, особено чрез Инициативата „Три морета“ и Партньорството за трансатлантическо енергийно сътрудничество, за насърчаване на регионалното развитие, включително посредством разширяване на ключовата енергийна, транспортна и цифрова инфраструктура. Отчитайки, че сигурните мрежи за комуникация от пето поколение (5G) ще бъдат от жизненоважно значение, както за бъдещия просперитет, така и за националната сигурност, САЩ и България заявяват желанието си да засилят сътрудничеството си в тази област. Съединените щати подкрепят неотдавнашните усилия на България да защити независимостта и суверенитета на страната от зловредни влияния. Подкрепяме дългосрочните усилия на институциите и агенциите, участващи в разследването и разкриването на нарушения на българското законодателство от страна на злонамерени чуждестранни фактори и потвърждаваме правото на България да определя своето собствено бъдеще. Подчертаваме, че доброто управление и върховенството на закона формират основата на нашата обща сигурност и просперитет. Съединените щати приветстват постоянните усилия на България по отношение на икономическите реформи, добрите практики и регулаторната рамка, които са насочени към спазване на международните стандарти, включително тези на Организацията за икономическо сътрудничество и развитие (ОИСР). България подчерта своето желание да започне присъединителния процес към ОИСР възможно най-скоро. Съединените щати насърчават България да продължи борбата с корупцията, която възпрепятства доверието в публичните институции и икономическия растеж. Съединените щати твърдо подкрепят медийната свобода в глобален мащаб, тъй като свободната преса е от съществено значение за демократичните нации, и насърчават България да продължи да защитава свободата на медиите. Съединените щати и България с гордост изтъкват връзките в търговията и инвестициите между двете страни и общия ни интерес за формиране на инвестиционен климат, който предлага прозрачност, предвидимост и стабилност, както и равни условия за съответните компании. Ангажирани сме с принципа за справедливо отношение към инвеститорите, разрешаване на инвеститорските спорове по пътя на добросъвестни преговори и разширяване на двустранната търговия. Възнамеряваме също да работим заедно за определяне на момента, когато ще е възможно сключването на Споразумение за социална сигурност. Съединените щати подкрепят желанието на България за присъединяване към Програмата за безвизово пътуване и приветстват продължаващия напредък на България по изпълнение на определените от закона изисквания за присъединяване към тази програма. Съединените щати и България поемат ангажимент да провеждат редовен стратегически диалог между нашите две нации през 2020 година и след това.", "date": "2019.11.26", "title": "Съвместно изявление на Борисов и Тръмп (ЕДНО КЪМ ЕДНО)"}
{"url": "https://www.monitor.bg:443/bg/a/view/6-4-po-rihter-udari-albanija-181777", "text": "Спасителни екипи използват багери в издирването на хора под останките на рухнали сгради след силното земетресение със сила 6,4 по рихтер, което разтърси рано във вторник Албания, отнемайки живота на най-малко 18 души, информира Асошиейтед прес. Смъртта на 15 е потвърдена. В ранния следобед на вторник второ зметресение с магнитуд 4,7 разлюля отново страната. Земетресението с магнитуд 6,4 беше усетено в южните части на Балканите и бе последвано от Най-силното бе с магнитуд 5,4 по Рихтер. Трусът е бил почувстван и в Скопие. Епицентърът е в Адриатическо море, на 32 километра северозападно от Тирана. При вторичните трусове са били доразрушени сградите. Американският Геофизичен институт съобщи, че трусът в Албания е бил с магнитуд 6,4 и е станал на 20 км дълбочина, с епицентър на 30 км северозападно от Тирана. Според Европейско-средиземноморския сеизмологичен център трусът е бил на дълбочина 10 км и с епицентър 34 км северозападно от столицата. Има над 30 вторични труса.  Албански телевизии излъчиха картина от спасяването на момче от рухнала сграда, след като багер отстрани счупена бетонна плоча, а местни жители изтеглиха смазаните пръти от армировката. Здравното министерство съобщи, че около 600 души са ранени, а някои от тях са в много сериозно състояние. Излъчени по телевизията кадри показаха как хора ликуват, когато изпод руините на рухнала сграда в град Дуръс беше намерено живо дете. Албанският премиер Еди Рама заяви, че страната преживява драматичен момент, в който трябва да запази спокойствие и да прояви солидарност, и благодари на държавите, предложили помощ. По думите му съседните държави, Европейският съюз и САЩ са предложили подкрепа на Албания. Трусът е съборил най-малко три сгради, докато хората вътре са спели. Спасителните екипи полагат усилия Все още няма информация за броя на изчезналите. Директорът на Гръцкия институт по геодинамика Акис Целендис заяви, че се очакват многобройни вторични трусове, които представляват опасност за живота на хората. Жителите от засегнатите райони трябва да бъдат нащрек, предупреди той. Сеизмологът Бранко Драгичевич в Сърбия заяви пред местни медии, че около 10 милиона души в Черна гора, Италия, Северна Македония, Гърция и България са усетили труса.  В Хърватия сеизмолозите съобщиха, че трусът е бил усетен предимно по Адриатическото крайбрежие. От там няма информация за щети, посочва АП. Черногорският сеизмолог Ядранка Михайлевич описа земетресението като едно от най-силните, регистрирани в страната след разрушителния трус през 1979 г. Съседно Косово изпрати спасителен екип, а гръцкият премиер Кириакос Мицотакис предложи помощта на екип на противопожарната служба, специализиран в справянето с последиците от природни бедствия. Турският посланик в Тирана заяви, че неговата страна изпраща екип от спасители и медици. Телата на трима души бяха извадени от рухнала сграда в крайбрежния град Дуръс, на 33 км западно от Тирана, съобщи Министерството на отбраната. Други двама загинали бяха открити в паднало здание в град Тумана, а един човек е загинал, след като скочил от високо в паниката в град Курбин, на 50 км северно от столицата. Министерството на отбраната съобщи за общо 15 загинали. До вчера на обяд са спасени 28 души, обяви министерството, цитирано от АП. Министърът на здравеопазването Огерта Манастирлиу съобщи, че над 600 души са потърсили медицинска помощ след труса. \"Над 600 души са получили медицинска помощ в болници в Тирана, Дуръс, Круя и Лежа\", заяви министърката, цитирана от в. \"Коха йоне\". В спасителните служби са получени и Президентът на Албания Илир Мета е разговарял с европейския комисар за хуманитарната помощ и управлението при кризи Христос Стилианидис, който е съобщил, че ЕС е готов да окаже помощ на албанските власти. В град Тумана са паднали най-малко три сгради и са нанесени щети на електроразпределителната станция. В Дуръс е пострадал старият замък, съобщава Танюг. В блатист район около града много вили са пропаднали в земята, посочва още агенцията. Кметът на Тирана Ерион Веляй съобщи, че са отворени всички спортни зали в града за приютяване на останалите без подслон след земетресението. Медицински палатки са разпънати в град Дуръс и на север - във Фуша Круя, близо до Тумана. Летище \"Майка Тереза\" в Тирана, което беше затворено за няколко часа сутринта след силното земетресение в страната, отново е отворено за полети, предаде Танюг. На сайта на летището е съобщено, че планираните полети ще бъдат осъществени навреме. Албанските медии съобщиха, че 1900 полицаи са изпратени в помощ на гражданите. Властите са препоръчали на хората да не се прибират в домовете си, тъй като се очакват нови трусове. Земетресението бе усетено по Адриатическото крайбрежие, както и в съседните Косово, Черна гора, Гърция, южните части на Сърбия, Северна Македония и България. Много държави, сред които Франция, Гърция, Италия, Германия, Сърбия, Черна гора, България, Северна Македония и Турция изразиха готовност да окажат помощ на Албания. Няма пострадали българи при труса, съобщи пресцентърът на МВнР. Премиерът Бойко Борисов изпрати съболезнователна телеграма до албанския премиер, като предложи помощ за пострадалите. Екип на българското посолство в Тирана отпътува вчера за районите, населявани от компактно българско население, научи „Монитор“. Нашенците населяват предимно планински села в Южна и Югоизточна Албания. Предполага се, че техният брой възлиза на 80 - 100 души, а според някои данни са над 170 хиляди души. Компактни български анклави в Албания са областите Мала Преспа, Голо бърдо и Гора (Кукъска гора), разположени по границата с Македония. Значителен брой българи живеят в градовете Елбасан, Тирана, Драч и Пешкопия. България изпрати и екип от 30 човека - експерти в издирване в руини. Отпускаме спешна финансова помощ от 200 000 лева на Албания за преодоляване на щетите от опустошителното земетресение. Това съобщиха от външно министерство, като уточниха, че парите са в рамките на бюджета, определен за помощ за развитие, и ще бъдат одобрени на заседание на Министерския съвет в сряда. Вицепремиерът и външен министър Екатерина Захариева е провела телефонен разговор със своя албански колега Гленд Цакай, който от името на премиера Еди Рама и от свое име е изказал своите най-искрени благодарности към премиера Бойко Борисов и към българския народ за съболезнованията и изразената готовност за помощ. Цакай информирал за хода на спасителните операции и благодарил още веднъж за финансовата помощ от страна на България и за готовността спасителни екипи на МВР да се включат на място в издирването на затрупани хора. По разпореждане на Захариева в посолството ни в Тирана е сформиран кризисен щаб, дипломатите ни са в непрекъсната координация с останалите мисии на ЕС в страната, както и с колегите от албанското външно министерство. До момента български граждани не са звънели за съдействие нито в посолството, нито в ситуационния център на МВнР. Нашите сънародници може да се свързват денонощно с посолството ни в Тирана на телефони +355 4 22 33 155 и +355 4 22 32 906, както и в ситуационния център на МВнР на телефон 948 2404. Сградата на българското посолство в албанската столица Тирана е напукана от трусовете, каза консулът ни в Тирана Благой Петров. \"Ситуацията за момента е доста по-спокойна, след първоначалните трусове. За щастие нямаме данни за пострадали българи към момента\", каза той. Земетресението с магнитуд 5,4 по Рихтер, което разтърси Босна и Херцеговина в 10.19 ч. местно време (11.19 ч. българско), причини щети на сгради, но няма съобщения за пострадали хора, предаде сайтът „Кликс“. В Невесине са причинени щети на сградата на общината, на гимназията и на музикалното училище. Учебните часове са прекратени. Паднали са комини на стари къщи, както и части от фасади. Стените на училището в Берковичи са се напукали, а учениците са изпратени по домовете им. Щети е понесла и сградата на общината в Любине. Значителни материални щети са нанесени на сгради в Мостар. Има повредени автомобили, стъклата на някои сгради са се счупили, от покривите са падали керемиди, а от по-старите сгради са падали камъни.  Трусът в Босна стана броени часове след мощното земетресение от 6,4, което разтърси Албания и отне живота на най-малко 15 души. Според Геофизичния институт на САЩ епицентърът на труса е бил на 75 километра южно от Сараево. Огнището на земетресението е било на дълбочина 10 километра.", "date": "2019.11.26", "title": "6,4 помля Албания, над 30 вторични труса за денонощие (ОБЗОР)"}
{"url": "https://www.monitor.bg:443/bg/a/view/valeji-napojavat-pochvata-181758", "text": "През изтеклия седемдневен период в Западна и Централна България падналите валежи в Ново село, Видин, Враца, Лом, Оряхово, Плевен, Велико Търново, Свищов, Кюстендил, Пазарджик, Стара Загора, Казанлък, Сливен и Чирпан бяха 20-30 mm, а в районите на Кърджали и Сандански и над 50-60 mm.  Тези валежи подобриха както почвените запаси от влага в горните 20-30 cm, така и условията за протичане на вегетационните процеси при вече засетите и поникнали есенни култури. През следващия период агрометеорологични условия ще се определят от температури над климатичнaтa нормa за третото десетдневие на ноември. Вегетационните процеси при есенните посеви ще протичат с нормални темпове. Прогнозираните чести валежи в по-голямата част от страната ще продължат да подобряват влагозапасите най-напред в горните, а след това и в по-дълбоките почвени слоеве. През периода при пшеницата предимно в източните части от страната - Главиница, Карнобат, Долни чифлик и Силистра ще протичат фазите: трети лист, преход към братене и братене. При посевите засети в края на месец октомври и през първото десетдневие на ноември ще се наблюдават фазите поникване и начално листообразуване. Тези фази ще се наблюдават в районите на Търговище, Бъзовец, Павликени, Кнежа, Казанлък и Кюстендил. През периода сезонните агротехнически мероприятия са свързани със: извършване на фитосанитарни дейности в овощните насаждения (почистване от листа и мумифицирани плодове, отстраняване на сухите клони и остъргване на старата и напукана кора); почистване на площите използвани за отглеждане на зеленчукови култури от растителни остатъци; изкореняване на болните от бактериален рак лози в лозовите масиви, запасяващо торене с фосфорни и калиеви торове и загребване на лозовите главини; провеждане на дълбока оран на полетата предвидени за пролетни окопни култури. Условия за работа на полето ще се създават в дните от средата и самия край на периода, когато се прогнозира относително малка вероятност за валежи.", "date": "2019.11.26", "title": "Валежи  напояват почвата"}
{"url": "https://www.monitor.bg:443/bg/a/view/ucheni-ot-ban-spasjavat-s-ohluvi-diabetno-stypalo-181748", "text": "С него успешно вече е спасен кракът на мъж с тежка форма на диабетно стъпало от ампутация, съобщиха от института. След прилагането му плътта и кожата са възстановени. Резултатът е постигнат за броени дни. В момента учените разработват подобрение на въпросния препарат, като целта е да се постига по-добър ефект при лечението. Новата форма на препарата се финансира от Министерството на икономиката по проект, спечелен по Оперативна програма „Иновации и конкурентоспособност“. В нея, освен слузта от охлюви, са добавени естествени растителни екстракти и хидролизати на ДНК и РНК, с което ефектът се засилва многократно. В момента вървят клинични изпитания на подобрения гел в комбинация с лазертерапия, която подсилва ефекта му. „След третирането на раните с новата разработка регенериращият ефект на тъканта е много по-бърз както на тъканта, така и на самата кожа“, поясни проф. Павлина Долашка. Тестването на подобрения вариант на гела от охлюви се осъществява в лицензирана лаборатория за международни клинични проучвания, базирана у нас, в която работят медици от водещи университетски болници. Екипът на проф. Долашка е разработил и препарат срещу гастрит и язви. Препаратът има и вариант, който може да се използва успешно като защитно средство при химиотерапия. Проектът също е стартирал. Предвижда се от 2020 г. да започнат и самите клинични изпитвания. Доказан ефект има и разработка на основата на слуз от охлюви, която се прилага при рак на шийката на матката. „Готови сме с документацията. Очакваме клиничните изпитания да започнат от лятото на следващата година“, каза проф. Павлина Долашка. Съвместно със специалисти от Фармацевтичния факултет и Института по молекулярна биология на БАН учените разработват медикамент на базата на охлювите и тяхното действие върху клетъчни ракови линии. Съвместно пък с учени от Института по невробиология на академията екипът на проф. Долашка тества ефекта от слузта на охлювите върху плъхове с алхцаймер и паркинсон. „Резултатите са много обнадеждаващи. Предвиждаме клиничните изпитвания да започнат също догодина“, каза проф. Долашка и уточни, че те се осъществяват по линия на Националната научна програма „БиоАктивМед“ на Министерството на образованието и науката.", "date": "2019.11.26", "title": "Учени от БАН:  Спасяват с охлюви  диабетно стъпало"}
{"url": "https://www.monitor.bg:443/bg/a/view/evrodeputatite-ni-vpregnaha-armija-ot-135-sytrudnici-181735", "text": "135 са сътрудниците, които подпомагат в работата им българските евродепутати в Европейски парламент (ЕП). 42-ма от тях работят в Брюксел, Люксембург или Страсбург, където се провеждат пленарните заседания. Останалите 93-ма са местни сътрудници, подпомагащи евродепутатите у нас. Всъщност всеки евродепутат има право да си назначи свой собствен персонал. Максималната сума за всички разходи е 24 943 евро на член на ЕП, въпреки че самите средства не се плащат директно на самите евродепутати. Те могат акредитирани парламентарни сътрудници, като при определени условия броят им може да нарасне до четирима. Има и ограничения за това каква част от парите може да се използва за тяхното назначаване. За тях трябва да отива най-малко една четвърт от общия бюджет. Докато сътрудници, които са дислоцирани в Брюксел, се обслужват от администрацията на ЕП, то за тези по места това е осъществява от т.нар. платежни посредници, които в повечето случаи са фирми. Най-много 75% от общия бюджет може да бъдат използвани за местните парламентарни сътрудници. От българските представители в ЕП най-много сътрудници има Атидже Алиева-Вели от ДПС, която разполага в нейна помощ с 14 човека. С най-малко пък е бившият соцдепутат Елена Йончева, която има на свое разположение общо 3-ма души. Най-много сътрудници в България пък имат Радан Кънев от ДСБ, Андрей Слабаков от ВМРО, както и Илхан Кючюк от ДПС – по 9. Останалите евеодепутати имат на разположение между 3-ма и 6-има души, които им съдействат за активностите им в България. Има възможност някои от сътрудниците Така например социалистите Иво Христов, Цветелина Пенкова, Сергей Станишев, Петър Витанов и Елена Йончева ползват услугите и на един общ сътрудник. Същото важи и за Атидже Али и Илхан Кючук, както и за Ангел Дамбазки и Андрей Слабаков, които пък споделят по двама експерти. Наред с това до една четвърт от парите могат да се ползват за заплащане на услуги от доставчици, като например за поръчка на експертно проучване или медийно отразяване. Така например бившият журналист Иван Гарелов е вписан като доставчик на услуги към евродепутата Елена Йончева.", "date": "2019.11.26", "title": " Евродепутатите ни впрегнаха армия от 135 сътрудници"}
{"url": "https://www.monitor.bg:443/bg/a/view/zidan-chetka-mbape-predi-derbito-na-bernabeu-programa-na-sh-ampionskata-liga-181746", "text": "Треньорът на “Реал” (Мадрид) Зинедин Зидан засипа със суперлативи звездата на ПСЖ Килиан Мбапе преди дербито от Шампионската лига на „Бернабеу“. Испанският гранд има нужда от победа, за да гарантира мястото си на 1/8-финалите. Зидан отказа да коментира дали „Реал“ ще се опита да вземе Мбапе, но заяви, че е влюбен в играта и държанието на нападателя. “От известно време съм влюбен в Мбапе. На първо място го харесвам като човек. Когато обаче излезе срещу нас на терена, ще бъде единствено противник и няма място за симпатии. ПСЖ прави страхотен сезон и това ще е най-трудният ни мач досега“, допълни Зидан на официалната пресконференция преди двубоя. 19.55 ч. Галатасарай – Брюж  22 ч. Реал (М) – ПСЖ  22 ч. Цървена звезда – Байерн Тотнъм – Олимпиакос 22 ч. Аталанта – Динамо (З) Манчестър Сити – Шахтьор (Д) 19.55 ч. Локомотив (М) – Леверкузен  22 ч. Ювентус – Атлетико (М) ", "date": "2019.11.26", "title": "Зидан четка Мбапе преди дербито на „Бернабеу“ (ПРОГРАМА НА ШАМПИОНСКАТА ЛИГА)"}
