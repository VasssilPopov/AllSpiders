{"url": "https://www.monitor.bg/bg/a/view/gotvjat-s-mineralna-voda-v-gradinite-v-pernik-185503", "text": "Храната във всички детски градини на територията на община Перник се приготвя само с бутилирана вода, съобщиха от областната администрация. В млечната кухня дори и съдовете се мият с такава вода. Няма повишена заболеваемост на стомашно-чревния тракт в област Перник и не са регистрирани случаи на хепатит А от началото на годината, е уверил главният секретар на РЗИ Явор Чаушев на работна среща, свикана от областния управител за гарантиране на необходимите хигиенни мерки за приготвяне на безвредна храна за децата. Диспенсъри с дезинфектант се поставят във всички детски градини в Перник и в най-голямото здравно заведение МБАЛ \"Рахила Ангелова\". Дарители са предоставили 42 броя диспенсъри, всеки със 7 опаковки дезинфектант. Една опаковка дезинфектант стига за 2000 измивания.", "date": "2020.01.10", "title": "Готвят с минерална вода в градините в Перник "}
{"url": "https://www.monitor.bg/bg/a/view/10-mln-leva-za-10-novi-centyra-za-psihichno-bolni-185508", "text": "10 млн. лв. са предвидени за 10 нови центъра за социална рехабилитация и интеграция на хора с психични разстройства и лица с интелектуални затруднения. Бюджетът е за Операция „Социално включване на лицата с психични разстройства и умствена изостаналост“ по ОПРЧР, заявиха от Министерството на труда и социалната политика за „Монитор“. В новите центрове ще бъде осигурен достъп до почасови услуги, извършване на рехабилитация, социално и психологическо консултиране. Болните ще имат възможност за придобиване или възстановяване на уменията за водене на самостоятелен живот, изготвяне и осъществяване на индивидуални програми за социално включване, информиране и подкрепа, разясняват експерти от МТСП. Ще се извършва мобилна работа и други профилирани дейности за подкрепа на болните, свързани с трудотерапия, подкрепа за трудово наставничество, включващо и менторство, за провеждане на трудова практика и трудова заетост в реална работна среда, както и за въвеждане и обучение на работното място за лицата, за които се осигурява заетост, и текуща подкрепа в работния процес. Чрез предоставяните услуги се цели развиване на потенциала на лицата с умствена изостаналост чрез изграждане на трудови и социални умения. Ще бъде предоставена психосоциална рехабилитация за хора с психични разстройства и предприемане на мерки за социалното им включване, разясняват още експертите. Процедурата все още е отворена за кандидатстване, като срокът за подаване на проектни предложения е 31 януари 2020 г. Дейностите по операцията следва да приключат до края на м. юни 2023 г. Допустими кандидати са общините Дряново, Своге, Велико Търново, Кюстендил, Столична община, Шумен, Перник, Търговище, Кърджали, Враца. Тези общини са включени в Картата на услугите за подкрепа на общността към Плана за действие за периода 2018-2021 г. за изпълнение на Националната стратегия за дългосрочна грижа. Очаква се около 800 лица да се възползват от дейностите по операцията, уточняват от социалното министерство.", "date": "2020.01.10", "title": "10 млн. лева за 10 нови центъра за психично болни"}
{"url": "https://www.monitor.bg/bg/a/view/smetka-185506", "text": "", "date": "2020.01.10", "title": "Сметка"}
{"url": "https://www.monitor.bg/bg/a/view/pensioneri-pozirat-goli-za-700-lv-na-mesec-temata-185507", "text": "Между 570 и 740 лв. взимат на месец най-оборотните голи модели сред пенсионерите, които позират пред студентите от Художествената академия. Между 4,50 лв. и 6 лв. на час е тарифата в различни учебни заведения, показва проверка на „Монитор“. В Художествената академия хонорарът е 4,80 лв. за учебен час, докато в Университета по архитектура, строителство и геодезия скача на 6 лв. Едва 3 лв. пък се полагат на онези от тях, които не хвърлят дрехите в името на изкуството. Неизплащането на тези нищожни суми бе върхът на айсберга, който в края на миналата година се разля на улицата, изкарвайки на протест и тях, и професорите и студентите от Националната художествена академия. Сега ситуацията е отчасти овладяна. Преподавателите са взели заплата и половина през декември, обещано им е да получат още толкова и през януари, за да изчисти НХА дълга си към тях, научи „Монитор“. Моделите обаче още чакат хонорарите си за ноември и декември, а именно те първи алармираха обществеността за проблемите и събудиха колегите си за бедственото финансово положение във вуза. „Това е жалко. Според мен ръководството първо трябваше да помисли относно заплащането на този контингент от хора, които работеха отговорно и всеотдайно в името на студентите, макар да знаеха, че парите им няма да бъдат преведени навреме. Аз ги подкрепям и ще продължа да ги подкрепям във всяко едно отношение“, казва Евгения Делчева, организатор на моделите към НХА. От 10 години Евгения се занимава с разпределението на позиращите по отделни творчески ателиета по време на кандидатстудентски изпити и подготвителни съботно-неделни курсове. „Бих казала, че заплащането е смешно дори за стандарта в България. В близките Когато аз застъпих, те бяха по 3,80 и 2,80 лв., съответно за голо тяло и облечена фигура. С хиляди усилия и подписки успях мъничко да им вдигна възнаграждението, за което те се отплащат, работейки и в този труден момент. Вече съм разговаряла с ръководството: предполагам, надявам се и ще се боря до последно поне още с 1 лв. за академичен час да им бъдат увеличени парите, но – зависи от новия бюджет“, обяснява тя. Регистрираните модели, с които НХА „Николай Павлович“ разполага, а и други учебни заведения (някои специалности в НБУ, СУ „Св. Кл. Охридски“ и т.н.) ползват, са 92-ма, от които реално 70-74 са активни. 45 са голи модели – позират само за голо тяло, други отказват да се събличат, а трети позират всякак, защото гонят да натрупат повече часове, респективно средства. Всеки ВУЗ обаче има различна тарифа и не знае каква е в съседния. Най-скъпоплатен се предполага, че е занаятът в частния Нов български университет: разликите за час може да са малки, но сумирани стават по-значими... „Да, има текучество поради ниското заплащане. То е полезно от гледна точка на учебния процес – хубаво е да има разнообразие при моделите, защото не мисля, че съществува един типаж, който да наречем идеален. Държа типовете модели да се сменят: възрастен-млад, мъжки-женски, грозен-красив. Колкото по-голямо разнообразие има, толкова по-добре свикват студентите да усещат характера и да го изобразяват“, коментира известният художник Кирил Божков, професор по живопис в НХА. Но допълва: „Като цяло обаче панорамата се стеснява: преди 10-15 години имаше хубави млади хора, които искаха да позират, а сега моделите на по 20-30 години са рядкост. Особено дефицитни са младите жени модели – няма ги вече...“. Най-тежко в НХА е в ателиетата по живопис, където има часове от понеделник до петък, а 3 пъти в седмицата – и по 10 часа дневно, до 19.55 вечерта. „Професията никак не е лесна. Има дадени постановки, при които моделът е Понякога се налага да стои неподвижно 6-10 часа. Дават му се 10 или 20 минути (следобед) почивка на час, но ако студентите бързат, защото имат още ангажименти, часовете се сливат и се позира без пауза“, подчертава Делчева. Освен че си е тежък физически труд, който трябва да бъде оценен и заплатен по достойнство, позирането не протича в идилична среда. В летните жеги има колабирали; през зимата е студено въпреки парното и допълнителните калорифери, които духат в краката, докато тялото нагоре може и да зъзне. Сградата на НХА на ул. „Шипка“ 1 е паметник на културата, с обширни помещения и високи тавани, уплътнението не е изрядно. Студентите могат да са с якета и шалове, но моделите най-често са голи... Жени Делчева е възхитена от условията в сродната академия в Черна гора например, където екстрите, по нейното определение, са направо хотелски. Там ателиетата са доста по-съвременно оборудвани, а за моделите има специална стая с гардеробчета и дори люлеещ се стол за почиващите. Тя смята, че подобна стая е задължителна за комфорта и самочувствието на моделското съсловие, а в НХА има достатъчно пространства, които биха могли да послужат за целта. Затова ще изисква такова помещение да се направи. „Както виждате, моделите ни не се разхождат голи по коридорите. Като се местят от ателие в ателие са с торбите с хавлиите и халатите си. Понякога ми става жал за тях, като ги гледам с тези раници и сакове“, казва Евгения. Професията е донякъде рискова, тъй като контингентът е силно застаряващ. На позиращите, особено в натовареното време на приемните изпити, се осигуряват чай, кафе, сандвичи, но ако някой от тях се разболее или се контузи, Академията не поема нищо, понеже моделите са на граждански договори, които не предполагат застраховки. „Голо тяло по натура“ рисуват и студентите по архитектура в Университета по архитектура, строителство и геодезия. За набирането на моделите вузът си сътрудничи с Националната художествена академия, която движи организацията по намирането им. Те са на различна възраст, като не се търсят хора, които да приличат на фотомодели, обясни водещият преподавател на упражненията проф. Христо Харалампиев. „За учебната работа няма грозен и красив модел, има млад и стар. При нас всичко е професионално“, заяви той. Харалампиев подчерта, че тези модели трябва да се уважават, тъй като вършат работа, която е задължителна за обучението на студентите. Поради тази причина студентите и колегите на преподавателя се свързват в едно цяло с моделите и стават част от тяхната общност. „Ние приемаме моделите като част от нас, като колеги, а те предразполагат студентите за работа“, заяви Харалампиев. Той обясни, че преди години е било по-трудно да се намерят модели заради голотата, но днес тя може да се види навсякъде и спънка е по-скоро заплащането. „Някои хора си правят сметката, че могат да вържат някакъв бюджет, но има модели, които не идват заради парите“, уточни преподавателят. В УАСГ ставката на час за глава е с 2 лв. по-малко от тази за голо тяло – 4 лв. Не всеки обаче може да позира, тъй като е трудно да се стои с часове в една и съща поза, с вдигнат крак и затова трябва настройка, да се привикне. Моделите най-често са изстрадали хора – такива, които държавата не е подсигурила с никакви доходи, или са със социални пенсии и обитаващи социални домове. Малко от тях имат семейства. Всичко това не им пречи да са всеотдайни към студентите и да позират за тях и извън учебните програми, което не им се заплаща. Евгения Делчева и колегите й дълго ще помнят един от доайените на гилдията, Добролюб Гърбев – ведър и интелигентен възрастен мъж. Въпреки наличието на двама синове, той живее изоставен в старчески дом, но се превръща в легенда за възпитаниците на Академията до степен, че и 5 години след кончината му някои от тях продължават да си го поръчват за рисувални сеанси, без да знаят, че е напуснал този свят. Научават много по-късно и с дребните левчета, които Жени и подопечните й събират за най-нуждаещите се модели, правят помен за него. Въпрос на професионална етика и човечност. „Благодарение на тебе ние станахме колектив“, казват по този и други поводи събратята и посестримите на Добролюб. Част от моделите от време на време намират и по-интересни и добре платени ангажименти. Някои участват в тв предавания – „Съдебен спор“, „Съдби на кръстопът“, А.Н. е на преден план в първата реклама, реализирана в софийското метро, А.Д. се разписва в сериала „Фамилията“, друга от дамите – в „Пътят на честта“, а известният Митко в продължение на 4 месеца е в актьорския екип на кинопродукция със Силвестър Сталоун, която доскоро се снимаше у нас в Ню Бояна. Приключил със задачата си доволен и даже почерпил в Академията, разказва Делчева. Според нея физическите несъвършенства на моделите „работят“ повече за развитието на бъдещите художници, отколкото външната красота. Незрящ младеж с лека пареза на лицето до неотдавна бил един от най-търсените, но заминал по някаква програма за САЩ. Мнозина от редовно позиращите имат артистична дарба и денят с тях пред стативите минава в шеги, закачки и вицове. „Често се създават приятелства между студенти и модели. Самите студенти ги предразполагат да са в свои води, да се чувстват потребни и значими“, категорична е Евгения Делчева. Между 66 и 88 лв. могат да вземат моделите, които позират голи пред учениците от Националното училище за изящни изкуства „Илия Петров“. Там ставката е от 5,50 на час, като за една постановка са необходими между 12 и 16 часа, обясни директорката на школото Донка Павлова. Когато тялото е облечено, моделите получават по 3,50 на час, а само за глава – 3 лв. След данъците обаче сумата намалява. Павлова обясни, че при тях основно идват пенсионери, които се наемат за по 3 седмици. Тя подчерта, че упражненията за голо тяло е важно, за да могат учениците да рисуват човешката фигура. По този начин гимназистите се учат на бъдещия си занаят, смята Павлова. На същото мнение е и директорката на Националната гимназия за приложни изкуства „Свети Лука“ Лилия Балева. Тя обясни, че така нейните възпитаници се учат да рисуват стави, мускули, гръден кош и се запознават с натурата на тялото. Така те могат да я предадат и в скулптурите или моделите на дрехите. В „Свети Лука“ ставката на час за модел, който позира гол, е 4,50, като те винаги са по бански. Балева обясни, че за набирането им търсят помощ от Националната академия или „Илия Петров“, но понякога при тях сами идвали желаещи.", "date": "2020.01.10", "title": "Пенсионери позират голи за 700 лв. на месец (ТЕМАТА)"}
{"url": "https://www.monitor.bg/bg/a/view/neno-dimov-s-obvinenie-za-krizata-v-pernik-obzor-185505", "text": "Екоминистърът в оставка Нено Димов е обвинен в умишлена безстопанственост, довела до водната криза в Перник. След 24-часовото му задържане в 3-то районно управление на МВР в София, в ранния следобед в петък той бе задържан за 72 часа в ареста на НСлС с прокурорско постановление, а в събота спецсъдът ще разгледа мярката му за неотклонение. Подробности за досъдебното производство изнесоха говорителят на главния прокурор Сийка Милева, ръководителят на спецпрокуратурата Димитър Петров, наблюдаващият прокурор по делото Ангел Кънев и главният секретар на МВР Ивайло Иванов. Досъдебното производство в спецпрокуратурата е образувано на 20 декември 2019 година и е за във връзка с водната криза в Перник. По него са извършени множество действия за установяването на виновните. В четвъртък бе проведена акция на МВР, ДАНС и КПКОНПИ, при която бе арестуван и екоминистърът. В петък на обяд пък от МС съобщиха, че Димов е подал оставка, която е приета от премиера Бойко Борисов. Дебитът на язовир „Студена“ значително е намалял до обеми, приближаващи критичния минимум, т.нар. мъртъв обем на язовира, при който не може да бъде осъществявано водоподаването за питейни нужди на населението на града. Язовир „Студена“ съгласно Закона за водите е държавна собственост и като такъв той се стопанисва и управлява от МОСВ. Нивото на водата в язовира се наблюдава от ВиК-Перник. ВиК докладва за състоянието на нивото на екоминистъра. Установено е, че от началото на 2019 година нивото на водата в язовира значително е намалявало и ВиК-Перник непрекъснато е уведомявало община Перник, областната управа, както и екоминистъра. Министър Димов ежемесечно е утвърждавал съответните графици и е разрешавал водоподаването за битови и промишлени нужди. Установено е, че в разрез със Закона за водите и други подзаконови нормативни актове Димов е разрешавал използване на вода от язовира за промишлени нужди на определени дружества, въпреки че е бил надлежно уведомяван писмено, че нивото на водата в язовира намалява и то значително през последните години. Според прокуратурата министърът е нарушил служебните си задължения и в периода 1 януари 2018 година - 17 ноември 2019 година е издавал разрешителни за промишлено водоползване от дружествата „Стомана индъстри“ и „Топлофикация-Перник“ в някои случаи в по-големи размери от поисканите, макар притокът в язовир „Студена“ да е намалявал драстично. На територията на „Стомана индъстри“ има други 16 фирми, част от които ползват промишлена вода и я плащат на „Стомана“. Министърът умишлено не е положил достатъчно грижи за ръководенето, управлението и стопанисването на водния режим на язовира, въпреки наличието на доклади от различни институции. Обемите, които обичайно на месец са давани за промишлено водоползване, са 280 млн. куб. м вода за едното дружество и 100 млн. куб. м вода за другото. По първоначални данни причинената Назначени са експертизи. Разследващите уточниха, че според Закона за водите на първо място трябва да се задоволява населението с питейна вода от водния ресурс и по изключение се допуска подаването за промишлено водоползване, ако това няма да затрудни осигуряването на питейно-битовото. Дори да има издадено разрешение, екоминистърът има пълномощие и задължение, ако възникнат извънредни обстоятелства или е уведомен за намаляване на водния ресурс, да измени графика или да прекрати тези разрешителни за водоползване. Ако екоминистърът е бил изпълнил служебните си задължения и не е разрешавал изтичането на воден ресурс за промишлени нужди, в момента язовир „Студена“ трябва да има приблизително над 7 млн. куб. м вода, които са напълно достатъчни, за да няма режим в Перник, въпреки очевидно окаяното състояние на водопреносната мрежа там, казаха още от прокуратурата. В разследването има няколко направления – проверяват се всички действия, свързани с ремонта на стената на язовира и водонапорната кула, които се извършват със заем от Световната банка, всички обстоятелства, свързани с управлението на водния ресурс от страна на МОСВ, като и се изследват действията на длъжностните лица от оператора на водния ресурс – служителите на ВиК-Перник. 51% от ВиК се държат от МРРБ. До този момент са събрани Извършени са претърсвания в служебни помещения в МОСВ, във ВиК-Перник, в домовете на бившия областен управител, на бившия кмет на Перник и на бившия управител на ВиК. От кабинета на екоминистъра и от дома му са иззети и документи, касаещи дружеството „Юлен“, по повод писмо на бившия главен прокурор Сотир Цацаров, свързано с концесиите на дружеството. От прокуратурата уточниха, че на този етап събраните доказателства в тази насока все още не са категорични и не са достатъчни да се направи обоснован извод дали има или няма извършено престъпление, но проверката продължава със събиране на други писмени доказателства и разпити. За Нено Димов спецпрокуратурата ще поиска от съда налагане на най-тежката мярка за неотклонение „задържане под стража“ с мотив, че има опасност да извърши друго престъпление, както и да повлияе на разследването, защото като министър би могъл да разпореди укриването или унищожаването на писмени доказателства или на магнитни носители, както и да повлияе на събирането на гласни доказателства. Ще има и други обвиняеми, ако бъдат събрани убедителни доказателства, казаха от прокуратурата. Установено е, че ремонтът на язовирната стена в Перник е извършен под вода и не е имало изпускане. Проверките продължават не само в Перник. Целта е да се предотврати водна криза и в други райони на страната. Със съвместни заповеди на главния секретар на МВР и на председателя на ДАНС са разпоредени проверки на територията на всички ВиК дружества в страната. Ако бъдат открити данни за престъпления, ще бъде уведомени прокуратурите по места. В момента се изготвя Пътна карта на боклука в страната, съобщи главният секретар на МВР Ивайло Иванов. След разкритите депа с италиански боклук главният прокурор Иван Гешев разпореди на МВР и на ДАНС да бъде извършена проверка. Конкретно със задачата са натоварени главният секретар на МВР и шефът на ДАНС, които са изготвили план за проверка на всички площадки, които се използват за съхранение и преработка на боклук. В Главна дирекция „Национална полиция“ е сформиран щаб, където ежедневно постъпва информация от цялата страна и се прави Пътна карта на боклуците в България. Като свърши проверката, ще се знае къде в коя точка на страната какво количество боклуци се съхраняват и какво се прави с тях. Ако бъдат открити нарушения или данни за престъпления, ще бъде уведомена прокуратурата. ВиК инженерът Борислав Иванов от Радомир бе избран за управител на пернишкото ВиК дружество. Това стана на общо събрание в петък, съобщиха от предприятието. Иванов е 34-годишен, в момента работи в радомирския завод \"АК Електрик\". Преди това е бил ВиК проектант, работил е във ВиК-Перник в екипи по проучване, проектиране и организация на дейността по изграждане на водопроводни инсталации и мрежи, също и като началник на пречиствателната станция за питейни води. Самият Иванов не е присъствал на събранието, на което досегашният управител Иван Витанов е освободен. До смяната на Витанов се стигна заради тежката водна криза в Перник. Ден по-рано спецпрокуратурата, заедно с ДАНС, МВР и КПКОНПИ, проведоха претърсвания и разпити, включително в пернишкото ВиК дружество и областната управа на града. Коалиционният съвет на ГЕРБ и „Обединени патриоти“ ще обсъди в началото на следващата седмица кой ще замени начело на МОСВ подалия оставка Нено Димов, който се сдоби с обвинение заради водната криза в Перник. Това съобщи вицепремиерът и лидер на ВМРО Красимир Каракачанов пред БНТ. Според него задържането на Димов било излишно, тъй като иззетите при акцията документи били предоставени още през декември. Оставката на Димов е деветата поред в кабинета \"Борисов 3“. В края на ноември миналата година с поста си се раздели социалният министър Бисер Петков. През май това се случи с тогавашния земеделски министър Румен Порожанов, а през март 2019-а и с правосъдния министър Цецка Цачева. Валери Симеонов сдаде поста на вицепремиер през ноември 2018-а. През лятото на същата година Борисов взе главите на трима министри - на транспорта Ивайло Московски, на регионалното развитие и благоустройството Николай Нанков, както и на МВР шефа Валентин Радев. През 2017-а пък Борисов освободи тогавашния здравен министър Николай Петров.", "date": "2020.01.10", "title": "Нено Димов с обвинение за кризата в Перник (ОБЗОР)"}
{"url": "https://www.monitor.bg/bg/a/view/naum-shopov-mladshi-propuska-pogachata-na-bebeto-185476", "text": "Актьорът Наум Шопов-младши няма да присъства на погачата на бебето. Това съобщи в социалните мрежи годеницата му Теа Минкова. Разбира се, не става въпрос за семеен скандал, а за спазване на традициите. Минкова вече подготвя погачата на малката Амая и търси съвети за ритуала, който се прави на 40-ия ден от раждането на бебето. \"Здравейте мами, започвам подготовка за погачата на Амая. Ще се радвам да ми драснете нещо важно, което мога да пропусна. Знам, че се носи и яде само сладко, прави се сладка погача.. и сме само жени. Дотук добре...\", написа нежната половинка на звездата от „Откраднат живот“.  Припомняме, че дъщеричката на Шопов и Минкова се появи на бял свят на 5 декември.", "date": "2020.01.10", "title": "Наум Шопов-младши пропуска погачата на бебето"}
{"url": "https://www.monitor.bg/bg/a/view/baby-shark-pluva-v-cd-i-kym-bylgarskite-deca-video-185499", "text": "Ако не сте чували зарибяващия рефрен на Baby Shark, сигурно сте живели в пещера и без никакви комуникации в последната година. Акулите от жизнерадостната песничка, събрала близо 4 милиарда гледания в YouTube, вече плуват и към българските деца в компилацията The Best of Baby Shark (The Orchard/\"Вирджиния рекърдс“). Продуцираният от южнокорейския гигант Pinkfong трак става вайръл до степен, в която световна звезда от калибъра на Селин Дион решава да го превърне на шега в драматична балада. , а Елън Дедженерис смени шапката на шоуто си с римейк на анимационното клипче. Baby Shark има продадени над 130 000 копия във Великобритания и прекарва 4 последователни седмици в официалния еърплей чарт TОП 40. Песничката влиза в ТОП на Spotify за всички глобални пазари. Смята се, че основната тема на Baby Shark възниква в като неофициален химн на детските лагери в САЩ през изминалия век, а по-късно получава допълнителна популярност покрай истерията около филма „Челюсти“. Pinkfong издават своята версия като образователен джингъл, който трябва да помогне на малките в речевото им развитие. Компилацията The Best of Baby Shark включва още 17 завладяващи детски мелодии.", "date": "2020.01.10", "title": "Baby Shark плува в CD и към българските деца (ВИДЕО)"}
{"url": "https://www.monitor.bg/bg/a/view/otneha-7-mesechno-bebe-ot-bylgarsko-semejstvo-v-hamburg-185510", "text": "Българско семейство, живеещо в Хамбург, търси помощ от институциите у нас, след като 7-месечното им бебе било отнето вчера от Германската агенция за закрила на детето. Причината: лекари се усъмнили, че детето е тормозено в семейството. Държавната агенция за закрила на детето, министерствата на външните работи и на правосъдието, както и посолството ни в Берлин извършват спешна проверка по случая, съобщи БНТ. Емигрирали в Германия преди година. Там станали и родители. След 11 години чакане за рожба - Катерина се появила на бял свят, за да зарадва Мирена и Георги. Обратът в живота им обаче настъпва скоро - на 20 декември семейството претърпява катастрофа в Унгария. \"Пострада най-много дъщеря ни - Катерина. След катастрофата дойде бърза помощ. Настаниха ни в болницата в Кечкемет. Прегледаха само мен. Детето не го прегледаха, въпреки нашето настояване, защото тя плачеше през цялото време\", разказва Мирена Славова - майка на Катерина.   Веднага след като се върнали в Хамбург, отишли отново в болница. Прегледът продължил 5 часа. Малката Катерина имала кръвоизлив в главата. Наложила се животоспасяваща операция. Докторът открил и по-стар хематом. Не бил от катастрофата. След тази операция докторите информирали социалните служби, че има евентуално насилие вкъщи. Последали разпити. \"При първия разпит казаха, че не намират нищо нередно и затова поискаха моето съгласие да отнесат случая до агенция за закрила на детето\", казва Мирена Славова. Убедена, че няма какво да крие - тя се съгласила. Проверката продължила. Рентген, компютърна томография и ядрено-магнитен резонас били достатъчни за решението на Агенцията за закрила на детето в Германия: \"Излязоха със заключението, че с детето е злоупотребявано по точно определен начин - хванато е подмишниците и е разтръскана главата силно поне 10 пъти\". Родителите - отричат. Разпореждането на агенцията е да се отнеме незабавно детето и това се случило вчера. \"Накараха ме да й приготвя любимите нейни неща - играчки и подобни. Донесоха ми я. Казаха ми, че имам право само на една целувка с нея, без да я докосвам, защото било опасно и от тогава не съм я виждала\", разказва майката. \"Първо се свързахме с немски адвокат - веднага се заема със случая. За него не бил първи\", обяснява и бащата на Катерина - Георги Славов. Седеммесечното момиче вече е в приемно семейство в Германия. В родния на майката град Кубрат - близките й недоумяват - защо се е стигнало до отнемане на детето от семейството. \"Сестра ми е много любвеобвилна. Аз не вярвам някоя майка да може да причини нещо такова на собственото си дете, нито пък баща\", казва Абелита Христова - сестра на Мирена. Лекарят от германската болница, който е оперирал Катерина, днес не вдигаше телефона си.  ", "date": "2020.01.10", "title": "Отнеха 7-месечно бебе от българско семейство в Хамбург"}
{"url": "https://www.monitor.bg:443/bg/a/view/sydyt-potvyrdi-reshenieto-na-oik-strelcha-za-otstranjavane-ot-dlyjnost-na-kmeta-stojno-chachov-185488", "text": "Сегашният кмет на община Стрелча Стойно Чачов, който на 3 ноември м.г. бе избран за втори мандат, най-вероятно няма да се върне скоро в кабинета си, тъй като пазарджишкият Административен съд потвърди решението на местната Общинска избирателна комисия за прекратяване на правомощията му.  До намесата на Темида се стигна след сигнал от бившия градоначалник на средногорската община Ильо Ильов, в който той твърди, че Чачов е едноличен собственик на дружество“ „Българска асоциация по белот“ Бе поискано от ОИК да се извърши необходимата проверка, с оглед нарушение на императивната забрана на чл. 41, ал. 1 от ЗМСМА и Комисията да постанови решение, с което да прекрати предсрочно правомощията на избрания кмет на община Стрелча, с всички законови последици. Магистратите приемат, че е нарушена разпоредбата на чл. 41, ал. 1 от ЗМСМА, която гласи, че кметовете на общини, на райони и на кметства, кметските наместници, заместник-кметовете на общини и на райони, и секретарите на общини не могат да извършват търговска дейност по смисъла на ТЗ, да бъдат контрольори, управители или прокуристи в търговски дружества, търговски пълномощници, търговски представители, търговски посредници, синдици, ликвидатори или да участват в надзорни, управителни и контролни органи на търговски дружества и кооперации за времето на мандата им. Алинея 3 задължава същите, в едномесечен срок от обявяването на изборните резултати, съответно от приемане на решението на Общинския съвет, лице, което при избирането му за кмет заема длъжност или осъществява дейност по ал. 1, да предприеме необходимите действия за прекратяване на дейността и/или за освобождаването му от заеманата длъжност, и да уведоми писмено за това председателя на Общинския съвет и Общинската избирателна комисия. От анализа на цитираните разпоредби е видно, че за кметовете съществува несъвместимост, която се изразява в две хипотези. Първата хипотеза е да не извършват търговска дейност по смисъла на Търговския закон. Втората хипотеза е, че не могат да бъдат управители или прокуристи на търговски дружества. Видно от приложеното към преписката удостоверение за актуално състояние, жалбоподателят Стойно Чачов е едноличен собственик на капитала на „Българска асоциация по белот“ ЕООД. Решението подлежи на обжалване пред Върховния административен съд в 7-дневен срок от обявяването му.  ", "date": "2020.01.10", "title": "Съдът потвърди решението на ОИК-Стрелча за отстраняване от длъжност на кмета Стойно Чачов"}
{"url": "https://www.monitor.bg:443/bg/a/view/vijte-koi-profesii-podhojdat-na-razlichnite-zodii-185490", "text": "Всеки от нас си има своите особености и предпочитания, но не всеки е роден за художник, адвокат, златар или доктор например. Вижте кои професии и спортове се отдават на различните зодии: Овните обикновено са си избрали посоката, в която ще се развиват от ранно детство. Точно те са тези деца, което на въпроса „Какъв ще станеш, като пораснеш“, твърдо отговарят лекар или полицай. От тях лъха увереност и самочувствие и се справят отлично с ръководните постове. Добре се чувстват в професията на полицая, на лекаря, на ветеринаря /обичат животните/, зъболекар и хирурга. Мускулестото им тяло обещава отлична спорта кариера в областта на баскетбола, волейбола и ватерполо. От анатомична гледна точка овен се свързва с глава и мозък, кой ли ще се учуди, че световната шампионка по шахмат Антоанета Стефанова е овен. Банкер, счетоводител, бизнесмен, всичко с материална насоченост. Добрата печалба води до спокоен живот. Биха се отдали на бизнес където ще има бърза възвращаемост на вложените средства. Например ресторантьорство, като можете да сте сигурни, че в менюто наред със „специалитет на главния готвач“ ще присъства „изненадата на собственика“. Обичат да си похапват и са отлични кулинари. Не се противят на рутината и еднообразието, харесват стабилността. Могат да се изявят в областта на музиката- телеца е знака на гласовите възможности. Те са добри златари, бижутери, цветари, фермери. Обичат комфорта и касичката на малкия телец, ще е винаги пълна, с годините ще се стреми към натрупване в банковия сейф, и често ще го посещава, за да разглежда и подрежда съкровищата си. Комуникации, общуване, работа, свързана с пътуване. Писател, журналист, репортер, рекламен агент, мениджър, радио водещ. Дар – словото на няколко езика и всичко е в пряка зависимост от планетата Меркурий, която е най-добрият проводник за идеите на този знак. Умствената работа е за предпочитане, идеални писатели умеещи да се изразяват правилно и да си играят с думите – сценаристи, поети, преводачи. Колективен спорт – футбол, там ще има възможност за пряко общуване с противника, съотборника. Издължените форми, както и добре развитите ръце, ключица и рамена ще му помогне да бъде добър и в тенис на маса, бадминтон. Раците се изявяват като добри държавници и управители. Ценят обучението, изкуствата, но като че ли работа в тесен семеен кръг ще ти удовлетвори в пълна степен. Стабилна връзка със семейството, родината, дома, познатите неща и където и да се намират, винаги се връщат у дома. Родителите са тези, които трябва да помогнат на чувствителното си раче да избере професия. То няма намерение да пораства, добре му е у дома, и ще остави решението в ръцете на мама и татко. Добре работят с децата, детски лекари и психиатри, акушери, медицински сестри, бавачки. Спортът е задължителен, за да се чувстват защитени – бойни изкуства, а плуването тренира волята. Мразят еднообразието и монотонността, може да учат, но на всяка цена трябва да са първи. Трябва да е обществено значима и забележима професия, да са аплодирани и да им се оказва внимание. Добри режисьори, артисти, спортисти, дипломати, политици, винаги нагоре по стълбицата. Една жена лъв, може да гради самочувствие и на кариерата на съпруга си. Много им отива да са първи дами, да са министерши и дъщери и съпруги на генерали. Голямата гордост им пречи да участват в колективен спорт. Понеже имат силни ръце и яки мускули, плуване, гребане и тенис ще е най-доброто за тях, разбира се и увенчано със златен медал. Те се целят единствено и само към върха. Влече ги, учението и всичко е дълбоко обмислено и обикновено избора на професия е доста удачен. Това са работохолиците на зодиака. Може да работят до последна капка сила. Можа да са служители в телекомуникационна компания, да са акушери, лекари, инженери, телефонни техници, енергетици. Могат да работят сами, но и добре се вписват в колектива. Фармацевтика, бърза помощ, медицинска сестра. Възможно е да се насочи към служба в държавната администрация, или да участва в специални групи, където ще се взимат важни решения за съдбините на народа. Те виждат нещата в дълбочина и детайлите се оглеждат внимателно. Добре биха са справили като детективи и следователи. Спорта е шахмат и всички игри изискващи, стратегия, нападение, защита, но в никакъв случай хазарт, освен ако Нептун не е в 5-ти дом. Обичат да се усъвършенстват. Да се укрие информация е равно на престъпление за тях. Отлични са в правото, съдебната система и следствието. Добре е да учат музика, мода, кино, балет, въобще всички изкуства. Добри декоратори, моделиери, фотомодели, манекени, собственици на студио за красота. Ще обръщат много внимание на външния си вид, и най-вероятно любимото им място след тежкия ден, ще е фитнес залата. Не са от най-запалените спортисти, но ако ще спортуват то би било добре да е спорт свързан с изкуство, като фигурно пързаляне и балет. Ако прояви позитивните качества на своя знак, ще бъде учител за цял живот, ще спомага за трансформацията на света и човека. Баланса на разум и емоция помагат да бъде обективен и да не се влияе от моментни настроения: Моряк, човек управляващ чужди пари, банка, хирург, фризьор, всички професии свързани с преобразуване, трансформация. Акушер – гинеколог /началото/, погребален агент /края/ там където започва и свършва този етап от живота, окултизъм, психология, философия, тайните на отвъдното и смъртта. А не е изключено и поради страхотния глас, който имат да се изявят и в музикалния бранш. Спорта и спортната злоба няма да са му чужди. Ще обичат рисковите спортове, ще се много издръжливи-спортна гимнастика, културизъм, бойни изкуства, фигурно пързаляне, ски. Образованието е път към духовно израстване. Могат да учат право, религия, философия. Добри оратори и организатори. По броя на чуждите езици, може да установите дали човек има Асцендент, Слънце или Луна или стелиум в стрелец или осезаемо присъствие в 9-ти дом. Професията трябва да е динамична, да се избяга от рутината. Динамиката е тази която ще съхрани интереса на стрелеца. Сфери на изява: политика, икономика, хотелиерство. Добри преводачи, мисионери, лекари, пътешественици, спортисти, адвокати, писатели, журналисти т.н. Физиката им е подходяща за лека атлетика, маратон, скок на дължина, както и скок на височина и биатлон и фигурно пързаляне. Два типа са децата козирози. Първия тип – от малки са наясно с това какво искат да се занимават, в каква сфера ще се развият. А другият тип е безпомощност, зависимост от родителите. Ако детето ви е от втория тип, ще трябва да го окуражите и да го насочите вие. Нуждае се от област, която е продуктивна, резултатна и сигурна. Не обича големи колективи, това е доста изявен индивидуалист и ще се стреми към кариера, която да зависи от самия него. Справя се добре във фермерството, строителството и администрацията, финансите, архитектурата. Ако има управител на 8-ми дом в 12 дом ще се изяви в политиката и правото. Все пак всичко зависи от останалите показатели за професия в хороскопа. Не са от най-добрите спортисти, но си има и изключения. Жената козирог е като червеното вино, притежава красота и прекрасен аромат, който с годините я прави още по-красива – Марлене Дитрих. Високо отговорни, дисциплинирани, държат на думата си. Добре работят в екип и винаги внасят идеи, нов полъх и творчески поглед. Могат да работят в сферата на образованието, педагогиката, да правят изобретения и рационализации, инженери, работа с новите технологии, компютри, сателити. В дома си задължително трябва да имат кабинет или свое кътче, недокоснато от чужда ръка и поглед. Дайте свобода на този творчески дух и той ще ви смае с чудеса. Ако се увлича от нови технологии със сигурност живота си ще направи поне едно изобретение, пък било и то, само един тирбушон който сам да отваря бутилките. Има усет за цветове и синхронизирането им, може да пробва да рисува върху коприна. Всичко което прави, няма да бъде като другите. Винаги ще е нетрадиционно и изумително новаторско. Може да бъде артист- да лее стъкло, да прави бижута, скулптори, уникати. С една ключова дума обобщавам, те са изтъкани от въображение. Ще обичат да пътуват и непредсказуемото и уникалността, може да ги направи велики като футболистите Стоичков и Бербатов.Ще се изявяват и добре на телевизионния екран като водещата Гала и шефката на Канал 1- Вяра Анкова и уникалната Шакира. Интуиция и богат вътрешен свят. Не могат да работят със строго работно време, да гонят срокове. Справят се отлично с възложените задачи, но следват свой си ритам. И този е знака на хората на изкуствата, в тях блести таланта на музиканти и художници. Добри по-характер, милосърдни и добре работят в медицината, педагогиката. Проявяват интерес към необичайните неща, към чудесата на света, към тайните на Вселената. Имат богати сънища, интересуват се от прераждане, астрология, езотерика. Шестото им чувство ги направлява. Добри танцьори и в музиката умират и се раждат. Може да свирят на китара в своя група, а нощем да имат дежурство в болницата, или да четат книга за сънищата, докато са на риболов. Работа: банкерство, петрол, бизнес с чужденци, психология. Често рибите избират пътя на емиграцията, независимо в коя държава са родени и с какви финанси разполагат.  ", "date": "2020.01.10", "title": "Вижте кои професии подхождат на различните зодии "}
{"url": "https://www.monitor.bg:443/bg/a/view/myjkoto-horo-v-kalofer-ne-pokriva-kriteriite-na-unesko-185492", "text": "Колкото и да се гордеем с мъжкото ледено хоро в Калофер, то все още не покрива критериите на ЮНЕСКО за нематериално културно наследство. За това първо съобщи д-р Ирена Тодорова, изпълнителен директор на Регионалния център на ЮНЕСКО в София. „Мъжкото хоро е извън фокуса на ЮНЕСКО! Нито с такава лекота да се говори публично, че тази година, както и миналата, представителите на ЮНЕСКО са тук, за да легитимират „традицията“ „автентичността“ на мъжкото хоро и да й отдадат заслуженото място в световен план.“, написа в социалните мрежи тя. Основната причина хорото да не може да попадне и в Националния регистър за нематериално културно наследство, който е задължителна първа крачка към ЮНЕСКО, е, че на този етап не може да докаже критерия си за уседналост от 50 години. Този казус е част от темите, които ще бъдат разнищени на поредица дискусии, посветени на мястото на българското нематериално наследство на световната културна карта. Първият дебат се проведе днес. Той е част от проекта „Опазване на нематериалното културно наследство чрез повишаване на гражданското участие в процесите на формулиране, изпълнение и мониторинг на политики и законодателство“. „Разбирам, че все още се лутаме между комунизма и демокрацията, но трябва да разберем, че вече работим в други условия. Условията на пазара. С други думи, ако ние не съумяваме да продаваме добре продукта на нематериалното културно наследство, то вие няма да получите никакъв обратен ефект. Обаче ние, като хора призвани да се занимаваме с това, трябва да разберем едно наистина важно нещо. В нематериалното културно наследство има много повече кауза, отколкото пари. Това е нещо, което ще опази нашата идентичност за поколения напред“, заяви по време на публичната дискусия Тодорова.", "date": "2020.01.10", "title": " Мъжкото хоро в Калофер извън ЮНЕСКО "}
{"url": "https://www.monitor.bg/bg/a/view/sedmichen-horoskop-za-11-17-januari-2020-g-185495", "text": "Вижте какво вещаят за вас звездите за предстоящата седмица от 11 до 17 януари. След противопоставянето на планетите в миналия период в настоящия предстои ново стиковане. Ключът вече е в ключалката и от 11-13-и започват необратими промени в начина ви на работа и живот. Съветът е да не посрещате с гърди вълната на промяната, а да сърфирате на нея, водени от голямата си амбиция. Започнете с делата, които отдавна планирате. 16-17 ще са трудните ви дни. Днес денят е благоприятен за нови начинания, но във всичко трябва да доминира чувството за мярка. Старайте се да не отивате в крайности, но ако моментът за промяна е настъпил, направете я, не оставайте в неудовлетворяващи ви положения и връзки. Най-благоприятният ден за любовно обяснение и сключване на брак в този месец. Сложете черта на миналото и започнете отначало. На 11-и Уран от вашия знак тръгва в директна посока и задвижва предначертаните в миналите дни промени. 12-13-и ще носят здравословни и лични проблеми, объркване в плановете и неочаквани загуби. 14-15-и са силните ви и успешни дни за периода. Тръгнете в нова посока и стартирайте нови служебни проекти. 16-и е ден за усвояване на някои уроци. 17-и носи опасни контакти и връзки. Днес родените в първите дни на зодията ще преживеят неочаквани обрати и програмата им ще се промени. Ще тръгнете за едно, а ще получите друго. Вероятни са инциденти и рискови ситуации. Не взимайте и не давайте заеми. Каквото загубите в този ден, трудно ще възстановите. Може да се окажете в плен на една илюзия. Ще получите вест, за която някой ще почерпи, а друг ще си поплаче. Уран - символът на новата епоха, тръгва в директна посока на 11-и. Ключът се завърта, генераторът на промените започва своята работа. До 13-и държите здраво кормилото, но на 14-15-и може да се очакват намеси и непредвидени случайности, които може да ви отнемат водещата роля. 16-и дава шанс да направите това, което зависи от вас и да оправите нещата, но на 17-и друг ще определя правилата. Днес Уран, който е открит с електричеството и носи мълниите в живота ни, до днес стоеше статично в очакване да му бъде даден знак за промяна и този знак вече е даден. От днес той тръгва в директна посока и със скоростта на мълнията може да повлече промените, които чакаме. В този ден за всеки ще има вест, за която ще почерпи или ще се натъжи, но нищо няма да остане същото. Родените в третата декада ще трябва да вземат болезнени решения през уикенда. Работата и семейните ви отношения са взаимно противопоставени. За 13-и се очертават опити за влизане в личното ви пространство и налагане на чужди мнения и интереси. На 14-15-и е време за старт на нова дейност и творческа програма. 16-17-и са дни на болезнен избор. Здравето е нестабилно. В днешния ден лагерите се оформят. Ще се наложи да вземете болезнени решения. Някой купува еднопосочен билет. Може да загубите ценно покровителство и важни хора да напуснат личната ви орбита. Казаната дума ще бъде хвърлен камък, който няма да може да върнете назад. Увеличете самоконтрола и нека чувството за мярка да не ви напуска независимо в какви ситуации попадате. През уикенда отношенията и здравословните ви проблеми трудно ще се поддават на диагностика. Не рискувайте излишно. На 13-и ще намерите кой да свърши неприятната работа и да ви осигури пари, протекции и защити. На 14-15-и постигате максималното в работата и водените преговори. На 16-и намерете нов учител и треньор за децата и за себе си. В петък очаквайте обрати и промени. Днес Уран от Телец тръгва в ретроградна посока и предизвиква низ от промени в живота на родените в първата декада на Лъва. Променят се наставления и желания, а за някой и завещания. Внимавайте с техника и транспорт и тази вечер се приберете навреме. Не участвайте в екстремни спортове и рискови състезания. Не е време за покриване на високи нормативи. Смирете амбицията и апетита. Навлизате в период на опипване на почвата. 11-12-и дават индикации за това кое може да стане и от кое трябва да се откажете. На 14-15-и ще постигнете максимално възможното в ситуацията, в която се намирате. Подпишете новите си договори и подновете старите при по-добри и изгодни за вас условия. На 16-и ще намерите допълнителна работа, а на 17-и ще ви използват и манипулират. Днешният ден размества пластовете в семейни и делови отношения. Прекратяват се съюзи и се създават нови. В цялата тази суматоха може да извадите късмет и да се прикрепите към печелившия отбор. Ще получите предложения, за които ще почерпите или надеждите ви за едно по-добро бъдеще ще започнат да се превръщат в реалност. Бъдете внимателни във връзките. 11-и и 17-и са дните, в които трябва да стъпвате много внимателно, за да не попаднете в засада и да си създадете грижи и неудобства. 12-и сваля маските, но на 13-и може да влезете отново в заробваща връзка. 14-15-и дават успешен ход на всяка ваша инициатива, а на 16-и е добре да се замислите за личната си квалификация и да се запишете за нов учебен или тренировъчен курс. Днес е труден и рисков ден, особено за родените в третата декада. В хороскопа ви действа кармичен кръст на планетни сили. Не поемайте чужда отговорност, вашата ви стига. Бъдете внимателни и нека да не ви напуска чувството за мяра и мярка както в отношенията, така и в броя на изпитите чаши. Приятните моменти може лесно да се затъмнят от прекалявания и агресия във връзките. В събота до обед управлявате ситуацията, но до вечерта ролите ще се разменят. И на 12-13-и ще попадате в неприятни положения и конфликти. Бъдете внимателни на пътя, обърнете внимание на здравето си. Насрочете важните си инициативи и действия за 14-15-и, когато ще спечелите с лекота и нови клиенти. 16-и е ден за консултации при специалисти. На 17-и апетитите се развихрят. Днешният ден започва с приятни моменти, но до вечерта някой ще надскочи възможностите си и може да попадне в неприятни и рискови ситуации. Тази вечер се приберете навреме и не поемайте излишни рискове. Не тръгвайте на път с неизправна кола и не правете сами ремонти, за които не сте компетентни. Преди да направите каквато и да било крачка, изяснете намерения и лични позиции. Очертава се приятен уикенд. 13-и ще донесе объркване в живота на много хора, но това ще ви помогне да прокарате идеи и амбиции и да заемете добра позиция. На 14-15-и нищо няма да ви се даде даром и по лесния начин. Ще водите тежки битки и може да претърпите загуби, които впоследствие ще донесат предимства и нова работа. 16-и е ден за проучване, а на 17-и запазете неутралитет. Получените днес вести и предложения ще ви помогнат в бъдеще да стъпите на сигурна база. Ще имате повод да почерпите. Съветът е във всеки момент да владеете положението и да не отивате в крайности независимо какво се случва. Приемете без много емоции както добрите, така и негативните съобщения. Бързо ще намерите нужния подход, ще си издействате някои екстри и привилегии. Родените в третата декада ще имат тежка събота, но в следващите дни ще имат напредък в отношения и контакти. На 14-15-и ще постигнете максимума на възможностите си и ще направите крачка към едно обезпечено и по-добро бъдеще. Насрочете за тогава важните си срещи и преговори, както и сключването на новите договори.16-17-и са дни на кармични уроци и здравословни проблеми. Днес по възможност си останете у дома. Обърнете внимание на нуждите и проблемите на близките и децата. Не е ден за работа на чуждо и за поемане на допълнителни отговорности. Не замествайте колега, независимо от обещаваните екстри. Семейните и професионални дела в този ден са противопоставени. Лесно се губи и чувството за мярка в отношенията. Внимавайте с алкохола. Пътувайте до обед на 11-и. След това навлизате в рисков период до 13-и, когато може да се очакват и опити за изнудване. 14-15-и определят нова посока и дават шанс да изкачите връх в кариерата. На 16-и чакайте предложение за работа. Ще спечелите и от консултантски услуги. Не отклонявайте покани и предложения. 17-и е ден на коренната реформа в работата и в начина ви на живот. Вие сте на ход. Днес ще разберете нещо, за което ще почерпите. Реагирайте изпреварващо и адекватно на всичко, което се случва. Приемайте предложения и покани. Вашата управляваща планета Уран тръгва в директна посока, а Луната навлиза в знака на опозицията ви Лъва. Задействайте промените, които отдавна подготвяте. Ден на революционни преустройства и старт на нова програма. На 11-и чупите бариери, а в неделя ще ви се иска да ги възстановите. На 13-и може да се забъркате в проблемни връзки, да продадете евтино талантите си и произведеното от вас. 14-15-и активизират конкурентните битки до краен предел. Участвайте в конкурси и състезания. Всичко, което научите на 16-и, ще донесе предимства и ще помогне да решите стар проблем. На 17-и апетитите са огромни. Днес късметът ще следва родените в третата декада. С лекота придобивате една особена вътрешна освободеност и може да направите това, от което в миналото сте се притеснявали. Задръжките падат, но във всеки момент е важно да контролирате ситуацията. Не отивайте в крайности и ще си прекарате добре тази вечер. Някой ще се разприказва и ще ви поднесе важна информация.", "date": "2020.01.10", "title": "Седмичен хороскоп за 11-17 януари 2020 г."}
{"url": "https://www.monitor.bg:443/bg/a/view/peterhanzel-specheli-shestija-etap-na-rali-dakar-185491", "text": "Стефан Петерханзел с \"Мини\" спечели шестия етап при автомобилистите на рали „Дакар“. Французинът, който е 13-кратен шампион в различните категории на офроуд надпреварата, спечели с време 4.27:17 часа в етапа с дължина 478 км от Хаил до Рияд в Саудитска Арабия. Втори остана испанецът Карлос Сайнс с \"Мини\" на 1:35 минута, а трети е Насер Ал Атия („Тойота“) на 3,22 минути след победителя. В генералното класиране Сайнс остава начело с общо време 23.33:05 часа, следван от Ал Атия на 7:46 минути, Петерханзел на 16:18 минути и други. От надпреварата отпадна милиардерът от Тексас, съсобственикът на бейзболния „Лос Анджелис Доджърс“ - Боби Патън, който катастрофира със своята „Тойота“, а навигаторът му получи сериозни травми. Рики Брабек с \"Хонда\" затвърди лидерската си позиция при мотоциклетистите, като спечели шестия етап с време 4.36:28 часа. Американецът изпревари Хоас Борт („Хонда“) с 1,34 минута и Матиас Валкнер (КТМ) с 2,45 минути и други. В генералното класиране Брабек води убедително с 20,56 мин. аванс пред Пабло Кинтаниля („Хускварна“), а миналогодишният шампион Тоби Прайс с КТМ отстъпи на трета позиция на 25:39 минути. Руснакът Андрей Каргинов с \"КАМАЗ\" спечели шестия етап при камионите с 4.56:18 часа, на 4:21 минути пред сънародника си Антон Шибалов също с \"КАМАЗ\" и на 12:32 минути пред Сергей Вязович с \"МАЗ\". Така Каргинов увеличи преднината си в челото на общото подреждане на 19:14 минути пред Шибалов.", "date": "2020.01.10", "title": "Петерханзел спечели шестия етап на рали „Дакар“"}
{"url": "https://www.monitor.bg:443/bg/a/view/biatlonistite-ni-ostanaha-izvyn-top-30-v-sprinta-185494", "text": "Българските биатлонисти останаха извън първите 30 в спринта на 10 км от Световната купа в Оберхов (Гер). Най-напред финишира Красимир Анев, който 33-ти след 1 грешка във втората стрелба и изоставане на 2:10,6 минути от победителя Мартен Фуркад (Фр). Владимир Илиев не успя да повали цели 4 мишени, но компенсира с добро бягане и завърши 37-ми с изоставане от 2:20,3 мин. Младият татко Димитър Герджиков бе един от малкото, завършил без грешка в стрелбата – 49-и, на 2:38,8 мин., а Антон Синапов е 83-и след 4 пропуска. Тройката в Оберхоф допълниха Емилиан Жаклен (Фр) и Йоханес Кюн (Гер).", "date": "2020.01.10", "title": "Биатлонистите ни останаха извън топ 30 в спринта"}
{"url": "https://www.monitor.bg/bg/a/view/kradec-pronikna-v-restorant-sgotvi-si-i-zaspa-video-185509", "text": "Мъж влязъл с взлом в затворен ресторант в американския град Лорънсвил, приготвил си храна и подремнал, съобщи Асошиейтед прес. Инцидентът станал на Коледа, когато заведението от веригата за бързо хранене \"Тако Бел\" в Лорънсвил, щата Джорджия, не работело. Полицията търси помощ за идентифицирането на мъжа, предава БТА. Петнадесет минути след полунощ на 25 декември крадецът проникнал в ресторанта през прозорец. Охранителните камери го заснели как си приготвил храна и след като похапнал, полегнал на пода и заспал. Три часа по-късно, преди да си тръгне, мъжът задигнал от ресторанта лаптоп и таблет.  ", "date": "2020.01.10", "title": "Крадец проникна в ресторант, сготви си и заспа (ВИДЕО)"}
{"url": "https://www.monitor.bg:443/bg/a/view/jena-s-transplantirana-matka-rodi-momchence-185497", "text": "Жена с матка, трансплантирана от починал донор, роди момченце във Филаделфия, съобщи Асошиейтед прес. Дженифър Гобрехт нарича бебето си \"чудо\". То е първото, родено в рамките на двегодишните изпитания в университета на Пенсилвания за трансплантиране на матка. Майката е на 33 години и се е родила без матка. Тя е получила органа от починал донор през 2018 г., предаде БТА. Малкият Бенджамин е второто дете, родено с трансплантирана матка от почитал донор в САЩ и осмото от трансплантирана матка. Той се е родил през ноември миналата година. В света са извършени около 70 трансплантации на матка. Повечето от тях обаче използват живи донори, обикновено роднини. Участниците в изпитанията на университета на Пенсилвания ще бъдат проследявани 10 години. ", "date": "2020.01.10", "title": "Жена с трансплантирана матка роди момченце"}
{"url": "https://www.monitor.bg:443/bg/a/view/prodajbite-na-lidl-vyv-velikobritanija-po-koleda-nagore-s-11-185501", "text": "Британското подразделение на германската верига супермаркети Lidl съобщи, че общите му продажби са се увеличили с 11% през четирите седмици около Коледа до 29 декември. Резултатите затвърждават позицията на компанията като най-бързорастяща верига магазини от този тип във Великобритания, предаде „Ройтерс“. Компанията, която е седмата по големина в страната верига супермаркети с пазарен дял от 6%, съобщи днес, че силните продажби на бира, вино и алкохолни напитки, както й по-голямото търсене на стоки за широко потребление, са подкрепили резултатите й. Без да посочва цифри Lidl отбелязва, че продажбите, измерени на еквивалентна основа, са положителни. Тази седмица данни от бранша показаха, че четирите британски вериги супермаркети Tesco, Sainsbury's, Asda, собственост на Walmart, и Morrisons трудно са постигнали растеж на продажбите по Коледа, тъй като купувачите са били предпазливи в харченето на пари. Lidl обаче, част от германската група Schwarz, и немската Aldi продължават да се развиват добре, частично заради програмите си за активното откриване на магазини. Lidl има около 790 магазина във Великобритания, като до 2023 г. се планира те да станат 1000. Компанията инвестира 1,45 млрд. британски лири (1,89 млрд. долара) за периода 2019-20 г.", "date": "2020.01.10", "title": "Продажбите на Lidl във Великобритания по Коледа нагоре с 11%"}
{"url": "https://www.monitor.bg:443/bg/a/view/guinet-poltrou-naj-nakraja-zajivja-sys-sypruga-si-185484", "text": "Актрисата Гуинет Полтроу взе решение да заживее под един покрив със своя съпруг – сценаристът Брад Фалчък. Това се случва повече от година, откакто двамата си казаха заветното „да“. Звездите признаха, че се отказали от идеята да свият семейно гнездо веднага след сватбата заради децата, които двойката не искала да травмира. Чаровната блондинка призна още, че в началото самата тя не искала да се събират заедно, тъй като много цени свободата си. Гуинет смята, че да живееш разделено от съпруга си е по-лесно, защото така се поддържа личното пространство. Сега Полтроу и Фелчък споделят, че започват да установяват съвместен живот. Още не издават къде точно ще се случи това. Припомняме, че двамата са заедно от пет години. Те направиха скромна сватбена церемония в имението на актрисата в Лонг Айлънд. Сред гостите на празненството бяха Робърт Дауни-Джуниър, Стивън Спилбърг и Камерън Диас.", "date": "2020.01.10", "title": "Гуинет Полтроу най-накрая заживя със съпруга си"}
{"url": "https://www.monitor.bg:443/bg/a/view/zdravnata-kasa-skysa-dogovor-s-lekarka-zaradi-falshivi-pregledi-185478", "text": "Районната здравноосигурителна каса във Враца скъса договора с д-р Дора Вътковска, която е единствения детски пулмолог във врачанска област. Санкцията се случва година и половина след като докторката бе засечена да издава фалшиви документи, за да получи пари от касата. През 2018 година тя е отчела 46 амбулаторни листа за извършени медицински прегледи през септември същата година. Проверката обаче показала, че по това време лекарката е била в чужбина. По този повод срещу нея е образувана преписка за документно престъпление. Прекратяването на договора й със здравната каса влиза в сила чак сега, тъй като докторката го е обжалвала пред врачанския и върховния административен съд. Окончателното решение на магистратите е, че лекарката няма право на договор с касата в рамките на една година. През това време обаче тя може да практикува в частния си кабинет.", "date": "2020.01.10", "title": "Здравната каса скъса договор с лекарка, заради фалшиви прегледи"}
{"url": "https://www.monitor.bg:443/bg/a/view/prokuraturata-proverjava-koj-betonira-mosta-na-kolu-ficheto-v-drjanovo-185496", "text": "Окръжната прокуратура в Габрово ще изяснява обстоятелствата около нерегламентираното укрепване на моста на майстор Колю Фичето в Дряново, съобщава БНР. В четвъртък стана ясно, че в основите на моста са излети близо 20 кубика бетон, без да е спазена процедурата по закона за културното наследство. Още през юни миналата година е бил подаден сигнал до кмета на Дряново за лошото състояние на моста. Тъй като съоръжението е паметник на културата, процедурата предвижда да бъде уведомен ресорният министър. Вместо да се спази процедурата обаче, фирма укрепила колоните на моста с бетон. Фугирана е и каменната зидария. Не е ясно при какви обстоятелства са възложени дейностите, тъй като нито има документация, нито кметът е същият. Регионалният инспектор във Велико Търново към дирекция \"Опазване на културното наследство\" в министерството архитект Милен Маринов увери, че намесата по моста не е фатална. Той посочи, че трябва да се изготви техническа експертиза от компетентни инженери и да се премине към изработването на цялостен проект за реставрация на съоръжението.", "date": "2020.01.10", "title": "Прокуратурата проверява кой бетонира моста на Колю Фичето в Дряново"}
{"url": "https://www.monitor.bg:443/bg/a/view/strahovit-mega-pojar-i-masova-evakuacija-v-avstralija-185481", "text": "Властите в Австралия призоваха близо четвърт милион души да напуснат днес домовете си и подготвиха военни подкрепления на фона на високи температури и променливи ветрове, които продължават да разпалват горските пожари по източното крайбрежие, предаде Ройтерс. В някои части на страната се очакват температури доста над 40 градуса по Целзий, съчетани с бурни ветрове, което заплашва да засили пожарите, оставили вече хиляди хора без подслон. Опасенията от сливането на два огромни пожара в планински район на границата между щатите Виктория и Нов Южен Уелс в Югоизточна Австралия днес станаха факт - двата пожара се сляха в един мега пожар с площ от близо 600 000 хектара. За този мега пожар преди няколко дни предупредиха от Американската космическа агенция (НАСА) на базата на спътникови изображения. Бедственото положение в района е удължено с 48 часа. Има разпореждане за евакуация на населението в районите, граничещи със щатите Виктория и Нов Южен Уелс. Регионалният премиер на Нов Южен Уелс Гладис Береджиклян съобщи, че на територията на щата има над 130 пожара, като около петдесет са извън контрол. Продължиха протестите на десетки хиляди хора в Сидни и Мелбърн, които настояват правителството на консерваторите да засили борбата срещу глобалното затопляне и да прекрати безусловната си подкрепа за въгледобивната промишленост, допринесла значително за икономическия възход на страната, но и за влошаване на екологичната ситуация. \"Променете политиката, не климата\", пишеше на един от транспарантите. Според експерти сегашната криза е предизвикала безпрецедентна в историята на страната кампания на дезинформация, включваща ботове (софтуер, който изпраща автоматични съобщения) в подкрепа на идеята, че пожарите не са свързани с глобалното затопляне.", "date": "2020.01.10", "title": "Страховит мега пожар и масова евакуация в Австралия"}
{"url": "https://www.monitor.bg:443/bg/a/view/bylgarija-zagubi-mechtata-kapitana-i-goljamoto-si-syrce-obob-sht-enie-185483", "text": "Националният ни волейболен отбор не успя да стигне до олимпийската квота за Токио, а освен това остана и без своя капитан Виктор Йосифов, и голямото си сърце Теодор Салпаров. Отново Германия се оказа черната котка за нашите, като ги победи с 3:1 (25:20, 25:23, 20:25, 25:23) в полуфиналния сблъсък в берлинската зала „Макс Шмелинг“ пред 4288 зрители в драматичен мач, продължил 121 минути. „Лъвовете“ не успяха да повторят отличното си представяне от групата, в която победиха грандове като Франция и Сърбия. Германците бяха завършили втори в своя поток, но пред собствена публика демонстрираха много вдъхновена игра с агресивен сервис и великолепно посрещане, което в крайна сметка се оказа ключово за успеха им. Така за втори пореден път Бундестимът спря нашите по пътя към Игрите, след като стори това и в София по време на олимпийската квалификация за Лондон 2012. Най-резултатен в мача за нашите бе Цветан Соколов с 18 точки. Виктор Йосифов добави 14, а влезлият като резерва Розалин Пенчев се отличи с 10. За Германия голямата им звезда Георг Грозер бе над всички със 17, Денис Калиберда постигна 15, а Кристиан Фром 14. Тази вечер немците ще спорят с Франция във финала за единствената квота за Токио. Краят на олимпийската мечта сложи край и на участието на Салпаров и Йосифов в националния отбор. Двамата нееднократно споделиха, че след квалификацията ще прекратят участието си с представителния тим. „Този турнир показва прогрес и трябва да бъде една начална точка за отбора, за тези млади момчета, които от тук нататък продължават и ще бъдат основата на националния тим. Трябва да сме горди от това, което показахме всички заедно на този турнир. Подкрепяйте ни, защото това е бъдещето“, коментира Йосифов. 37-годишният Салпаров пък направи прочувствено послание в социалните мрежи, с което се сбогува със съотборниците и почитателите си, след като донесе на България бронзови медали от световното в Япония през 2006 г., от Световната купа през 2007-а и от европейското в Турция 2009, както и 4-о и 5-о място от олимпийските игри в Лондон и Пекин. „Благодаря ви, българи, за цялата любов, с която сте засипвали мен и момчетата по време на нашите големи и малки победи, но и по време на нашите големи и малки загуби! Простете ни, че не успяхме да се класираме за тази олимпиада!, пише Салпаров в обръщението си. - И така, днес - след толкова години на труд, преодоляване, 5 тежки операции на краката, след толкова емоции, радости и сълзи, аз - Теодор Салпаров, казвам довиждане на фланелката си в националния отбор и отстъпвам място на по-младите! Моля се поколенията, които идват след нас да ни донесат още много поводи за гордост! Момчета, обичам ви! България, за мен беше чест! Искрено ваш №13!\", завършва посланието си либерото, което бе любимец на феновете именно със сърцата си игра и себераздаване.", "date": "2020.01.10", "title": "България загуби мечтата, капитана и голямото си сърце (ОБОБЩЕНИЕ)"}
{"url": "https://www.monitor.bg:443/bg/a/view/mrysnijat-vyzduh-pak-napylni-bufernite-parkingi-v-sofija-185485", "text": "Буферните паркинги в София отново се напълниха в последния работен ден, когато бяха отчетени превишени нива на фини прахови частици във въздуха. Именно заради прогнозата за замърсяването на въздуха от Столичната община направиха достъпа до буферните паркинги безплатен, ако шофьорите оставят колите си и използват градския транспорт. От Центъра за градска мобилност уточниха пред „Монитор“, че към 16 часа на паркинга на „Джеймс Баучер“, който разполага с 577 места, свободни са били едва 32. Този на „Цариградско шосе“, който е и най-голям – 1259 места, свободни са били малко над 800. 34 са били свободните места в паркинга на „Васил Левски“ от общо 193. Над 90% запълняемост отчитат и в двата паркинга в „Надежда“, които събират общо 467 коли. Междувременно зам.-кметът по екология на София Йоана Христова направи инспекция на монтирани филтри на комини в квартал „Красна поляна“. Тя съобщи, че общината вече е сложила 100 филтъра на комини, като през последния месец са поставени 84. Монтирането им е част от част от програмата на кметството, в която е заложено до 2023 г. да бъдат поставени филтри на 2 хиляди сгради, като общината осигурява финансирането с бюджета за всяка година. Поставянето на филтрите е допълваща мярка към двата големи проекта на кметството за подмяна на отоплителните инсталации на дърва и въглища с по-екологични. „При поставените вече 84 филтъра имаме спестяване от над 1,5 тона емисии във въздуха“, посочи Христова. Филтрите се поставят на къщи в „Красна поляна“ и „Слатина“. По думите на зам.-кмета при проверката е станало ясно, че хората са изключително доволни, филтрите са монтирани бързо, без неудобства. „Предимствата са, че в къщите е по-чисто, а от комина не излиза черен дим. Хората ще използват дървесина, годна за отопление. Не се използват отпадъци и отпадъчни материали като предстои допълнителна информационна кампания тук на място защо е по-добре да се използват екологично чисти горива и поставянето на филтри“, посочи Христова. Тя обяви, че 50% от замърсяването в града се дължи на автомобилите, 40% на отоплението с битово гориво, останалите десет процента са различни други замърсявания.", "date": "2020.01.10", "title": "Мръсният въздух пак напълни буферните паркинги в София"}
{"url": "https://www.monitor.bg:443/bg/a/view/ucheni-otkriha-rastenija-po-visokite-sklonove-na-everest-185480", "text": "Климатолози проучиха спътникови снимки на склоновете на Еверест от последните две десетилетия и установиха, че растителната покривка бързо се придвижва нагоре и вече е достигнала до 5500 метра, съобщиха ТАСС и Би Би Си. \"Настъплението\" на растителността може значително да ускори топенето на ледовете на Хималаите, пише пресслужбата на Ексетърския университет. \"Ускореното топене на хималайските ледници привлича вниманието на много колеги - неотдавна те показаха, че скоростта на този процес се е удвоила в периода между 2000 г. и 2016 г.\", казва Карен Андерсън, климатолог в Ексетърския университет. \"Ние не знаем почти нищо за това как тези растения влияят върху кръговрата на водата и захранването на най-големите реки в света\", допълва тя. Климатолозите по света нямат съмнение за това, че глобалното затопляне съществува и че то радикално ще промени облика на планетата, ако ръстът на температурите не бъде удържан в рамките на 1,5 градуса по Целзий. Първите жертви на затоплянето, както показва и практиката, са полярните райони на планетата и планинските ледници. Температурата при тях вече се повиши с 4-9 градуса по Целзий в сравнение с предишните столетия и това ще предизвика необратимото намаляване на площта им. Според Андерсън свиването на ледниците на свой ред пряко влияе на работата на планинските екосистеми и на човешкия живот.", "date": "2020.01.10", "title": "Учени откриха растения по високите склонове на Еверест"}
{"url": "https://www.monitor.bg:443/bg/a/view/lacuna-coil-idvat-u-nas-za-midalidare-rock-185473", "text": "Най-популярната италианска метъл банда Lacuna Coil идва у нас. Групата ще подгрява Within Temptation във втория ден от фестивала Midalidare Rock in the Wine Valley през юли. Групата Lacuna Coil се ражда през 1994-а година в Милано и се отличава със своя готик стил и мелодичен женски вокал. Групата е продала над два милиона копия от деветте си студийни албума в целия свят. „Изключително сме заети. и достигнахме до празнуването на 20-годишния юбилей от излизането на дебюта ни. Направихме голяма промяна във визията ни, както и шоуто ни се качи на ново, по-високо ниво. Вече е с много повече специални ефекти и гости на сцената“, споделя вокалистката Кристина Скабиа. Припомняме, че второто издание на фестивала в долината на виното ще се проведе на 17, 18 и 19 юли тази година. Хедлайнер в първия ден от събитието са Running Wild, а на 19-и пред меломаните ще излязат Judas Pries. Билети за Midalidare Rock може да откриете в мрежата на Eventim.", "date": "2020.01.10", "title": " Lacuna Coil идват у нас за Midalidare Rock "}
{"url": "https://www.monitor.bg:443/bg/a/view/4-ot-10-bylgari-otsjadat-v-skyp-hotel-185482", "text": "Четири от десет българи у нас са нощували в хотели 4 или 5 звезди, сочат данни от проверката на Националния статистически институт (НСИ) относно функционирането на местата за настаняване през ноември миналата година. Приходите от нощувки през същия период възлизат на 42.8 млн. лв. Нощувките, регистрирани през ноември миналата година, отбелязват 11.4% ръст спрямо тези през 2018 г. Най-голямо увеличение се наблюдава при 4- и 5-звездните хотели. Чуждестранните гости на страната предпочитат почивки в скъпи хотели, 71.4% от реализираните им нощувки у нас са точно по подобни места. Хотелите 3 звезди приютяват близо 20% от чужденците и малко над 29% от нашенците. По-нискокатегорийните хотели си поделят 8.8% нощувки от чужденци и почти 31% българи. В края на миналата година у нас са функционирали 1 838 места за настаняване с по повече от 10 легла. Пренощувалите у нас лица през ноември се увеличават с 11.5% на годишна базаи достигат 413.6 хил, души. Регистрираното увеличение при българските граждани е 12% или 305.9 хил, души, а това при чужденците е 10% до 107.7 хил. души. През изследвания период нашенци са реализирали средно по 1.8 нощувки, а гостите на страната - средно по 2. Заетостта на леглата по проверяваните места за настаняване скача с 2.5 пункта, спрямо резултатите от 2018 г. Най-висока заетост е регистрирана при висококатегорийните хотели - 31.4 на сто, следват ги 3-звездните с 23.3% и хотелите с 1 или 2 звезди с 16.5 на сто. 12% е ръстът на приходите от нощувки - регистрираното увеличение при нашенци е 17.4%, а при чужденците 5.1 на сто.", "date": "2020.01.10", "title": "4 от 10 българи отсядат в скъп хотел"}
{"url": "https://www.monitor.bg:443/bg/a/view/trojno-poveche-pari-za-autopsii-185486", "text": "Предвижда се повишаването на средствата за разходи за извършване на съдебномедицинска експертиза, като парите за аутопсии скачат тройно. В проекта за изменение и допълнение на Наредбата за условията и реда за извършване на съдебномедицинските, съдебнопсихиатричните и съдебнопсихологичните експертизи, включително и за заплащането на разходите на лечебните заведения се предлага разходите за аутопсия да се повишат до 320 лв. Проектът е публикуван за обществено обсъждане на сайта на Министерството на здравеопазването /МЗ/. Заложените финансови параметри на действащата в момента наредба - 120 лв., не позволяват пълното отчитане и изплащане на направените реални разходи за извършването на аутопсии, което оказва неблагоприятно въздействие и ощетява финансовото състояние на лечебните заведения и като цяло обрича съществуването на съдебномедицинските структури в България, се посочва в мотивите за предложените промени. В момента в страната работят около 70 лекари със специалност \"Съдебна медицина\", като голяма част от тях са в пенсионна възраст, а в някои области липсват специалисти по съдебна медицина, се допълва още в мотивите на министъра на здравеопазването. В 12 областни съдебномедицински структури работи само по един съдебен лекар. Незаетите щатни бройки за специалисти по съдебна медицина в страната са седем. За оптимално съществуване на структурите по съдебна медицина са необходими около 20 нови щатни бройки за лекари. Предвижда се МЗ да предоставя средства за подкрепа на структурите по съдебна медицина. Ще бъде необходимо подписване на договори между МЗ и лечебните заведения", "date": "2020.01.10", "title": "Тройно повече пари за аутопсии "}
{"url": "https://www.monitor.bg:443/bg/a/view/lokomotiv-pd-vzima-350-000-evro-za-ojbolt-185475", "text": "„Локомотив“ (Пд) ще получи 350 000 евро от „Слован“ за трансфера на на Ален Ожболт. Новината бе потвърдена от спортния директор на „смърфовете“ Георги Иванов-Гонзо, според когото финализирането на сделката е сигурно. „Ожболт вече мина една част от тестовете, а до края на деня (б.р.днес) ще мине и останалите и ще стане играч на „Слован“. Двата клуба имат подписан предварителен договор, а трансферният прозорец в Словакия отваря на 1 февруари“, обясни Гонзо. Интересното е, че ръководството на „Слован“ избърза да обяви сделката за финализирана няколко часа преди колегите си от „Локомотив“ (Пд). Нещо повече – от словашкия клуб обявиха, че част от договора е и контрола между двата тима на 1 февруари в Турция. Ако проверката се състои, ще бъде втора за „Слован“ с български тим, след като вече има спазарен приятелски мач и с „Лудогорец“.", "date": "2020.01.10", "title": "„Локомотив“ (Пд) взима 350 000 евро за Ожболт"}
{"url": "https://www.monitor.bg:443/bg/a/view/ot-botev-pd-shte-sledjat-gryckite-institucii-za-smyrtta-na-tosko-185489", "text": "Ръководството на „Ботев“ (Пд) ще следи изкъсо всички гръцки институции около разследването и наказанията за смъртта на фена Тоско Бозаджийски. Това стана ясно след официално писмо от „канарчетата“, адресирано до посолството на Гърция в Българоя, консула на България в Гърция и главния прокурор на съседите. Както е ясно, Бозаджийски бе убит в Солун след атака на ултраси на ПАОК, а от „Ботев“ настояват за максимално сериозни наказания. Ето цялото писмо без редакторска намеса: “Уважаеми Господа, ПФК Ботев Пловдив се обръща към Вас с огромно разочарование и тъга след нелепата смърт на един от най-изявените фенове на клуба - Тоско Бозаджийски. Нашият клуб, нашите фенове и нашият град потънаха в скръб след новината за смъртта на толкова чист и млад човек. Хилядите разплакани фенове, които изпратиха Тоско в последния му път - от деца до възрастни, са абсолютно доказателство какъв страхотен човек загубихме. Това е огромна загуба за нашето \"жълто-черно\" семейство, която ни разтърси до основи, заради жестокостта и дързостта на това престъпление! Престъпление, което по никакъв начин не бива да бъде оставяно без последствия! Абсолютно недопустимо е в държава от Европейския съюз млад българин да бъде убит по най-безскрупулния и отвратителен начин и то в светлата част от деня! Тези действия на феновете на ПАОК, които с въоръжението си ясно показват какво са целели, нанасяйки боя по нашите фенове, няма как да бъдат оставени без наказание! Именно поради тази причина ПФК Ботев Пловдив иска справедлив и открит процес, а замесените в него лица да бъдат наказани с най-голямата строгост на закона. ПФК Ботев Пловдив ще следи изкъсо съдебния процес в Гърция, а евентуалното потулване на случая ще донесе огромна тъга и огорчение както в Нас, така и в привържениците на нашия Клуб. Феновете също следят зорко съдебния процес и при помилване на убийците, това би довело до огромна вълна от негодувание и остра реакция от тяхна страна. ПФК Ботев се надява горепосочените институции да спомогнат за бързото разрешаване на съдебния процес”.", "date": "2020.01.10", "title": "От “Ботев“ (Пд) ще следят гръцките институции за смъртта на Тоско"}
{"url": "https://www.monitor.bg:443/bg/a/view/33-ma-globeni-za-svobodno-pusnati-kone-v-dupnica-185477", "text": "Кметът на Община Дупница инж. Методи Чимев ще изиска със свое писмо до ОДБХ-Кюстендил, списъка на всички собственици на коне и техният брой на територията на града и селата. Причината за това са, зачестилите нощно време свободно движещи се коне в района над Парк \"Рила\" и в района на главен път Е-79. Всеки един от животновъдите ще бъде официално предупреден за съответните наказателни и административни мерки. Справката със собствениците ще бъде предоставена и на РУ-Дупница, които също да предприемат дейност по уведомяването им.  Животинският обект, където се прибират свободно движещи се коне работи през деня, като за миналата година са \"арестувани\" 46 животни на 33-ма собственици - 22-ма от тях са от Дупница, а 9 от село Бистрица. За всяко животно, се плаща 20 лв. за залавяне и 25 лв. за престой до 24 часа. За последния месец на миналата година са прибрани 8 коня на 3-ма собственици. Свободно пуснатите коне през деня намаляха драстично, но за сметка на това продължават набезите вечерно време и най-вече през нощта, което създава предпоставки за ПТП-та по улиците. При нощните набези, служителите на реда ще могат да установяват и санкционират собственика им, тъй като животинският обект работи през деня.", "date": "2020.01.10", "title": "33-ма глобени за свободно пуснати коне в Дупница"}
{"url": "https://www.monitor.bg:443/bg/a/view/prelati-pedofili-monahini-lesbijki-i-droga-belejat-novijat-papa-185487", "text": "Гениален – освен това, друго прилагателно като че ли не намериха за носителя на „Оскар“ Паоло Сорентино филмовите критици в Италия. Те засипаха култовия режисьор със суперлатива, след като изгледаха вчера в аванс деветте епизода на неговата ватиканска сапунка „Новият папа“. Тя на практика е втори сезон на извъртения преди три години с огромен успех от телевизиите в света сериал „Младият папа“, но според виделите я журналисти си е съвсем самостоятелна продукция. Всъщност това, че Паоло Сорентино е гениален, съвсем не е новина, но според пишещото братство буди възторг неговото постоянство в съчиняването и пресътворяването на малкия и на големия екран съвсем като истински на потресаващи лъже-истории. Чиято интрига те завладява с динамиката си и те оставя вторачен в екрана до края на финалните надписи, при това повярвал й безрезервно. Както се случва в сериала „Новият папа“, който започва с избирането на наследник на изпадналия в кома в края на „Младият папа“ - Пий XIII, изигран безупречно от Джуд Лоу. Та докато той бере душа, но от време на време се на престола на Свети Петър е възкачен с името Франциск II кардинал - италианец, който обаче се оказва екстремно копие на действащия в момента и посветил се най-вече на бедните и онеправданите Свети отец Франциск. Франциск II им раздава всичките пари, злато и скъпоценни накити от трезорите на Ватикана, дарява им дори скъпите отличителни знаци на кардиналите, пуска имигрантите да се ширят на воля в луксозните апартаменти на Светия престол. Съответно му е намерена цаката – веднъж му прилошава, предава на бърза ръка Богу дух и за папа с името Йоан Павел III e избран английският благородник и кардинал сър Джон Бранокс – роля, поверена на холивудския ас Джон Малкович. Та новият папа е рафиниран интелектуалец, изтънчен теолог и философ, ценител на изкуството, разбира от мода и често дава съвети на дами от висшето общество как да се издокарат за поредния коктейл или купон. Йоан Павел III започва да връща блясъка и величието на Ватикана, но скоро той се оказва в компанията на излезлия след 9 месеца от кома колега Пий XIII и екранното щоу се развихря в изобилие от зашеметяващи ситуации. В които най-често се осветяват тъмните страни на битието зад дебелите стени на Светия престол, където се подвизават прелати – педофили, прелати – гейове, бременни монахини, монахини – лесбийки, монахини с пури в уста Чието съществуване Паоло Сорентино гарнира богато с дрога, алкохол, със сплетни, рекет, безскрупулен кариеризъм и дори атентати. И още нещо за „Новият папа“ – изключително динамичната интрига се вихри на фона на луксозни дворци и красиви пейзажи, а главните действащи лица са издокарани в елегантни тоалети, обувки и аксесоари на някои от най-прочутите италиански и френски стилисти.", "date": "2020.01.10", "title": "Прелати – педофили, монахини – лесбийки и дрога бележат „Новият папа“"}
{"url": "https://www.monitor.bg:443/bg/a/view/hero-mustafa-izbra-bg-roza-za-simvol-na-poslanicheska-si-moneta-185479", "text": "Посланикът на САЩ у нас Херо Мустафа е избрала българската роза като мотив на своята посланическа монета. Това става ясно от пост в официалната фейсбук страница на USA - посолството у нас. \"Посланикът ще подарява тази монета като жест на уважение по време на работата си в България. Погледнете!\", написаха от дипломатическата мисия. Херо Мустафа е изключително активна, в сравнение с предишни посланици. Тя изключително усърдно учи български език и при почти всяка публична изява демонстрира способностите си. Така беше и на т.нар. стратегическа среща между САЩ и България на 8 януари в МС, където на български език заяви, че страната ни е невероятна, а българите са прекрасен народ. Мустафа прави и редовни културни турове в София и страната, като преди време бе посетила Рилския манастир, Историческия музей, където видя Панагюрското съкровище, Столичната библиотека и др.", "date": "2020.01.10", "title": "Херо Мустафа избра БГ роза за символ на посланическата си монета "}
{"url": "https://www.monitor.bg:443/bg/a/view/lekarskijat-syuz-iska-pravo-da-otnema-prava-na-doktori-185500", "text": "Българскят лекарски съюз и неговата столична колегия настояват да бъде дадено право на колегията да налага финансови санкции и дори да отнема права така, както се практикува в много страни от Европейския съюз. Това съобщи председателят на Софийската колегия д-р Асен Меджидиев по време на семинар в Правец и уточни, че вече са направени постъпки пред институциите. Съсловната организация настоява час по-скоро да бъдат приети и въведени в действие правилата за добра медицинска практика, които описват стъпка по стъпка какво трябва да прави всеки медик при диагностицирането и лечението на пациента. Към момента въпросните правила все още не са написани по специалности макар и за тях да се говори, като необходимост, още от преди десетина години, припомниха запознати. Те трябваше да бъдат готови по медицински специалности до юни 2019 г., но срокът беше удължен в една година. Въз основа на тях се проследява тарепията и се отчита има ли допусната медицинска, репективно лекарска грешка или не, когато се стигне до съдебно дело. Адвокатът на Столичната колегия на Лекарския съюз Иван Сотиров беше категоричен, че трябва да се върне възможността на съсловната организация да оценява изпълнението на въпросните правила за добра медицинска практика, макар и те да не са готови. Те обаче фигурират в нормативните документи, регламентиращи дейността в здравеопазването. За това настоя и адвокат Явор Нотев. От януари миналата година в нормативната уредба беше направена промяна, според която след написването и  въвеждането им, оценката по тях не бива да се прави от централната и регионалните етични комисии на Лекарския съюз, а от Изпълнителната агенция „Медицинки надзор”. От направените проверки на ИАМН по сигнали, жалби и самосезиране преди година само 8,5% са се оказали в резултат на медицински грешки, припомни проф. Владимир Овчаров от Факултета по обществено здраве а Медицинския факултет в София. По думите му няма общовалидно определение за лекарска грешка в световен аспект. Той посочи данни, според които 9,5% от смъртните случаи в САЩ са били в резултат точно на такива грешки, а в Германия всяка година от тях умират не по-малко от 500 човека.               ", "date": "2020.01.10", "title": "Лекарският съюз иска да отнема права на доктори "}
{"url": "https://www.monitor.bg:443/bg/a/view/zakopchaha-kradec-na-2-koli-v-sofija-185470", "text": "34-годишен крадец на два автомобила задържаха столични полицаи от Четвърто РУ. Собствениците подали сигнал за кражба на паркираните им в подземен паркинг на софийска метростанция автомобили на 7 януари. По време на разследването ченгетата установили и задържали извършителят - 34- годишен, криминално проявен мъж, от София. Полицаите намерили и иззели откраднатите коли. След доклад на събраните материали в Софийска районна прокуратура 34 – годишният е привлечен като обвиняем за кражба на движимо имущество и му е наложена марка „задържане под стража“ за срок до 72 часа.", "date": "2020.01.10", "title": "Закопчаха крадец на 2 коли в София"}
{"url": "https://www.monitor.bg:443/bg/a/view/levskarite-bez-problemi-na-medicinskite-testove-185468", "text": "Футболистите на „Левски“ минаха без проблем медицинските тестове преди заминаването на отбора за първия подготвителен лагер в Сандански. От сутринта играчите бяха разделени на групи за изследванията, като всички са справиха отлично. Докато едните бяха в клиниката, другите въртяха обиколки на „Герена“. „Левски“ заминава в Сандански на 13 януари, като ще остане там до 23-и, а след това е заплануван лагер в Турция. Преди стартирането на тестовете пък двама от юношите минаха през клубните офиси, за да продължат договорите си. Нападателят Мартин Петков се обвърза до лятото на 2023 година, а вратарят Иван Андонов удължи контракта си до 31 декември 2022 година. Петков е национал на България до 19 години, а Андонов е в държавния ни тим до 17 години.", "date": "2020.01.10", "title": "Левскарите без проблеми на медицинските тестове"}
{"url": "https://www.monitor.bg:443/bg/a/view/grigor-blagodarja-na-rodinata-i-neverojatnija-mi-otbor-185472", "text": "Григор Димитров отправи емоционално послание два дни, след като заедно със съотборниците му станаха 9-и в света на ATP Cup в Сидни. Първата ни ракета вече е в Мелбърн, където от 14 до 16 януари ще загрее за Australian Open на благотворителния турнир „Куйонг Класик“. „Успехът не е случайно нещо – написа Гришо в Инстаграм. - Той е плод на упорита работа, лишения, учене самообразоване, саможертва и най-вече любов към това, което вършиш и любов към това, което се учиш да вършиш. Прегръщам победите и пораженията! Благодаря на Родината и на невероятния ми отбор!\" Останалите ни национали пък посетиха зоопарка „Таронга“ в Сидни, ден преди да си тръгнат към България. „Най-хубавият ден в живота ми“, похвали се Александър Лазаров след визитата при уникалните само за Австралия животни. Местни учени изчислиха, че над 500 млн. от тях са загинали при пожарите на Зеления континент. „Това беше сбъдната мечта. Нека Бог помогне на животните да оцелеят и даде сили на хората в Австралия“, помоли се втората ни ракета Димитър Кузманов. „Когато видях красивите животни, ми стана мъчно за тези, които са загинали – призна пред Blitz.bg Александър Донски. - Тъжна и страшна история. Всичко това се усещаше в Сидни, тъй като въздухът беше по-тежък, смогът беше надвиснал страховито над града и даже слънцето не беше в нормалния си жълт цвят, а с виолетов оттенък. Ние трябваше да се приспособим към тези условия“. Относно скандала с разходите на играчите, Донски уточни: „Българската федерация по тенис излезе с декларация по този въпрос, в която изясни детайлно ситуацията относно провеждането на ATP Cup. Прочетох, че в интернет се шуми много относно разходите, направени от състезателите по време на престоя им в Австралия. Според мен това са битови въпроси, които нямат никакво отношение към турнира. Отборът ни се представи достойно и заслугата затова е, както на Григор, така и на всички момчета, които се подготвяхме изключително задълбочено и професионално“.", "date": "2020.01.10", "title": "Григор: Благодаря на родината и невероятния ми отбор"}
{"url": "https://www.monitor.bg:443/bg/a/view/neno-dimov-obvinen-v-umishlena-bezstopanstvenost-ostava-v-aresta-185471", "text": "Екоминистърът в оставка Нено Димов остава в ареста за още 72 часа. Той е привлечен като обвиняем в умишлена безстопанственост за това, че е разрешавал използване на вода от язовир „Студена“ за промишлени нужди от две предприятия - „Стомана Индъстри“ и местната „Топлофикация“. Той е правил това, въпреки че е предупреждаван за намаляващия приток на язовира. Това стана ясно на брифинг на прокуратурата по повод разследването за водната криза в Перник", "date": "2020.01.10", "title": "Нено Димов обвинен в умишлена безстопанственост, остава в ареста "}
{"url": "https://www.monitor.bg:443/bg/a/view/arancha-gonsales-stana-diplomat-1-v-ispanija-185474", "text": "Аранча Гонсалес Лая е новият външен министър на Испания, съобщи Франс прес, като цитира канцеларията на премиера социалист Педро Санчес. Гонсалес ще встъпи в длъжност в понеделник заедно с останалите си колеги в новото правителство, допълва АФП. 50-годишната Аранча Гонсалес е експерт по международна търговия и от 2005 до 2013 г. оглавяваше канцеларията на тогавашния шеф на Световната търговска организация (СТО) Паскал Лами. От 2013 г. насам тя ръководи Центъра за Международна търговия - обща служба на СТО и ООН, която има задачата да съдейства на компании в развиващи се страни да станат по-конкурентоспособни. В началото на кариерата си Гонсалес е работила в адвокатска кантора, а после е заемала различни постове в Европейската комисия. От 2002 до 2004 г. е била говорител на Комисията по търговските въпроси. Гонсалес говори английски, френски, немски, италиански и баски език, и ще оглави министерство, \"в което икономическата дипломация ще бъде приоритет\", посочва канцеларията на Санчес. След като в края на 2019 г. предишният външен министър Жозеп Борел стана върховен представител на ЕС по външната политика и сигурността, външното министерство бе временно оглавено от изпълняващата длъжността министър на отбраната Маргарита Роблес Фернандес.", "date": "2020.01.10", "title": "Аранча Гонсалес стана дипломат №1 в Испания "}
{"url": "https://www.monitor.bg:443/bg/a/view/specprokuraturata-razkriva-podrobnosti-za-razsledvaneto-v-pernik-i-ostavkata-na-dimov-185466", "text": "Спецпрокуратурата дава брифинг за подробностите във връзка с проведените действия по разследване в Перник и Министерството на околната среда и водите и ареста на екоминистъра Нено Димов.    Гледайте на живо ", "date": "2020.01.10", "title": "Спецпрокуратурата разкрива подробности за разследването в Перник и ареста на Димов (НА ЖИВО)"}
{"url": "https://www.monitor.bg:443/bg/a/view/chetiri-sluchaja-na-grip-potvyrdiha-v-ruse-185460", "text": "В Русе потвърдиха първите случаи на грип за този сезон. Вирусът е доказан при четирима души – една жена и три деца, съобщи за „Монитор“ началникът на отдела за противоепидемичен контрол в РЗИ – Русе д-р Маргарита Големанова.  Жената е на 36 години и е с установен грипен вирус от типа В. Тя се е върнала след Нова година от чужбина с оплаквания и е била хоспитализирана на 6 януари. При трите деца – на 3, 8 и 11-годишна възраст, е доказан грип от типа А. Д-р Големанова уточни, че при два от случаите - на жената и 8-годишното дете, вирусът е доказан в лабораторията на Националния център по заразни и паразитни болести, а при другите два - чрез бърз тест. Единайсетгодишното дете се лекува у дома, а останалите пациенти са настанени в инфекциозното отделение на УМБАЛ „Канев“. Всички те са от Русе. В отделението са приети и 30-годишна жена и 3-годишно дете със симптоми на грип - висока температура, болки в ставите и мускулите, хрема и суха кашлица, но все още вирусът не е потвърден, тъй като се чакат резултатите от пробите.", "date": "2020.01.10", "title": "Грипът стигна Русе, потвърдиха четири случая "}
{"url": "https://www.monitor.bg:443/bg/a/view/toto-pechalbi-tiraj-3-185461", "text": "„6 от 49“: Числа – 8, 13, 28, 34, 36, 46. Печалби: 6 – няма, 5 – 5 по 6895,20 лв., 4 – 500 по 69,00 лв., 3 – 9619 по 5,00 лв. ДЖАКПОТ: 5 676 266,02 лв.  Числа – 5, 16, 27, 33, 35, 39. Печалби: 6 – няма, 5 – 6 по 2053,40 лв., 4 – 386 по 31,90 лв., 3 – 5502 по 3,20 лв. ДЖАКПОТ: 899 434,86 лв.  I теглене – 2, 7, 12, 21, 28. Печалби: 5 – няма, 4 – 265 по 142,40 лв., 3 – 7294 по 6,90 лв. II теглене: 4, 10, 12, 17, 26. Печалби: 5 – 1 по 22 810,50 лв., 4 – 347 по 75,90 лв., 3 – 8670 по 4,50 лв.  Позиции – 2, 7, 9; Цифри – 3, 7, 0. Печалби: 3 – 11 по 3003,80 лв., 2 – 1961 по 16,90 лв.  Числа – 6, 12, 20, 21, 24; Зодия 2 – Телец. Печалби: 5+1 – няма, 5 – няма, 4+1 – няма, 4 – 1 по 500,00 лв., 3+1 – 25 по 100,00 лв., 3 – 290 по 10,00 лв., 2+1 – 261 по 5,00 лв., 1+1 – 1240 по 1,50 лв., 2 – 3291 по 0,80 лв., 1 – 1909 по 1,00 лв. ДЖАКПОТ: 3 000 000,00 лв.  Година 95, месец 6, дата 10, ден 4. Печалби: I група: 1 по 45 964,10 лв., II група – няма, III група – няма, IV група – 1 по 266,00 лв., V група – 4 по 66,50 лв., VI група – 7 по 30,40 лв., VII група – 8 по 33,30 лв., VIII група – 17 по 12,50 лв., IX група – 62 по 5,20 лв., X група – 128 по 2,90 лв., XI група – 133 по 3,20 лв., XII група – 284 по 1,90 лв., XIII група – 580 по 1,90 лв., XIV група – 1406 по 1,30 лв., XV група – 3041 по 0,98 лв.", "date": "2020.01.10", "title": "Тото печалби, тираж №3"}
{"url": "https://www.monitor.bg:443/bg/a/view/hercoginja-megan-ostavi-hari-sam-na-ostrova-185462", "text": "Меган, съпругата на принц Хари, се върна в Канада, за да бъде при сина си Арчи, след като двойката предизвика разрив в британското кралско семейство, съобщи Ройтерс. Херцозите на Съсекс разбуниха кралското семейство с неочакваното си съобщение, че се оттеглят от ангажиментите си към монархията, за да прекарват повече време в Северна Америка и да изградят \"по-прогресивна роля\" за себе си. Хари и Меган прекараха шест седмици в Канада в края на 2019 г., преди да се завърнат във Великобритания и първата им официална проява за годината бе посещение в канадското представителство в Лондон, където благодариха на страната за \"невероятното\" посрещане и гостоприемство. Осеммесечният им син Арчи останал в Канада с бавачката си. Меган се върна в Канада, за да бъде със сина си, съобщи говорителка на двойката. В същото време в пресата на Острова се появяват всевъзможни версии за решението на херцозите на Съсекс. Според в. \"Дейли стар\" британка, която гадае на аспержи, е предсказала, че Хари и Меган ще се \"отцепят\" от кралското семейство. Джемайма Пакингтън, 64-годишна гадателка от Бат, твърди, че още миналата година е предвидила \"сътресението\" в кралската фамилия, хвърляйки аспержи на пода. \"Това беше една от първите ми прогнози за 2020 година\", казва предсказателката, допълвайки, че Нейно Величество и най-близкото й обкръжение ще преживеят шокиращото решение на Хари и Меган. Чрез метода си Джемайма Пакингтън вече е предвидила събития като поражението на Тереза Мей и победата на Англия на световното първенство по крикет. Гадателката разкрива, че за прогнозите си използва само свежи устършърски аспержи, отгледани в Ившам. В какво се състои методът й? Джемайма разяснява, че взима шепа връхчета от аспержи, хвърля ги във въздуха и разчита образуваните форми и модели след падането им на пода. Гадателката допълва, че прави предсказания от 8-годишна, след като е наследила дарбата на своя възрастна леля, която \"разчитала\" чаени листа.", "date": "2020.01.10", "title": "Херцогиня Меган остави Хари сам на Острова"}
{"url": "https://www.monitor.bg:443/bg/a/view/bivshija-myj-na-emilija-krasi-bojsa-otyrva-pandiza-185465", "text": "Бившият съпруг на фолк дивата Емилия Красимир Димов-Бойса отърва пандиза след като се споразумя с прокуратурата за две годишна условна присъда.  Свиленградският съд е потвърдил споразумението съобщи hаskovo.info. Известният плейбой се е признал за виновен за кражбата на трактор „Кубота“ за близо 90 хил. лева. Присъдата му е с тригодишен изпитателен срок. Не подлежи на протест или обжалване, защото е по споразумение с магистратите. Защитата на Бойса неведнъж изтъкваше, че фирмата на семейството му е арендатор на близо 1000 декара лозя край Свиленград и той има добри доходи. Освен това обвиняемият в момента имал щастлив брак и малки деца, за които да се грижи. Именно семейните ангажименти на бившия мъж на Емилия и чистото му съдебно минало бяха аргументите на хасковските магистрати Бойса да бъде пуснат на свобода преди 15 месеца. Явно тези смекчаващи обстоятелства са му помогнали и за споразумението за условена присъда.     „Никога не съм бил крадец и не смятам да ставам на 40 години. Обвинен съм несправедливо“, твърдеше упорито Бойса и отричаше обвиненията. „По-късно е признал вината си, за да отърве по-тежко наказание“, коментираха юристи. Точната цена на откраднатия трактор „Кубота“, заедно с диксковата брана е 89 321 лева. Собственик на машината е фирмата „Био Сакар“. „Максималното наказание за кражба в такъв размер е ловната до 15 години, заради високата стойност на присвоеното. Ето защо условната присъда на Бойса се определя като изключителен успех на адвокатитe му.  ", "date": "2020.01.10", "title": "Бившият мъж на Емилия Краси Бойса отърва пандиза"}
{"url": "https://www.monitor.bg:443/bg/a/view/selena-gomes-izdade-nov-album-185464", "text": "Поп сензацията Селена Гомес зарадва феновете си с нов албум. Той носи името Rare и е първият в актива й от пет години насам. Чаровната брюнетка разказа, че работата по него е била \"кошмар\", но в добрия смисъл. Албумът е бил почти готов преди две години, но след това тя непрекъснато го е променяла. Хитовите й сингли Lose You to Love Me и Look at Her Now са част от тавата. 27-годишната звезда е категорична, че това са едни от най-искрените й песни. Според мнозина те са посветени на бившата й изгора Джъстин Бийбър. Гомес наскоро сподели, че 2019 г. е една от най-добрите в живота й, защото е постигнала много повече, отколкото е предполагала. Rare е третият студиен албум на певицата. Припомняме, че Селена паузира музикалната си кариера заради здравословни проблеми. Тя претърпя трансплантация на бъбрек през 2017 г. след усложнения от лупус. Изпълнителката обясни, че „драстичните\" промени в живота й са дали различна насока на албума й от първоначалната.", "date": "2020.01.10", "title": "Селена Гомес издаде нов албум"}
{"url": "https://www.monitor.bg:443/bg/a/view/dinamo-m-poiska-elica-vasileva-i-gadjeto-j-v-komplekt-185467", "text": "Капитанката на националния ни волейбол тим Елица Василева и нейната половинка – звездата на Сърбия Александър Атанасийевич, са получили изгодна оферта от следващия сезон да играят за руския гранд „Динамо“ (Москва). Лично президентът на „Сър Сейфти“ (Перуджа) Джино Сърчи разкри за офертата към сръбския волейболист. Според информация на La Gazzetta dello Sport предложение от „Динамо“ има и за Елица Василева. Ако сделката се осъществи, двамата влюбени ще могат за пръв път да играят в един и същи клуб. Елица и съотборничките й от националния тим последваха съдбата на мъжкия тим на Сърбия и отпаднаха от олимпийските квалификации. Момичетата на Иван Петков все пак завършиха с победа участието си в холандския град Апелдоорн, след като в последния си мач от група „А“ надиграха Азербайджан с 3:1 (23, 19, -21, 22). Василева игра в първите два гейма и реализира 6 т. Най-полезна за България бе Александра Миланова с 20 т., а Гергана Димитрова добави 16. Цял мач за нашите игра завърналата се след майчинство Христина Русева, която записа и 6 точки в актива си. \"Хубаво е, че завършихме турнира с победа. Щастлива съм, че се завърнах в игра, след като преди 4 месеца родих. Благодаря на отбора и всички момичета\", заяви Русева след срещата.", "date": "2020.01.10", "title": " „Динамо“ (М) поиска Елица Василева и гаджето й в комплект"}
{"url": "https://www.monitor.bg:443/bg/a/view/nad-1-kilo-narkotici-zaloviha-v-j-k-drujba-185457", "text": "Над 1 килограм наркотици откриха полицаи в жилище в столичния квартал „Дружба\" на 21 декември. По време на проверка на органите на реда в жилището те задържали двама криминално проявени мъже - на 21 и 21 години и 20 - годишна жена. В хода на полицейската акция жената опитала да разчисти от холна маса плик с прахообразно вещество и множество други субстанции. При претърсването са открити скрити в пластмасов бидон пликове с тревиста маса, бучка бяло вещество и електронна везна, както и множество пакети с прахообразно вещество, растителна маса, бутилки с течности, везни, преса и други пособия, свързани с производство на амфетамин. По случая било образувано досъдебно производство. Експертна справка показала, че иззетите вещества са амфетамин с тегло 1032. 42 грама, 0.22 грама кокаин и 253.66 грама марихуана. След доклад на събраните материали в Софийска градска прокуратура тримата са привлечени като обвиняеми за произвеждане и притежание на наркотични вещества. На жената е наложена мярка „парична гаранция“ в размер на 1 000 лева, а на двамата мъже - „задържане под стража“.", "date": "2020.01.10", "title": "Заловиха над 1 кило наркотици в ж.к. \"Дружба\""}
{"url": "https://www.monitor.bg:443/bg/a/view/borisov-prie-ostavkata-na-neno-dimov-185455", "text": "Министърът на околната среда и водите Нено Димов депозира оставката си, а премиерът Бойко Борисов я прие, съобщиха от „Дондуков“ 1. Димов бе задържан за 24 часа при акция на МВР, ДАНС и спецпрокуратурата. „В кабинета на министър-председателя Бойко Борисов бе депозирана оставката на министъра на околната среда и водите Нено Димов. Премиерът Борисов прие оставката на министър Димов“, се оказва в официалното съобщение. Остваката на Нено Димов обаче още не е внесена в деловодството на НС. Причината за това е, че преди това темата с рокадите в кабинета трябва да се обсъди на заседание на Коалиционния съвет между ГЕРБ и \"Обединени патриоти\", тъй като Димов е част от кабинета по предлжоение на ВМРО. Именно там трябва да се обсъди и кой ще бъде наследник на Димов на поста в МОСВ. Все още няма насрочена дата за Коалиционния съвет, а причината за това е, че партиите в управляващата коалиция все още чакат какви обвинения ще бъдат повдигнати срещу Нено Димов от прокуратурата. Очаква се такъва да се проведе в началото на следващата седмица. Най-рано обаче рокадите в правителството могат да се гласуват от НС на 15 януари, когато е първото заседание, след депутатската ваканция покрай коледните и новогодищните празници. Това е деветата оставка в кабинета \"Борисов\" 3. В края на ноември миналата година с поста си се раздели социалният министър Бисер Петков. През май това се случи с тогавашния земеделски минстър Румен Порожанов, а през март 2019-та  и с правосъдния министър Цецка Цачева. Валери Симеонов сдаде поста на вицепремиер през ноември 2018-та. През лятото на същата година Борисов взе главите на трима министри - на транспорта Ивайло Московски, на регионлната политика Николкай Нанков, както и МВР-шефът Валентин Радев. През 2017-та пък Борисов освободи тогавашния здравен министър Николай Петров.", "date": "2020.01.10", "title": "Борисов прие оставката на Нено Димов"}
{"url": "https://www.monitor.bg:443/bg/a/view/bsp-pokani-dps-volja-i-nezavisimite-na-konsultacii-za-vota-na-nedoverie-185459", "text": "БСП покани парламентарните групи ДПС, \"Воля\" и независимите депутати на консултации за вота на недоверие, който соцпартията смята да внесе на 20 януари заради провала на кабинета в сферата на водата и въздуха, съобщиха от пресцентъра на червената партия. Конкретният повод за вота на недоверие обаче в водната криза в Перник, в резултат на което градът е в строг воден режим.  Предвижда се те да се проведат на 16 и 17 януари. От БСП подчертават, че обявяването на инициативата им за внасяне на вот на недоверие е отключило последващите събития, визирайки акцията в Перник, проверките в МОСВ за водната криза и вноса на боклук от чужбина, както и последвалия арест и оставка на екоминистъра Нено Димов. Според БСП нито арестът, нито оставката на ресорния министър изчерпват въпроса за политическата отговорност на правителството. Червените са убедени, че събитията ясно показвали, че правителството носи вина за кризите с водата и вноса и горенето на отпадъци. От левицата са категорични, че българите дишат мръсен въздух, в Перник няма яснота докога ще продължи режимът и дали няма да се утежни. \"От локална кризата с водата става национална. Въпросите около горенето на отпадъците остават отворени. Това е в резултат на сгрешена политика, безхаберие, некомпетентност, съмнения за корупция и неизпълнени обещания. Ако всички поканени подкрепят вота на недоверие, общият брой на народни представители ще бъде 124\", коментират от БСП.", "date": "2020.01.10", "title": "БСП покани ДПС, \"Воля\" и независимите на консултации за вота на недоверие "}
{"url": "https://www.monitor.bg:443/bg/a/view/venecija-na-suho-sled-potopa-v-sredata-na-noemvri-185402", "text": "След невиждания потоп във Венеция в средата на миналия ноември, когато улиците и площадите на красивия старинен град бяха залети с над метър и половина вода, вчера той се оказа на практика пресушен. Няма шега, няма измама – прочутите гондоли пред площад „Сан Марко“ и из каналите покрай него „полегнаха“ на морското дъно и на техните собственици не им остана нищо друго, освен да ги покрият с чергила. Пейзажът пък придоби тягостни измерения и хвърли в паника многобройните туристи, които са плъзнали и през тези дни като мравки из лагуната. Местните власти обясниха небивалото пресушаване на Венеция със сполетелия я „екстремен“ морски отлив от почти метър. Причината пък за заливането на града през ноември с хвърлилата в ужас населението голяма вода бе „екстремен“ прилив. Тогава черногледците предрекоха, че до няколко десетилетия градът ще потъне изцяло в морето, днес същите касандри твърдят, че като нищо след някоя и друга година каналите ще бъдат превърнати в плодородни зеленчукови градини. Учените глави обясниха и двете необичайни поне досега явления, които подлудиха местните жители и гостите им от цял свят, с върлуващото по планетата глобално затопляне.", "date": "2020.01.10", "title": "Венеция на сухо след потопа в средата на ноември"}
{"url": "https://www.monitor.bg:443/bg/a/view/pugachova-se-podmladi-s-30-godini-185452", "text": "Примата на руската естрада Алла Пугачова не престава да шокира своите поклонници. Тези дни тя поднесе своеобразен Новогодишен подарък на феновете си, демонстрирайки идеална външност, на която биха завидели мнозина млади девойки. 70-годишната певица е дръпнала поне 30 години, коментират интернет ползвателите. Съпругът на Алла тв водещият Максим Галкин публикува в Instagram снимка, на която Пугачова изглежда като младо момиче – видимо отслабнала, в светли елегантни панталони, тъмна блуза и къдрава коса. Последователите на шоумена в социалната мрежа не скриха в своето изумление и посипаха примата с комплименти. „Алла тук изглежда по-млада от Галкин, който е на 43 години“, гласи един от коментарите. Снимката на певицата се появи на фона на слуховете, че тя има здравословни проблеми. Според запознати, напоследък Пугачова страда от високо кръвно налягане и именно по тази причина не присъства на погребението на художествения ръководител на театър „Съвременник“ Галина Волчак, с която се простиха в края на декември м.г. По-рано Алла отказа всички покани за участие в празничните програми на големите телевизии. За сметка на това през изминалата година изпълнителката на шлагера „Миллион алых роз“ буквално не слизаше от малкия екран. Електронните медии излъчиха нееднократно юбилейния й концерт и тя беше чест гост в различни тв предавания. Преди време в Русия дори беше инициирана петиция, в която бе отправена критика към Първи канал за непрестанното излъчване на програми с участието на Алла. Подписката, която настояваше за нови лица на екрана, тогава бе подкрепена от 150 000 души. Междувременно стана ясно, че певицата има златно правило – на Нова година тя е със семейството си и отказва дори най-привлекателните предложения за работа. Според запознати, хонорарът на Пугачова за едно участие достига колосалната сума от 21 млн. рубли или близо 300 000 евро.", "date": "2020.01.10", "title": "Пугачова се подмлади с 30 години "}
{"url": "https://www.monitor.bg:443/bg/a/view/63-mln-dushi-po-sveta-sa-gledali-svetovnija-turnir-po-tenis-na-masa-v-arena-asarel-v-panagurishte-185453", "text": "Огромен интерес в целия свят към супер турнира по тенис на маса от ITTF World Tour 2019 в Панагюрище. Това разкриха числата, оповестени в началото на тази година от Международната федерация (ITTF) по отношение на срещите в \"Арена Асарел\" през август 2019. Докладът е изготвен от базираната в Китай компания CSM - лидер в дигиталната индустрия на азиатския пазар. Според официалните данни мачовете от основната схема на 2019 ITTF World Tour Asarel Bulgaria Openса били наблюдавани от около 63 милиона зрители по целия свят с комбинирана медийна пазарна стойност над 35 милиона щатски долара. Турнирът беше излъчен от 14 телевизии по света, като в България Nova Sport, част от Нова Броудкастинг Груп, показа на своите зрители близо 50 часа тенис на маса от най-висока класа. Петото издание на турнира в България подобри всички досегашни рекорди по отношение на популярността на надпреварата в социалните мрежи. Според данните на CSM Media Research общият брой импресии надхвърля 24 милиона. Видео публикациите във Фейсбук страницата на турнира (Asarel Bulgaria Open) са били изгледани от над 2 милиона потребители на социалната мрежа. Рекордни резултати и за онлайн телевизията на Международната федерация по тенис на маса - itTV (tv.ittf.com) - потребители в 115 държави по света всеки ден са гледали поне част от някоя от сесиите в \"Арена Асарел\" в Панагюрище.  Организаторите и основните спонсори на турнира заедно с Международната федерация по тенис на маса очакват, че показателите ще бъдат подобрени още през септември тази година, когато в Панагюрище ще се проведе шестото издание на 2020 ITTF World Tour Asarel Bulgaria Open. ", "date": "2020.01.10", "title": "63 млн. души по света са гледали тенис на маса от Панагюрище"}
{"url": "https://www.monitor.bg:443/bg/a/view/sedmichen-monitoring-6-10-januari-185454", "text": "Йордановден. Хората още не са изтрезнели от новогодишния маратон, а някакви пичове, моля ви се, тръгнали да се правят на мъже – като си топят разни части в ледената вода, при това нарамили гайди, зурни и друг подобен срамен инструментариум?! Къде по-достойно и традиционно (за някои соросоидно пъпчасали коментаторски възприятия) е участниците в Леденото хоро да гушкат плюшени сърчица (валентинки) или да се наконтят с дрипи и нагримират обилно (по хелоуински тертип). Кой и защо се репчи на българщината? За някои е ясно – плащат им да го правят. Но да си мериш атрибутите с чуждопклонниците за без пари – това наистина не го разбирам. „100 кила ракия давам, само да те притежавам“ - хитът на покойния Тодор Колев се възроди деформиран. 100 кила, ама не дава, а взима режисьорът Максим Генчев във вид на пастърма. Солидно замезване ще падне след снимките на филма „Ботев“, които започват от април. А мезето не върви да е без ракия, така че пейте юнаци! Кой иска, кой дава – недоволен актьор скочи на режисьора, наричайки го „най-жалната персона, която пъпли по Земята“. Генчев пък реагира, че актьорът Димо сам си отрязал квитанциите, защото имал „лош морал и глупава глава“. А колко по-лесно биха се разбрали, ако двамата спрат да се надвикват в публичното пространство и седнат на масата на по чашка с мезе. Ако не искат – и Леденото хоро е вариант. Да се топнат и да мирясат. 200 000 пришълци карали таратайките си в София. Е, пита се в задачата, кому е нужно да предлага колите със софийска регистрация да плащат по-висок налог от провинциалните? Ако ще е така, да се въведат и различни такси за кореняк софиянците и за тези, чието местожителство се води на други места. А най-добре да върнем жителството. Ама не както предлагат някои столичани в повече – само за двайсетина години назад. Хората навън стени рутят, ние се чудим как да се изолираме и капсулираме още повече. И пак не можем да си намерим място в кожата. Какви промени се чакат на политическата сцена в световен мащаб? Нека погледнем в стъкленото кълбо. Някакви държави се замерят с ракетки. Оставяме ги да си играят на войници, защото вниманието е насочено към канадския премиер Джъстин Трюдо. Красавец, безспорно. Ама не това май е основното достойнство на един премиер. А в случая известността е даже с комичен отенък. Трюдо се превърна в тазседмичната звезда в Инстрагам, след като се показа брадясал. Личният фотограф на премиера го снимал в замислена поза. Неочаквано, може би. И неволно го изтипосал в Инстаграм, където потребителите луднали по новата му визия. Оттам като някакъв вирус в социалните мрежи плъзна хаштагът #trudeaubeard, а коскоджамити политически анализатори се хвърлиха в обяснения, че това не се било случвало от времето, когато бил в опозиция. Моден политически консултант (има и такива специалисти) пък се изцепил, че това било „рискова игра“ от страна на Трюдо, който искал да привлече вниманието с брадата си, когато светът гори. Е, успя! В САЩ политиците си пускат брада, когато паднат на избори или са в опозиция. Другаде пък си пускат брада, когато решат да спечелят някой уж певчески конкурс или да шокират публиката в операта с брада, съчетана с рокля с гол гръб. Разни хора, разни брадясали стандарти. Имаш брада, имаш Туитър. Нямаш брада, имаш гащи. Бельото на опозиционния лидер на италианската крайна десница Матео Салвини прикова погледите в социалните медии. За 48 часа клипът, публикуван на 7 януари и придружен от съобщението „Важна покупка: долни гащета“, събра над 107 000 гледания в Туитър. От клипа става ясно, че Салвини има хоботче отпред, в случай че някой се е съмнявал в това. Трите чифта боксерки със слонски мотив обаче отприщиха вълна от коментари със сексуален привкус. Почитателите на Салвини със засилен интерес очакват кога ще отскочи до магазина, за да си купи тоалетна хартия. Вече текат залози за аромата, еднослойна или двослойна ще е бърсалката за задни части. Проблемът е, че много хора гледат задника си, когато гласуват. А после разбират, че са заложили на някой чужд задник, който изобщо не го е еня за тях. Поредният култов анализ в българската редакция на „Дойче веле“, в който този път се заключава, че луканката не била българска. То и списващите сайта в общи линии не мязат много на българи, но да не им търсим кусури дали нагъват вурстчета или са дойче вегани. Ще има фестивал „Сурва“, няма да има. Ще има, няма да има, ще има, няма да има... Интересен ракурс на темата във форумите на „умните и красивите“. Подобно на Мъжкото хоро, което откровено не понася на изпедерастените умове, сега разни хора са се загрижили, че лишавали перничани от техния „ден година храни“. Чакайте бе, умни красавци, нали сурвакарските обичаи бяха варварщина, простащина, кич? Къде се понесохте сега по нова мода? А къде са зевзеците, които всяка година се гъбаркаха, че традиционната пернишка сурвачка била винкел с пуканки? Щом като сте толкова съпричастни към драмата на потърпевшите от водната криза, що не нарамите онази ледена кофа, с която преди това някои от вас се поливаха? Защото така, на чужд гръб, лесно се сурвака този и онзи властимащ. Нашенска народопсихология: Виждаш сламката в окото на брат си, не виждаш гредата в твоето око. Виждаш кофата на съседите, а не виждаш кранчето, с което разхищаваш вода. Гигантска череша върху топка бита сметана, муха и дрон, символизиращи „арогантността и неизбежния провал“, ще бъде поставена през март на площад „Трафалгар“, в сърцето на Лондон, съобщи Франс прес. „Краят“ на британката Хедър Филипсън нямало да е само скулптура, но и мултимедийна творба, защото камери в дрона щели да прихващат всичко заснемат наоколо и да излъчват директно на специален сайт в интернет“, уточниха от кметството на британската столица. Творбата ще бъде инсталирана на четвъртия постамент на площада и ще остане там до март 2022 година. „Краят“ ще замени произведението „Невидимият враг не бива да съществува“, което е реплика на древна иракска скулптура, разрушена от джихадистите от „Ислямска държава“. Запознати твърдят, че през 2022 година пак там, на площада, щял закачливо да намига нашият Цар Самуил. Онзи, със светещите очи. Вече е ясно чий го е дирила опаковката с крем в чантата на бившия посланик на България в САЩ Елена Поптодорова. В кутийката по всяка вероятност е бил скрит косъм от брадата на Касем Солеймани и употребявана от него четка за зъби. Или Дарт Вейдър, както го нарича със соломоновската си мъдрост един друг политик от недалечното минало. И все пак, Елена Попт. Изби рибата с изказването за личния й принос в доказването на съпричастността на убития генерал към атентата на летище „Сарафово“. „Тогава пренесох физическите доказателства за съпричастие от Канада през Америка до тук“, самоизтъкна се Поптодорова, за която знаем, че обича да полага грижи за кожата си и веднъж дори се пробва да експериментира с безплатно (не и от гледна точка на магазинерите) мазило против бръчки. За човек с нейната ерудиция (така се твърди) е меко казано странно да омаловажи по такъв глупав начин разследването за атентата в Сарафово. Вероятно бившата посланичка никога не е чувала за НПК и не знае, че си има съответен ред за събирането и годността на веществените доказателства. Или си говори, колкото да не е без хич. Извадка от соц лексикона на една бъдеща дипломатка: „Ти си роза, ти си крем, ти си щастие за мен“. След Брекзит – Мегзит. На англичаните им върви все повече на екзит. Народът психясва отсега по датата 20.02.2020. Тогава се чака масова сватбена истерия в стил Муун. Високосният мерак на хората да се женят буди въпроса – ако празнуват веднъж на етири години годишнината от сватбата, ще могат ли да се разведат през останалото време или и за това ще чакат. Семейство Пърцуцеви си пият сутрешното кафенце мълчешком. По някое време тя пита мъжа си: - Не забелязваш ли днес нещо особено у мен? Съпругът внимателно се вглежда и казва: - Ъъъ, нова прическа? - Не! - Нова рокля? - Не, тази е на десет години! - Да не би да имаш рожден ден? - Не! - Чакай, сетих се. Годишнината от нашата сватба, нали? - Не! Просто исках да проверя, дали ми обръщаш внимание и си сложих противогаз.", "date": "2020.01.10", "title": "Седмичен мониtоринг  (6 – 10 януари)"}
{"url": "https://www.monitor.bg:443/bg/a/view/grandiozna-chistka-v-milan-piontek-e-pyrvijat-prodaden-185463", "text": "Шефовете на „Милан“ предприемат драстичен ход за справяне с кризата, информират италианските медии. Ръководството е извадило на тезгяха за продан почти целия отбор, с изключение на Джанлуиджи Донарума, Тео Ернандес, капитана Алесио Романьоли, Исмаел Бенасер, Рафаел Леао и новодошлия Златан Ибрахимович. Според „Кориере дела Сера“, инициатор на машабните промени е един от директорите в клуба – Звонимир Бобан, който още през лятото искаше да прибегне до подобен ход, но тогава бе спрян от шефовете. Разочароващото представяне на „Милан“ обаче е убедило ръководството, че трябва да има кардинални промени. В това число и смяна на треньора Стефано Пиоли, като фаворит за поста му е безработният в момента Масимилиано Алегри. Пръв от вълната напускащи е полският голмайстор Кшищоф Пьонтек. Той ще премине в „Тотнъм“ като заместник на контузения до април Хари Кейн, сделката е на стойност 28 милиона паунда, а договорът на поляка ще бъде за 3.5 години. Очаква се нападателят да премине медицински прегледи в Лондон в идните 48 часа.", "date": "2020.01.10", "title": "Грандиозна чистка в „Милан“, Пьонтек е първият продаден"}
{"url": "https://www.monitor.bg:443/bg/a/view/solta-ubiva-plevelite-no-sysipva-pochvata-185020", "text": "  Солта или натриевият хлорид може да бъде нож с две остриета, особено ако не знаем как да я използваме в земеделието. Много често в групите за хоби земеделие на социалните мрежи е сочена като лек срещу плевелите. Истината е, че към нея не бива да се подхожда лекомислено. Защото, ако се наръси почвата със сол в градината, там повече нищо няма да поникне, категорични са агрономи.    На особена опасност са подложени дърветата и храстите в дворове, близки до автомобилен път. Защото солта, която се разпръсква през зимата, може да попадне върху растенията и да ги увреди. Типичен симптом за увреждане с пътна сол е покафяването на върховете на клоните, основно на тези в по-ниската част на растението. Ефектът не винаги се забелязва лесно, затова наблюдавайте и листата. Те също започват да придобиват кафеникав цвят, първоначално само по краищата. Пътната сол действа като предозиране с тор, растението поема твърде много вещества, вследствие на което се обезводнява.    Един от методите за предотвратяване на поражения от пътна сол е монтиране на дървени прегради в предната част на оградата. Друг метод е обилното напояване, но само ако земята не е замръзнала. Ако пораженията вече са налице, единственото, което ни остава да направим, е обилно да поливаме, а след края на зимата - старателно да отмием солта от растенията, като по този начин ще им помогнем да регенерират. Желателно е хората, които искат да избегнат изцяло проблема със солта, да се ориентират към по-слабо чувствителни растения. Боровинките например се считат за по-толерантни на сол. От друга страна, иглолистните дървета като туята реагират особено остро. Готварската сол обаче не бива да бъде бъркана с т.нар. английска. В много случаи тя може да замести химическите торове, пише Агрозона. Зрънцата й всъщност не са сол, а чисти минерали, съставени от магнезий и сулфат. Тя може да бъде полезна за доматите, розите и пипера. Веществото магнезий, на което английската сол е богата, подпомага растежа на цветята, освен това държи настрана насекомите и придава по-добър вкус на зеленчуците. Основна причина за недостиг на магнезий при растенията е липсата на веществото в почви, които са леки, песъчливи и/или киселинни, или при изтощените глинести почви. Химическият състав на английската сол представлява хидратиран магнезиев сулфат в съотношение 10% магнезий и 13% сулфур. Първият е важен за кълняемостта на семената и за производството на хлорофил, плодове и ядки. Сулфурът пък подпомага производството на витамини, аминокиселини и ензими. Това е съставката, която дава аромата на броколито и кромидения лук. Английската сол е полезна, когато пренасяте растенията от вътре навън или от малка саксия в голяма. Тогава се поръсва почвата на новото място с английска сол и след това добавете един слой пръст, за да няма растението допир до солта. Натриевият хлорид, или готварската сол, е хербицид, който има историческа известност като средство за третиране на земите на завладените народи. Понеже солта може да има пагубен ефект при попадане в почвата, важно е тя да се прилага само директно към листата на плевелите. Много трябва да се внимава да не проникне в почвата, особено в градината с другите, желани растения. Препоръчителният разтвор е 1 част сол на 8 части топла вода, но може да се направи и по-силен – 1 към 3. Солта например може да се използва при първите признаци на изгаряне по доматите. Тогава се разтварят 100 г сол в литър вода и се напръскват болните растения. След това листата им ще пожълтяват и ще започнат да окапват. Растежът на растението ще спре. Цялата му сила ще се съсредоточи върху зреенето. Освен това тънкият слой сол върху плода ще го предпази от по-нататъшно развитие на инфекцията.  Стар и изпитан метод срещу мравки е да се поръсят ходовете им със сол. Със смес от сол и лимон пък градинарските ви сечива ще блеснат като нови. Ако ръждата е тръгнала по тях, или по метални столове или други предмети, спасението е в паста от сол и лимонов сок. С нея ще почистите перфектно вашите инструменти.", "date": "2020.01.10", "title": "Солта убива плевелите, но съсипва почвата"}
{"url": "https://www.monitor.bg:443/bg/a/view/ne-davajte-hrana-na-pchelite-185019", "text": "За нашите климатични условия януари е типичен зимен месец. Температурите през повечето години са ниски, слънчевите дни - сравнително малко, а земята е покрита със сняг. За пчелните семейства месец януари е период на пълен покой - състояние, в което те противодействат най-добре на неблагоприятните за живота им външни условия. В това състояние жизнените функции в организма на отделните индивиди, съставляващи семейството - майката и пчелите работнички, са сведени до възможния минимум. Образуването на зимното кълбо в гнездото позволява да се намалят окислителните процеси в тялото на пчелите в резултат на по-малкия приток на кислород от външния (извън кълбото) въздух. Колкото по-добре стеснено е гнездото на семейството и по-плътна маса образуват пчелите в него, толкова по-добре протича зимуването на пчелите. Пчелите консумират по-малко храна, по-малко се изтощават физиологически и живеят по-дълго през пролетта. Пчелите са се приспособили към пълен зимен покой. Всяко негово нарушаване независимо по какви причини е станало вреди на доброто им презимуване. Затова през януари не е полезно да се дава на пчелите храна - кърмова маса, приготвяна от самите пчелари или закупена готова, и дори мед в пити или кристализирал, даден като питка над кълбото. Подхранването на пчелните семейства през януари, когато те не са застрашени от глад, е погрешно. Даването храна на пчелите през януари в каквато и да е форма им вреди в няколко направления. От пълен покой те инстинктивно веднага минават в активно състояние - повишават температурата в кълбото, за да могат отделните пчели от неговата повърхност да се отделят и да стигнат до храната, да я разтворят и пренесат в течно състояние до килийките на питите. Тази дейност продължава повече от 10-15 дни, през което време пчелите са в повишена активност и консумират повече храна, за да отделят нужната за това топлина. Наред с това те трябва да преработват захарта в усвоима за тях форма - да превърнат сложните захари в прости, като отделят от жлезите си ензима инвертаза, което ги изтощава физиологически. През януари и въобще през целия зимен период на пчелните семейства, останали без храна в централната част на гнездата, вместо твърда храна трябва да се дават пити с мед. За тази цел трябва да се преразпределят медовите запаси в самото гнездо чрез разместване на питите (питите с мед да се разположат между празните в центъра) или чрез обръщането им (медените участъци на обърнатите пити да попаднат между празните участъци в центъра на гнездото). Ако в гнездото храната е привършена, което е недопустимо при нормална подготовка и зазимяване, в замяна на празните пити на пчелите трябва да се дадат пити с мед от склада.  През януари в нашата страна пада понякога дебел сняг, който затрупва наполовина или изцяло кошерите. В такива случаи пчеларят не трябва да бърза да ги открива, освен ако снегът е навят пред кошерите и е затворил плътно входовете. Той трябва да посещава пчелина периодично, както и след буря (виелица), за да се ориентира за състоянието на кошерите - за откриване на капаци, обръщане на кошери, повреди от злосторници, нападения от кълвачи. Поне веднъж в месеца той трябва да извърши прослушване на кошерите, което го ориентира за състоянието им по косвен път - по издавания от пчелите шум.  През януари пчеларят продължава ремонта на инвентара, който ще използва през следващия сезон, и подготовката на питите за изграждане (опъването на тела), като приготвя минимум по 5-6 пити за дадан-блатовите и по 8-10 за многокорпусните кошери.", "date": "2020.01.10", "title": "Не давайте  храна на  пчелите"}
{"url": "https://www.monitor.bg:443/bg/a/view/pred-zakona-vsichki-sme-ravni-185456", "text": "Не министър Нено Димов, а хората в Перник са за ожалване. Гражданите на европейски град да бъдат докарани в 21 век до скотски сбивания кой да докопа жизненоважните бутилки с минерална вода, изпратени като помощ, е унизителна и недопустима гледка. Вместо там поне ред да въведат, ни занимават в какви удобства в ареста бил прекарал министърът, килията му била самостоятелна, имало маса, столове. И откъде накъде прокурорите го качили на техен бус, за да го отведат, той можело и сам да отиде за разпита. Стигна се дотам, че негов колега министър, възкликна, че това било “политическо убийство”... По-кротко, моля! Пред закона всички сме равни! Чест му прави на новия главен прокурор, че с един удар прати в историята “червено-синята мъгла” и договорката им да не си търсят сметка за прегрешенията, защото “палачинката се обръща”. Точно, заради тази безнаказаност, преходът бе наречен криминален. Други са тези, които имат нужда от добро отношение. И кроасани, разбира се. Това в никакъв случай не са тези, които се изгавриха с перничани. Няма да припомняме колко дни след избухването на скандала, министърът реши от кумова срама да посети града. И как чиновнически търсеше оправдания, вместо да прояви малко емпатия към страдащите. Накрая нека кажем, че случващото с този министър е предупреждение към всички, които искат да работят в полза роду. И че всеки, нагазил закона, ще получи възмездие. Видя се, че търпението ни е изчерпано.", "date": "2020.01.10", "title": "Пред закона всички сме равни"}
{"url": "https://www.monitor.bg:443/bg/a/view/8-godishno-dete-ot-dobrich-se-nujdae-ot-pomosht-185449", "text": "8-годишният Преслав от Добрич се нуждае от трансплантация на стволови клетки. Детето е родено с детска церебрална парализа. Когато Преси е на година и два месеца, родителите му разбират страшната диагноза. От болница в Турция дават големи шансове за лечение, което обаче струва 22 974 щатски долара. Сумата е непосилна за семейството, затова средствата се събират в платформата за дарения helpkarma. За историята на Преслав разказва майка му Валентина Йовева. “От раждането си до днес животът на Преси е ежедневна борба с тежката диагноза детска церебрална парализа. Откакто се роди, до ден днешен, когато вече е на 8-годишна възраст, се борим с тази болест. Когато беше на годинка и два месеца, след преглед в клиниката на проф. Чавдаров – \"Св. София\" разбрахме, че Преслав е обречен за цял живот и че няма лечение за болестта. Но ние не сме спрели да се надяваме и да се борим. През следващите 7 години обиколихме цяла България. Дори заминахме за Германия с надеждата да намерим лечение на заболяването му. Не постигнахме голям резултат там и затова се върнахме в България, за да потърсим друг, по-ефикасен начин за борба. Насочиха ни към професор Ердал Карагьоз, който в турската болница \"Liv Hospital\". За да има по-добър резултат, Преслав трябва да посети клиниката в продължение на два курса за трансплантация на стволови клетки. Ние вярваме в добрината на хората и се надяваме на вашата подкрепа и помощ! Вярваме, че благодарение на вас един ден той ще бъде самостоятелен и ще направи своите първи крачки! Благодарим на всички, които ще ни подкрепят. С един линк може да го подкрепите или дарите в bg.helpkarma.com -Помогни на Преслав”, пише Валентина Йовева. „Здравейте, мили хора! Аз съм Преси и съм на 8 г. Когато гледам децата пред нас да играят, И аз по цял ден си стоя в къщи и гледам телевизия. Гледам през прозореца със насълзени очички и се надявам един ден и аз да бягам и играя с тях. Мама казва, че един добър чичко доктор от голям град може да ми помогне да проходя. Тя и татко много ме обичат и правят всичко за мен да не ми липсва. Мама се надява един ден да ме заведе при този чичко да ми помогне да ходя. Огромно Благодаря, че ме подкрепяте и ми давате сили да продължа-ОБИЧАМ ви! МОЛЯ отново да ми помогнете и да отворете сърцата си. Благодаря на всички  които ще ме подкрепите!“, са думите на Преслав към всички, които искат да му помогнат.        ", "date": "2020.01.10", "title": "8-годишно дете от Добрич се нуждае от помощ"}
{"url": "https://www.monitor.bg:443/bg/a/view/finlandski-ucheni-syzdadoha-hrana-ot-vyzduha-185267", "text": "Финландски учени произведоха протеин \"от въздуха\" и смятат, че храната може да съперничи на соята, съобщи Би Би Си. Протеинът се създава от почвена бактерия, захранвана с водород, получен от електролиза на вода. Ако електричеството идва от слънчев или вятърен генератор, храната може да се отглежда при нулеви емисии парникови газове, смятат изследователите. В основата на проекта за създаване на протеин \"от въздуха\" е Паси Виника, преподавател в университета на Лапенранта. Той е изпълнителен директор на компания, създала пилотно предприятие за производство на протеин въз основа на технология, разработвана за космическата индустрия през 60-те години на миналия век. Пилотното предприятие \"Слънчеви храни\" в покрайнините на Хелзинки вече е привлякло 5,5 милиона евро инвестиции и според учените, в зависимост от цената на електроенергията, разходите по производството на хранителен протеин \"от въздуха\" ще се доближат до тези за производството на соя до 2025 г. Протеините, получавани при ферментация, ще бъдат около 10 пъти по-евтини от животинските протеини до 2035 г., прогнозира мозъчният тръст \"Ретинк Екс\". Произвежданото в предприятието брашно \"Солеин\" няма вкус и може да бъде неутрална добавка към всички видове храни. Според създателите му то може да се използва и за среда за отглеждане на култивирано месо и риба, както и за изхранване на добитък вместо соя, отглеждана върху терени в амазонските гори. Интересът на инвеститорите към нови храни нараства, казва проф. Леон Тери от университета на Кранфийлд.", "date": "2020.01.10", "title": "Финландски учени създадоха храна \"от въздуха\""}
{"url": "https://www.monitor.bg:443/bg/a/view/zaradi-afrikanskata-chuma-unishtojavat-hiljadi-praseta-vyv-varnensko-185439", "text": "Скоро ще започне унищожаването и загробването на близо 40 000 прасета от фермата във варненското село Брестак. Заради огнището на Африканска чума по свинете, в община Вълчи дол е обявено частично бедствено положение. Пробите са взети от Българската агенция по безопасност на храните като пасивен надзор, след обявяването на огнище на заразата в свинекомплекса в шуменското село Никола Козлево. Следейки движението на животните от и към двата комплекса, собственост на едно и също юридическо лице, е станало ясно, че между тях има технологична свързаност. В свинекомплекса в Брестак се отглеждат 39 656 животни, а в Никола Козлево – около 25 000“, съобщи областен управител на Варна Стоян Пасев. Положителните резултати от пробите са потвърдени на 8 януари, 2020 г. от Националната референтна лаборатория в Националния диагностичен научноизследователски ветеринарномедицински институт в София. Веднага е определена 3-километрова предпазна зона около огнището, в която влизат селата Брестак и Генерал Киселово от община Вълчи дол. Определена е и наблюдавана 10-километрова зона. „Започваме процедура по евтаназия. Надявам се до края на другата седмица да приключим със загробването. То ще се извърши на отредена за целта площадка от 17 дка в непосредствена близост до свинекомплекса. Областната дирекция по храните ще започне и проверки за прасета, които се отглеждат в личните стопанства тип „Заден двор“ в съседните на комплекса села Брестак и Генерал Киселово. Частичното бедственото положение в Община Вълчи дол ще остане до пълното умъртвяване и загробване на всички заразени животни“, коментира още ситуацията Стоян Пасев.", "date": "2020.01.10", "title": "Заради африканската чума унищожават хиляди прасета във варненско"}
{"url": "https://www.monitor.bg:443/bg/a/view/600-000-grajdani-deklarirat-dohodite-si-185448", "text": "Около 600 000 са гражданите, които се очаква да подадат годишна данъчна декларация в Националната агенция по приходите (НАП). Това каза говорителят на приходната агенция Росен Бъчваров. Над 300 000 пък са обикновено декларациите, които пристигат от юридически лица. Общо двете групи образуват близо милион декларации. Днес започна данъчната кампания като тази година тя ще протече малко по-различно. „Има много промени, касаещи предоставянето на информация, както от фирмите, така и от физическите лица“, предупреди шефът на дирекция „Обслужване“ в НАП Боряна Георгиева. Една от тях е, че основният работодател ще трябва да подава информация за всички доходи, които сме получавали през годината от трудови договори. „Всеки работодател трябва да подаде справка в НАП кои лица са получавали доходи при него – в какъв размер, какъв е удържаният данък и осигурителни вноски, както и да включи информация от другите работодатели, при които е работило това лице“, поясни Георгиева.Служителите пък имат задължението да предоставят бележка при основния си работодател за предишно изплатени суми. „За основен работодател се счита този, към който служим към 31 декември“, поясни Бъчваров. На база на тези данни през март ще може да се използват За верността на данните обаче отговорност носи всеки данъкоплатец. „Остава възможността за подаване на декларациите на хартия или по пощата по електронен път“, успокои Георгиева. Тази година към декларацията няма да се прилагат служебни бележки от работодател, нито копие от ТЕЛК/НЕЛК решение. От отстъпка от 5% ще се възползваме до 31 март като условие за това е декларацията да е подадена онлайн, в същия срок да е изплатен дължимият данък и да нямаш неизплатени задължения. Самоосигуряващите се пък за задължени онлайн да подадат данни, а доходите от наем трябва да бъдат вписани ръчно от наемодателите. Ако искаме да използваме облекчения, каквито има за ипотека на млади семейства, за допълнително доброволно пенсионно и здравно осигуряване или застраховка \"Живот\", ще трябва да представим доказателство за искането си. Гражданите с доходи от извънтрудови взаимоотношения подават годишната си декларация, както обикновено, без да има нужда да известяват основния си работодател, който отговаря само за трудови договори. Още в първия ден НАП отчете Подадените декларации само за няколко часа са над 60, като броят им продължава да расте. Освен това, значителен брой данъкоплатци са обновили ПИК кодовете си. „От сутринта има интерес към ПИК – само в софийските офиси има няколко стотин издадени персонални кодове от началото на деня“, каза Бъчваров. Очакванията са всеки втори от трима да подаде документи онлайн като от приходната агенция насърчиха гражданите да си направят персонални кодове или електронни подписи. Бъчваров припомни, че до 17 февруари е хубаво всеки да обнови използвания от него браузър до най-нова версия, тъй като след тази дата електронните услуги на НАП ще изискват допълнителна сигурност.", "date": "2020.01.10", "title": "600 000 граждани декларират доходите си"}
{"url": "https://www.monitor.bg:443/bg/a/view/izbraha-nov-vremenen-upravitel-na-vi-k-pernik-185441", "text": "Борислав Иванов от Радомир е избран за нов временен управител на ВиК-Перник, съобщи bTV. Припомняме, че вчера бяха направени претърсвания на ВиК-Перник и областната управа на града във връзка с водната криза. Борислав Иванов е работил в продължение на 5 години във ВиК-дружеството, както и в пречиствателна станция \"Студена\", където в момента се извършва ремонт. Той е избран с пълно единодушие на представители от всичките 6 общини (Перник, Радомир, Брезник, Земен, Трън, Ковачевци), както и на представител на МРРБ. Той ще бъде управител до назначаване на нов конкурс. Инж. Иван Витанов беше отстранен от поста управител на ВиК - Перник още през ноември миналата година, когато започна водната криза в града. Като причина за отстраняването му беше посочено късното уведомяване за проблема с водата, както и липсата на достатъчно информация, което е довело до напрежение сред хората.", "date": "2020.01.10", "title": "Избраха нов временен управител на ВиК-Перник"}
{"url": "https://www.monitor.bg:443/bg/a/view/nad-polovin-kilogram-narkotici-zaloviha-policai-v-pirinsko-185440", "text": "Над половин килограм канабис, около 34,32 грама кокаин, 5,41 грама хероин, 1,03 грама метаамфетамин и четири електронни везни са иззети от полицейски служители на ОДМВР-Благоевград при мащабна полицейска акция по линия „Наркотици“.  Акцията е проведена на територията на общините Гоце Делчев, Петрич, Сандански и Благоевград. Арестувани са са петима, информираха от Областната полицейска дирекция в Благоевград. Двама 17-годишни младежи от Гоце Делчев са задържани след извършената им проверка в района на ул. “Ален мак“ и градския парк. Намерена и иззета е около 0,8 грама марихуана у единия и около 0,51 грама марихуана у втория младеж. След  извършена проверка в жилище в Петрич и прилежащо към него таванско помещение  полицейски служители на РУ-Петрич са намерени и иззели около 119 грама канабис и две електронни везни. Задържан е 25-годишен петричанин, обитаващ дома. В хода на полицейската операция, от служители на група КП при РУ-Сандански, са претърсени жилища на адрес в Сандански, при които са намерени и иззети: около 34,32 грама кокаин, около 5,41 грама хероин, около 1,03 грама метаамфетамин, около 433,03 грама суха, тревиста маса, реагираща положително на канабис, две електронни везни и около 36,65 грама черно-кафява течност, реагираща положително на канабис. Със заповед за задържане до 24 часа е арестуван 44-годишен от Сандански. В района на ул. \"Хр. Чернопеев“ в Благоевград, от полицейски служители на 01 РУ-Благоевград, е проверен 38-годишен благоевградчанин, у когото е намерено бяло, прахообразно вещество, чието количество е в процес на установяване. След направен полеви тест веществото е реагирало положително на кокаин. За случаите са уведомени съответните Районни прокуратури.", "date": "2020.01.10", "title": "Над половин килограм наркотици заловиха полицаи в Пиринско"}
{"url": "https://www.monitor.bg:443/bg/a/view/shofiorka-blysna-peshehodka-v-pazardjik-185451", "text": "Пешеходка е пострадала при пътен инцидент в Пазарджик. Сигнал за случилото се е бил получен вчера около 10 часа на телефона за спешни повиквания – 112.  В района на бул. „Христо Ботев“ 65-годишната жителка на областния град М.В. пресичала пътното платно на пешеходна пътека. Тогава през крака й преминал лек автомобил „Волво“, с водач съгражданката и Р.А. – 47г. , която предприемала маневра за ляв завой, като блъснала пешеходката. В резултат на това пострадалата е транспортирана и настанена в МБАЛ-Пазарджик с фрактура на лявото стъпало, без опасност за живота. На мястото е извършен оглед, образувано е полицейско производство.", "date": "2020.01.10", "title": "Шофьорка блъсна пешеходка в Пазарджик"}
{"url": "https://www.monitor.bg:443/bg/a/view/konstantin-i-fynki-se-sybirat-v-efir-185469", "text": "Поп-фолк звездата Константин и музикантът с поразяваща уста Димитър Ковачев – Фънки отново ще се съберат в риалити формат. Този път те няма да вдигат наздравици в Къщата на „ВИП Брадър“, а ще мерят сили в кулинарната надпревара „Черешката на тортата“ идната седмица. Освен тях, готварските си умения в ефир ще демонстрират певицата Жана Бергендорф, актрисата Деси Тенекеджиева и ексцентричният Джийсън Брад Люис. Джийсън, който към момента се занимава с режисура, пръв ще покаже какво умее в кухнята. Той ще изненада гостите си със скромно меню и още в началото на вечерята ще се усети напрежение сред присъстващите. Втора с тигани ще се вихри Жана. Тя ще почерпи останалите от звездната компания с обилно меню, няколко вида алкохол и емоционална история за Лили Иванова. След тях Фънки ще отвори дома си за телевизионните зрители. Той ще готви с помощник – неговият приятел шеф Василев. Двамата ще представят традиционна българска трапеза, като музикантът дори ще омеси питка. В четвъртък е ред на Деси, която няма да улучи вкусовите предпочитания на всичките си гости, а последен като домакин ще видим Коцето.", "date": "2020.01.10", "title": "Константин и Фънки се събират в ефир"}
{"url": "https://www.monitor.bg:443/bg/a/view/mladeji-dobrovolci-dariha-kislorodni-palatki-na-otdelenieto-za-novorodeni-185445", "text": "Доброволци от „Съвета за младежка политика“ дариха на Неонатологично отделение на МБАЛ-Пазарджик пет кислородни палатки. Средствата, с които са закупени уредите, са в размер на 1000 лв. Те са събрани в рамките на кампанията „Пазарджик обича“, която се реализира през изминалата 2019 г. Това е голяма кауза, зад  която застанаха много хора и днес правим първото дарение на МБАЛ-Пазарджик. Близо 2 хиляди лева са събраните в металното сърце с пластмасови капачки, както и от предадените в пунктовете за рециклиране пластмасови шишета, хартия и алуминиеви кенчета. Благодаря на всички доброволци и хората, които се включиха в кампанията\", заяви председателят на Съвета за младежка политика Александър Иванов, след като връчи дарението на началника на Неонатологично отделение д-р Здравка Пиронова. „Изключително благодарни сме за дарените кислородни палатки, защото голяма част от тези, с които разполагаме са амортизирани. Много благодаря на всички дарители, които са събирали капачки, за да помогнат на бебенцата, които са при нас. Имаме нужда от кувьози и апаратура, защото се увеличават болните и недоносени деца, а разходите за едно недоносено дете на ден са над 1000 лв.\" , отбеляза д-р Пиронова. В момента в интензивния сектор на отделението се отглежда изключително малко бебе, което е родено на 20 декември. Малкият Игнат е роден с тегло от едва 650 грама. Вече тежи 750 грама и състоянието му е стабилно, но има нужда от постоянни грижи. Той също се нуждае от кислородна палатка, обясни д-р Пиронова.  Изпълнителният директор на МБАЛ-Пазарджик д-р Красимир Темнилов връчи на Александър Иванов благодарствено писмо за направеното дарение и от името на ръководството на лечебното заведение изказа благодарност за благородната  кауза на младежите от Съвета за младежка политика, свързана с недоносените бебета. \"Показахте, че имате големи и добри сърца. Благодарим ви за добрия пример, който давате. Пожелавам ви да сте здрави и нека да продължим сътрудничеството с вас, за да сме в помощ на най-малките\", каза още  д-р Темнилов. Той допълни, че болницата също се включва в кампанията „Пазарджик обича“ и  дари пластмасови капачки за нея.  От отделенията на болницата вече е събран голям брой капачки, които утре ще бъдат предоставени на пункта за рециклиране.        ", "date": "2020.01.10", "title": "Младежи-доброволци дариха кислородни палатки на отделението за новородени"}
{"url": "https://www.monitor.bg:443/bg/a/view/1468-domakinstva-v-ruse-vryshtat-starite-pechki-185446", "text": "Общо 1468 домакинства в Русе ще трябва да предадат печките си на дърва и въглища, ако кандидатстват и бъдат одобрени по проекта по програмата „Лайф“ на ЕС за подобряване качеството на атмосферния въздух. Русе е една от шестте общини в страната, в които определен брой домакинства ще преминат безплатно от отопление на твърдо гориво към по-екологично. В първата, пилотна част на проекта ще бъдат одобрени 80 домакинства, а останалите 1388 – през втория етап, поясни заместник-кметът на Община Русе Димитър Недев. Приемането на молбите ще започне на 15 януари. Задължително условие е домакинствата да се отопляват на дърва и въглища. Ако желанието им е да преминат на газ, трябва да приложат становище на газоразпределителното дружество. Старите им печки ще бъдат иззети и рециклирани. Продължителността на проекта е 6 години, а стойността му за Русе е 2 999 000 лева. От тях 60 процента са европейско финансиране, а 40 на сто се осигуряват от общината. В проекта „Българските общини работят заедно за подобряване на качеството на атмосферния въздух“ освен Русе, участват и Столична община, Бургас, Стара Загора, Велико Търново и Монтана.", "date": "2020.01.10", "title": "1468 домакинства в Русе сменят старите печки"}
{"url": "https://www.monitor.bg:443/bg/a/view/gastarbajter-vrjaza-avtomobil-v-lokomotiv-pri-spusnati-barieri-185444", "text": "48-годишен жител на Ямбол, който през следващата седмица се готвел да замине на работа в Германия, пробва да премине при спуснати бариери жп прелез в сливенското село Желю Войвода, през който по това време е праминавала пътническа влакова композиция. В резултат на неправомерното действие на място е загинал 20-годишният Недялко Христов, пътуващ в лекия автомобил „Фолксваген Шаран“, а часове по-късно е починал и 47-годишният му баща Велико Христов. Сигналът за поредния трагичен инцидент в района е получен на телефон 112 към 19.56 часа на 9 януари. Към мястото веднага са се отправили екипи на РУ-Сливен, РСПБЗН-Сливен и екипи на Спешна помощ. От извършения оглед се установява, че леката кола с кърджалийски регистрационен номер К8477АТ е преминавала през железопътния прелез при спуснати бариери и работеща звукова и светлинна сигнализация. Автомобилът е ударен от преминаващия пътнически влак. В купето освен водача Красимир Тодоров е имало още четирима мъже на 20, 47 и 57 години от Ямбол и 35-годишен от село Сотиря. След прегледа в лечебното заведение е бил освободен жителят на Сотиря Алекси Алексиев, останалите са оставени за лечение в МБАЛ „Д-р Иван Селимински“, единият е с опасност за живота. В хода на досъдебното производство леко ранените са съобщили, че секунди преди удара те предупредили Красимир за идващата влакова композиция, но той пренебрегнал сигналите им и с мръсна газ подкарал автомобила покрай бариерата.", "date": "2020.01.10", "title": "Гастарбайтер вряза кола във влак при спуснати бариери, двама загинаха (ОБЗОР)"}
{"url": "https://www.monitor.bg:443/bg/a/view/7-godini-zatvor-za-advokt-zavljakyl-12-dushi-s-nad-polovin-milion-leva-185431", "text": "38-годишен юрист, обвинен в измама с причинени вреди за над половин милион лева, бе осъден от Районния съд във Варна. През 2019 година срещу него беше повдигнато обвинение за извършена измама в особено големи размери в периода от 2 юни 2015 г. до 16 февруари 2017 г. и представляваща особено тежък случай. В резултат на престъплението са пострадали общо 12 души, сред тях съпрузи и роднини, като причинената им имотна вреда е с общ размер на 505 623 лева. Деянието е осъществявано в условия на продължавано престъпление. С цел да набави за себе си имотна облага Мирослав А. възбудил и поддържал заблуждение у потърпевшите, че като адвокат, в качеството си на пълномощник, ще участва от тяхно име и за тяхна сметка в обявени за публична продан имоти по изпълнителни дела. Той вземал пари от потърпевшите, съгласно договори за осигуряване на правна защита и съдействие при подготовката, подаването на документи или наддавателни предложения за покупка на недвижимите имоти във Варна, като поддържал у тях неверни представи, че ще извърши в пълен обем действията, за които са го упълномощили. По този начин, възползвайки се от доверието и авторитета на адвокатската професия, с 9 отделни измамливи деяния през горепосочения период, подсъдимият заблудил и нанесъл парични щети на общо 12 души. Делото пред Районен съд – Варна, по направено от страна на подсъдимия искане, беше разгледано в процедура на съкратено съдебно следствие, с призоваване и разпит само на част от свидетелите. Общо 7 граждански иска от пострадали за причинените им имуществени вреди бяха предявени за съвместно разглеждане в наказателния процес. Съдът призна за виновен в измама 38-годишния Мирослав, като му наложи наказание от 7 години лишаване от свобода, което да изтърпи в затвор при първоначален общ режим. Съдът измени мярката за неотклонение на подсъдимия от „парична гаранция“ в „задържане под стража“, която бе изпълнена незабавно в съдебна зала. Съдът уважи предявените по делото искове от пострадалите за причинените им имуществени вреди и постанови конфискация на половината от имуществото на адвоката за удовлетворяване на ощетените.", "date": "2020.01.10", "title": "7 г. затвор за адвокат, завлякъл 12 души с над половин милион лева "}
{"url": "https://www.monitor.bg:443/bg/a/view/pravjat-izneseno-buro-za-podavane-na-lichni-dokumenti-v-syrnica-185450", "text": "Във връзка с изтичащия през 2020 година срок на валидност на голям брой документи за самоличност на гражданите, Областна дирекция на Министерство на вътрешните работи – Пазарджик в сътрудничество с община Сърница ще организира изнесено бюро за подаване и обработка на заявления за издаване на лични документи (лична карта, и паспорт) в гр. Сърница. Това съобщиха от местната общинска администрация. Целта на инициативата е да се облекчи реда за обработката на заявленията, в това число струпването на големи опашки пред бюрата на паспортните служби през настоящата година, както и да се подпомогнат гражданите, за които представлява трудност придвижването до службите във Велинград и Пазарджик. От общинската администрация в Сърница призовават гражданите, които желаят да се възползват от услугите на изнесеното бюро, задължително да се впишат в списък на желаещите, който се изготвя от служителите в администрацията. Това се налага поради обстоятелството, че мобилната станция на ОД на МВР Пазарджик, на която ще се обработват заявленията, работи с капацитет от 30 заявления на ден. Също така тя ще работи само в изрично определени от директора на ОД на МВР Пазарджик дни, предвид обстоятелството, че бюрото ще представлява мобилна станция и служителите на ОД на МВР Пазарджик ще пътуват до Сърница. За да се избегне струпването на гражданите, дълго чакане и напрежение, ще се съставят предварително списъци на желаещите, които ще бъдат допълнително уведомявани от служители на общинска администрация за деня и часа, в който следват да се явят в мобилната станция. Желаещите следва да заявят желанието си да ползват услугата в Общинска администрация Сърница, първи етаж – информационно гише, при служителите Кадифе Кехайова и Джемиле Пашова за вписване в предварителните списъци, където следва да посочат трите си имена, ЕГН, постоянен адрес и актуален телефон за връзка. Призоваването на гражданите ще бъде извършвано поетапно, по реда на вписването си. Лица, които не са вписани и не са уведомени от служители на общинска администрация за деня и часа на явяването си за подмяна на документи за самоличност, няма да бъдат допускани до мобилната станция. Повече информация за начина и реда за провеждане на процедурата може да получите на телефони 03547 22 66, 0889241299 или на място в Общинска администрация Сърница, първи етаж – информационно гише. От родопската община уточняват, че ползването на услугата не е задължително. Гражданите ще могат да подават заявления и в паспортните служби във Велинград и Пазарджик по досегашния ред.   ", "date": "2020.01.10", "title": "Правят изнесено бюро за подаване на лични документи в Сърница"}
{"url": "https://www.monitor.bg:443/bg/a/view/vijte-kakvo-pecheljat-i-kakvo-gubjat-hari-i-megan-s-ottegljaneto-si-ot-kralskoto-semejstvo-185430", "text": "Всички вече говорят за това! Бомбата бе хвърлена в първите дни на януари, когато принц Хари и Меган представиха намерението си да снижат статута си в британското кралско семейство като нещо, което ще ги направи \"финансово независими\", но двойката запазва по-голямата част от приходите и привилегиите си и ще може да печели от известността си, съобщи АФП. Веднага след като обявиха новината, херцогът и херцогинята на Съсекс публикуваха подробности за новото си финансово положение в интернет. Това е начин да се избегне чувствителната тема за цената на монархията - самата тя много популярна - и подновяващите се критики за разхитителния им начин на живот. Изявлението обаче отприщи нов порой от нападки в пресата, защото обявената финансова независимост е много относителна. Хари и Меган се отказват от дяла си от кралската субсидия, плащана на кралицата за представителните й функции, както и на тези на членове на семейството й, за служителите й и поддръжката на Бъкингамския дворец. Тя е около 82 милиона лири за финансовата 2018 г. - 2019 г., но какви са индивидуалните дялове, не е известно. Субсидията се изчислява според доходите от управляването на имотите на британската корона. Тази сума обаче е едва 5 процента от доходите на Хари и Меган. Останалите 95 процента от доходите им се отпускат от принц Чарлз от херцогството Корнуол, което е частно имение, ползвано от 15-и век от престолонаследника. Освен земите - 53 000 хектара, към него има и финансови инвестиции. Активите му през 2018 г. -2019 г. са почти милиард лири, а печалбите - над 20 милиона лири. Около 5 милиона лири (5,9 милиона евро) се превеждат ежегодно на двамата сина на принц Чарлз - принцовете Хари и Уилям, посочи в. \"Таймс\". Хари и Меган не казаха, че ще се откажат от тези средства. Остава да се види реакцията на принц Чарлз, чието мнение за оттеглянето им не е потърсено. Двамата съпрузи искат да запазят титлите си, както и да продължат да използват резиденцията си Фрогмор хаус \"с позволението\" на кралицата, която е неин собственик. Резиденцията беше ремонтирана за 2,4 милиона лири за сметка на данъкоплатците, преди те да се нанесат в нея. Като се отказват от кралската субсидия, Хари и Меган получават свободата да печелят пари. За тази двойка, към която има голям интерес (а и която е доста богата), това не би трябвало да е проблем. Те могат да се отдадат на благотворителния бизнес, който е много развит в англосаксонския свят. \"Активите им като бивша актриса за херцогинята и бивш военен за херцога са много продаваеми\" - пише в. \"Дейли телеграф\", като дори подхвърля, че Меган може да изпълни собствената си роля в сериала \"Короната\". Ако Хари и Меган плащат за частните си пътувания, те твърдят на сайта си, че искат да продължат \"да подкрепят\" кралица Елизабет Втора и да правят официални посещения, които са финансирани от кралската субсидия. Статутът им на знаменитости им дава право на въоръжена охрана от британската полиция. В това отношение не е предвидена промяна. Междувременно стана ясно, че Хари и съпругата му Меган ще ограничат контактите си с медиите, след като се оттеглят от задълженията си на старши членове на британското кралско семейство, съобщиха ДПА и Асошиейтед прес. Херцозите на Съсекс, които критикуват остро отколешните традиции за медийно отразяване на кралското семейство, заявиха, че предпочитат да общуват пряко с обществото чрез социални медии. На уебсайта си sussexroyal.com Хари и Меган съобщиха, че смятат да напуснат традиционната система на медийно отразяване на кралското семейство. Те пишат, че британските кралски кореспонденти погрешно \"се смятат по света за надеждни източници\". \"Това погрешно разбиране води до публикации и от други медии по света и това усилва неправилното отразяване\", пишат херцозите на Съсекс. Точните информации \"често биват редактирани или пренаписвани от редакционните екипи и създават фалшиви впечатления\", добавят те. Принц Хари и Меган смятат в бъдеще да контактуват с \"местни медии и млади журналисти\" и \"да осигуряват достъп на надеждни медии, които отразяват обективно събитията, за да информират за ключови моменти и събития\". По-рано беше съобщено, че Хари и Меган се чувстват подложени на голям натиск от британските медии, които според тях проявяват твърде голямо внимание към живота им. Миналата година Хари заклейми британските медии за отношението им към жена му и ги обвини, че я преследват както са правели с майка му принцеса Даяна, която загина през 1997 г. в автомобилна катастрофа в опит да избяга от папараци, отбелязва Асошиейтед прес.", "date": "2020.01.10", "title": "Вижте какво печелят и какво губят Хари и Меган с оттеглянето си от кралското семейство"}
{"url": "https://www.monitor.bg:443/bg/a/view/pochina-legendata-na-beroe-petko-petkov-185442", "text": "На 73-годишна възраст след кратко боледуване  почина легендарният футболист Петко Петков (3 август 1944 - 10 януари 2020), съобщиха от ПФК „Берое“. Минути по-късно от личния си профил във Фейсбук кметът на Стара Загора Живко Тодоров потвърди тъжната вест с думите: „Една звезда се качи на небето…Поклон!“. Дългогодишният централен нападател на зелено-белите стартира кариерата си още като ученик в „Локомотив“ (Септември) . Впоследствие играе за отбора на Акумулаторния завод-Пазарджик, \"Родопа\" (Смолян), \"Миньор\" (Рудозем) и \"Горубсо\" (Мадан). На 29 октомври 1967 г., в деня на сватбата си,  бележи 5 гола за победата на „Горубсо“ с 5:0 срещу \"Арда\" (Кърджали) в мач от „Б“ група, като изявите му са забелязани от ръководството на „Берое“ (Стара Загора). Със зелено-белия екип има изиграни 260 мача със 144 гола в „А“ група и 92 мача с 89 гола в „Б“ група. Двукратен голмайстор на „А“ група през 1974 г. (с 20 гола) и през 1976 г. (с 19 гола). През сезон 1974/75 вкарва рекордните 51 гола в „Б“ група. Бележи също 14 гола за \"Берое\" в евротурнирите - 9 в Купата на УЕФА и 5 в КНК. В „А“ група има също 20 мача с 8 гола за \"Академик\" (Свищов). Става първият български професионален футболист, който играе в чужбина: бил е шампион и носител на Купата на Австрия с отбора на \"Аустрия\" (Виена), за който има 51 мача с 10 гола в Австрийската Бундеслига. През 2016 година общинските съветници избраха Петков за почетен гражданин на Стара Загора. Видимо развълнуван тогава голмайсторът заяви: \"От 1968 година съм в \"Берое\". Останах заради града и хората. Той ми даде много, както и аз на него!\". В жалейката от ПФК „Берое“ се казва: „Каквото и да напишем за големия Петко Петков ще бъде малко! Истински отдаден на зеления отбор, винаги верен, истински Бероец! Рекордьорът по отбелязани голове за любимия отбор, печелил купи и безброй мачове със зелената фланелка! Благодарим ти за всичко, което ни даде! Оставаш завинаги в сърцата ни и винаги ще бъдеш с нас! Легендите не умират!“ Поклонението пред тленните останки ще бъде на 12 януари (неделя) във фоайето на старозагорската държавна опера. Очаква се да бъде погребан в съседство с легендарния генерал Делчо Делчев. Фенове на „Берое“ издигнаха предложение градският стадион да носи неговото име.", "date": "2020.01.10", "title": " Стара Загора се прощава с футболната легенда Петко Петков"}
{"url": "https://www.monitor.bg:443/bg/a/view/tol-sistemata-trygva-s-po-niski-tarifi-i-namalen-obvat-185447", "text": "След тричасова среща с премиера Бойко Борисов превозвачите се договориха тол системата да стартира от 1 март, но с по-ниски тарифи и намален обхват на таксуване. От началото на март тол системата ще заработи с тарифи, предложени от транспортния бранш, обяви регионалният министър Петя Аврамова. Системата ще бъде тествана и ако приходите от нея са по-малко от предвидените, ще бъдат актуализирани. По време на срещата с премиера е договорено новата система за таксуване да заработи от 1 март, а дотогава всички браншови организации да съдействат максимално. \"Всяко едно пътно превозно средство на 3,5 тона, както и малките, и големите автобуси, ще бъдат оборудвани и със сключени договори, така че от началото на марти при пускане в търговска експоатация на системата, да не се получат никакви смущения при пътуване по републиканската пътна мрежа\", обясни договореното с превозвачите министър Аврамова. В понеделник по-ниските тарифите ще бъдат публикувани за обществено обсъждане, а до 1 март и приети от Министерски съвет. До 1 юни ще бъде видяно в реално време какви са приходите от тол системата, допълни още Аврамова. Ако сумите са близки до първоначално очакваните, тарифите няма да бъда увеличавани. Припомняме, че от тол таксите на тежкотоварните камиони и автобуси се очакваха 450 млн. лева годишно в хазната. От обхвата на таксуването отпадат всички пътища втори клас, ще се заплаща преминаването само по магистрали и първи клас пътища, обяви зам. министър Николай Нанков. Йордан Арабаджиев от Съюз на международните превозвачи допълни, че тарифите са според класове пътища и еврокатегория. За автомагистралите превозвачите са се договорили тарифата да се намали от 18 на 11 стотинки на километър.  Протест на превозвачите няма да се състои на 13 януари, превозвачите отлагат с три месеца планирания блокаж на страната, обяви Магдалена Милтенова от Асоциация на автобусните превозвачи. Браншът се договорил с управляващите нерагламентирания превоз да бъде инкриминиран, да бъде създаден единен орган за контрол и превозвачите да имат възможност да кандидатстват за европейски средства през следващия програмен период.", "date": "2020.01.10", "title": "Тол системата тръгва с по-ниски тарифи и намален обхват"}
{"url": "https://www.monitor.bg:443/bg/a/view/karakachanov-za-aresta-na-neno-dimov-tova-e-pokazno-ubijstvo-185432", "text": "Вицепремиерът и военен министър Красимир Каракачанов е провел среща с премиера Бойко Борисов заради ареста на министъра на околната среда и водите Нено Димов. На журналистически въпрос дали е имало среща и дали ще последва оставката на министъра, Каракачанов отговори така: \"След това показно убийство... Това е показно убийство\". От думите му стана ясно, че скоро ще бъде оповестена информация по случая. Министър Нено Димов е от квотата на малкия коалиционен партньор \"Обединени патриоти\". По-рано в Министерския съвет пристигнаха и шефът на ДАНС Димитър Георгиев, и главният секретар Ивайло Иванов.", "date": "2020.01.10", "title": "Каракачанов за ареста на Нено Димов: Това е показно убийство"}
{"url": "https://www.monitor.bg:443/bg/a/view/i-shon-mendes-napravi-darenie-za-borbata-s-pojarite-v-avstralija-185382", "text": "Младият канадски изпълнител Шон Мендес е поредната знаменитост, направила дарение в подкрепа на борбата с горските пожари, които опустошават Австралия. Сумата на дарението, направено чрез едноименната фондация на 21-годишния певец и автор на песни, не се споменава. Средствата ще бъдат използвани за подпомагане на австралийския Червен кръст и пожарните служби на Нов Южен Уелс и Южна Австралия. Присъедините се към мен и подкрепете усилията за подпомагане на пострадалите от опустошителните ефекти на пожарите\", написа младият изпълнител в Туитър. Сред знаменитостите, направили дарения за борбата с пожарите, са още Никол Кидман и Кийт Ърбан, Пинк, Кайли Миноуг, Крис Хемсуърт, Елтън Джон, Кайли Дженър, Елън ДеДженеръс и други.", "date": "2020.01.10", "title": "И Шон Мендес направи дарение за борбата с пожарите в Австралия "}
{"url": "https://www.monitor.bg:443/bg/a/view/ostaviha-v-aresta-edin-ot-zadyrjanite-za-smyrtta-na-fena-na-botev-pd-v-solun-185433", "text": "Единият от двамата млади мъже, задържани във връзка с нападението и последвалата смърт от удар на автомобил на 28-годишен български футболен фен в Солун, беше оставен в ареста вчера. Решението за затвор на 24-годишния мъж, очакващ процес, беше прието от магистрата и прокурора, който разглежда случая. Той е обвинен в принос за смъртта на 28-годишния българин и за нанасяне на тежка телесна повреда по време на нападение от около 10 местни фенове върху трима български привърженици на съперничащ футболен отбор. Съдебното следствие по-рано тази седмица установи, че българинът е бил убит в резултат на удар от кола, докато се е опитвал да избяга от ултрасите. 26-годишният водач на автомобила също е обвинен, че е избягал от мястото на произшествието и е бил освободен от ареста в сряда. Вторият младеж, замесен в инцидента, който е на 26 години, също беше освободен в четвъртък. Повече от 7 часа продължи заседанието в Солун, на което разпитваха задържаните за смъртта на българина Тоско Бозаджийски. Той беше удрян с метални прътове и прегазен от кола, след като български фенове на „Ботев” (Пловдив) бяха нападнати от привърженици на гръцкия ПАОК. Адвокатът на момчето, което остава в ареста, излезе да говори пред журналисти след разпита. Той цитира много подробно къде се е намирал неговият клиент в момента на инцидента. Ще трябва много подробно да се проследи по минути и секунди кой къде се е намирал и каква вина има за смъртта на Тоско Бозаджийски. „Считам, че обвинението за предумишлено убийство е пресилено. Става въпрос за причиняване на тежка телесна повреда. Полицията също отхвърля възможността деянието да е предварително организирано, с цел причиняване на смърт. Не е възможно група от 20 души да предвидят последвалия развой. Патолозите потвърждават, че смъртта е настъпила вследвствие на автомобилното произшествие. Клиентът ми не приема обвинението. И свидетелите по делото посочват, че мястото на трагичния инцидент е на 500 метра от кафенето, пред което са били посрещнати българските фенове. Клиентът ми не е признал вина по обвиненията, отрекъл ги е поради факта, че не е присъствал на мястото по времето на инцидента. В крайна сметка обаче мнението на прокурора и съдията е, че има данни за вина, както и че има вероятност за извършване на нови престъпления и клиентът ми остава в ареста”, обясни адвокатът на задържания. Изглежда делото ще се разплете тогава, когато стане ясно дали нанесената телесна повреда на Тоско Бозаджийски е била смъртоносна, или тежка. Адвокатите на задържания ще се опитват да докажат, че жената, блъснала момчето, е основният причинител на смъртта.", "date": "2020.01.10", "title": "Оставиха в ареста един от задържаните за смъртта на фена на „Ботев“ (Пд) в Солун"}
{"url": "https://www.monitor.bg:443/bg/a/view/pijan-klient-zadignal-taksi-v-sofija-no-bil-spipan-po-pytja-za-velingrad-185434", "text": "Млад мъж, който наел такси в столицата с поръчка да го закара до Велинград, изчакал шофьора да спре на бензиностанция и да зареди гориво, откраднал колата“ Фолксваген“ и отпрашил в неизвестна посока. Злополучният крадец обаче бил засечен от автопатрул на Районното управление на МВР в Септември  в дефилето на Чепинска река. До задържането на автокрадеца се стигнало, след като софийските полицаи подали сигнал до колегите си в Пазарджик и шефът на местната дирекция на МВР ст.комисар Ивайло Тишев разпоредил екипи на „ Магистрална полиция“, на полицейските управления в Септември и Велинград да завардят трасето. В резултат на предприетите действия криминалисти от полицейското управление в Септември успели да засекат таксито в дефилето между Варвара и Велинград, уточни говорителят на Областната дирекция на МВР в Пазарджик Мирослав Стоянов. След като издебнали удобен момент полицаите атакували и задържали автокрадеца. Оказал се 28-годишният Николай П. от Сливница. Виждайки случващото се той се решил на още една отчаяна стъпка. Предложил на септемврийските криминалисти да го пуснат в замяна на сумата от 5000 лева. Това обаче още повече утежнило положението му. На място е пристигнала и дежурна група от управлението във Велинград, която под ръководството на разследващ полицай е извършила оглед на местопроизшествието. Пътни полицаи са тествали Николай П. с дрегер, като пробата му се оказала положителна – 1.39 промила в издишания въздух. Той е задържан в ареста на РУ-Велинград, а спрямо него е образувано полицейско производство. Разследването продължава под наблюдението на прокурор от районната прокуратура в курорта.  На злополучния клиент-автокрадец ще му бъдат повдигнати обнинения за противозаконно отнемане на МПС, предлагане подкуп на полицай и шофиране в нетрезво състояние.", "date": "2020.01.10", "title": "Пиян клиент задигнал такси в София, но бил спипан по пътя за Велинград"}
{"url": "https://www.monitor.bg:443/bg/a/view/voda-za-varna-i-oblastta-ima-dostatychno-umishleno-se-vsjava-panika-185435", "text": "„Вода за Варна и областта има достатъчно. Някой спекулира със страховете на хората и всява умишлено паника“, заявиха областният управител на Варна Стоян Пасев и шефът на ВиК-дружеството Валентин Вълканов. Повод за изявленията им бе нахлуването в областна управа на група варненци, водени от лидера на „Възраждане“ и общински съветник Костадин Костадинов с искането на обяснения от Пасев за заплахата от водна криза. Подклажданата от Костадинов и „Възраждане“ теза, че водоизточниците, от които се захранва морската столица и областта са полусухи, както и агресивният стил на комуникация, бяха окачествен като опит за спекулиране, за всяване на паника и въвеждане в заблуждение на хората. Варна се водоснабдява от язовир „Камчия“ и от карстовите извори в Девня. Областният управител е изискал специална справка от ВиК-Бургас, тъй като язовор „Камчия“, се намира на територията на съседната област, както и от водното дружество във Варна. Той за пореден път увери категорично, че повод за притеснение няма. Това бе официално обявено неотдавна и от двете водни дружества във Варна и Бургас, а информацията бе потвърдена и от МРРБ. Областният управител посочи и най-лошият вариант, при който дори да се стигне дотам, че язовир „Камчия“ да пресъхне, което няма как да стане, водоподаването може да се прехвърли само на карстовите извори в Девня. „100% заявявам, че водна криза във Варна няма да има и няма как да има, тъй като получаваме вода от двата водоизточника. Не знам защо хората от „Възраждане“ правят съпоставка между Перник и Варна и искат да прехвърлят проблема от болната глава на здравата. Водата няма цвят, затова е добре да не се спекулира партийно с нея“, коментира ситуацията управителят на ВиК-Варна, инж. Валентин Вълканов. Според предоставените данни, полезният обем в язовир „Камчия“ е 160 млн. куб.м., което означава, че водоемът е запълнен на 65%. Количествата от девненските карстоври извори и от „Камчия“ ще стигнат през следващите месеци, дори и да не падне капка дъжд. Шефът на ВиК-Варна обясни още, че през последните 10 години нивото на язовира е такова, каквото е в момента. От него се теглят общо около 50 млн. куб. м. вода за захранването на Варна и Бургас. Инж. Вълканов бе категоричен, че намалелият обем на язовир „Цонево“ не се отразява на водоснабдяването на Варна, тъй като той не се използва за питейни нужди. За девненеските карстови извори пък коментира, че съществуват от римско време и няма как да пресъхнат, след като оттам постоянно излизат 3 000 литра в секунда, докато Варна има възможност да получава около 2 000 литра. Водата от Девня е с нормални показатели, а питейните ѝ качествата са перфектни, категоричен бе Вълканов. Към момента морската столица се захранва с около 250 до 300 литра в секунда от девненските карстови извори и 1300 литра от язовир „Камчия“. Максимумът, с който се захранва с вода града през лятото е 5 млн. кубика месечно, обясни още шефът на ВиК-Варна.", "date": "2020.01.10", "title": "Областният на Варна: Вода има достатъчно, умишлено се всява паника"}
{"url": "https://www.monitor.bg:443/bg/a/view/neno-dimov-gotov-da-podade-ostavka-185438", "text": "Министърът на околната среда и водите Нено Димов е готов да подаде оставка до края на деня, съобщи bTV. Това стана ясно след , от чиято квота бе назначен в коалиционния кабинет министърът. Само преди час Каракачанов беше при Борисов в Министерския съвет и на тръгване ясно загатна, че събитията с разследвания за водната криза и боклука от Италия екоминистър клонят натам. Димов е все още в ареста на Трето районно управление в столицата, където прекара нощта след вчерашните обиски в МОСВ и разпити на Спецпрокуратурата. По-късно следобед се очаква спецпрокурорите да хвърлят повече светлина върху акцията и да дадат подробности за ареста на министъра, който е първият действащ в ареста за 30 години демокрация.", "date": "2020.01.10", "title": "Нено Димов готов да подаде оставка"}
{"url": "https://www.monitor.bg:443/bg/a/view/dnes-stava-jasno-dali-shte-povdignat-obvinenija-na-neno-dimov-185426", "text": "В късния следобед изтича 24-часовото задържане на министъра на околната среда Нено Димов. Той прекара нощта в ареста на 3-то районно полицейско управление, а от прокуратурата обявиха, че по-късно днес ще стане ясно ще бъде ли повдигнато обвинение. Екоминистърът е един от десетките отведени за разпит при вчерашната акция на Специализираната прокуратура, Министреството на вътрешните работи, Държавната агенция “Национална сигурност” и Антикорупционната комисия заради водната криза в Перник. Разследващите търсеха при обиска в кабинета на министър Димов и доказателства за аферата с италианския боклук. Вчера в Националното следствие бяха разпитани, а впоследствие освободени и бившият областен управител на Перник Ирена Соколова, бившият кмет Вера Церовка и директорът на ВиК- Перник Иван Витанов. Извършен е обиск и в дома на бившия кмет на града Вера Церовска. На този етап и тримата са само свидетели.", "date": "2020.01.10", "title": "Днес става ясно дали ще повдигнат обвинения на Нено Димов"}
{"url": "https://www.monitor.bg:443/bg/a/view/vtora-jertva-sled-sblysyka-mejdu-kola-i-vlak-na-jp-prelez-v-slivensko-185425", "text": "Жертвите след сблъсъка между лек автомобил и влак вече са две. Инцидентът стана снощи на жп прелеза край сливенското село Желю войвода, предаде БНТ. В лекия автомобил са пътували общо петима мъже. Двама от тях са настанени в сливенската болница в критично състояние. Пътуващите в колата са от село Сотиря и Ямбол и след няколко дни е трябвало да заминат за Италия, за да работят. Петимата мъже са преминали през прелеза край село Желю войвода два пъти за един час. По време на инцидента прелезът е бил със спусната бариера, звукова и светлинна сигнализация. В пътническия влак са пътували около 20 души. Те бяха извозени няколко часа след инцидента до гара Сливен с автобус.", "date": "2020.01.10", "title": "Втора жертва след сблъсъка между кола и влак на жп прелез в Сливенско"}
{"url": "https://www.monitor.bg:443/bg/a/view/kamarata-na-predstavitelite-na-sa-sht-opitva-da-vryzva-rycete-na-trymp-za-iran-185436", "text": "Камарата на представителите на САЩ прие необвързваща резолюция за ограничаване на правомощията на президента Доналд Тръмп да използва военна сила срещу Иран, няколко дни след като той нареди да бъде убит иранският генерал Касем Солеймани с безпилотен самолет, предаде Ройтерс. Контролираната от демократите долна камара на Конгреса прие резолюцията с 224 на 194 гласа, почти изцяло по партийна линия. Текстът беше подкрепен и от трима републиканци, а осем от демократите гласуваха против. Резолюцията задължава президента да не започва военни действия срещу Иран и на негова територия без разрешение на Конгреса. Председателката на Камарата на представителите Нанси Пелоси заяви, че макар и да не е правно обвързваща и да не изисква подписване от президента, тази резолюция има значение, защото е \"декларация на Конгреса на САЩ\", отбелязва ДПА. Сега резолюцията се изпраща за гласуване в Сената, където републиканците държат 53 от 100 места и рядко гласуват против президента. Този път обаче най-малко двама сенатори републиканци изразиха готовност да подкрепят текста. Белият дом разкритикува резолюцията. \"Тази резолюция е неразумна, а приемането й от Конгреса може да подкопае способността на САЩ да защитават американските граждани, на които Иран продължава да се стреми да навреди\", се казва в изявлението.", "date": "2020.01.10", "title": "Камарата на представителите на САЩ опитва да връзва ръцете на Тръмп за Иран"}
{"url": "https://www.monitor.bg:443/bg/a/view/trymp-iska-nato-da-se-razshiri-do-natome-185437", "text": "Президентът на САЩ Доналд Тръмп смята, че НАТО трябва да се разшири, за да включва страни в Близкия изток и предложи ново име за 70-годишния Алианс: НАТОМЕ, съкращение от НАТО-Близък Изток (Middle East), предаде АП. \"НАТОМЕ, какво прекрасно име\", заяви Тръмп в Белия дом пред представители на медиите. Той подчерта, че САЩ са притиснали екстремистите от Ислямска държава, като им отнеха контрола върху територията и убиха лидера на организацията Абу Бакр ал Багдади. \"Направихме голяма услуга на Европа\", заяви той. \"Мисля, че НАТО трябва да бъде разширена и със сигурност да включи и Близкия изток. В момента ние носим тежестта и това не е справедливо\", подчерта Тръмп. Президентът на САЩ добави, че иска да види повече войници на НАТО в Близкия изток, защото проблемите в региона имат международен мащаб. Той подчерта, че е обсъдил ролята на НАТО вчера в телефонен разговор с генералния секретар на организацията Йенс Столтенберг. \"Мисля, че той всъщност се въодушеви от това\", добави Тръмп, отбелязвайки, че е измислил име за организацията - НАТОМЕ. \"Добър съм с имената, нали?\", заяви президентът на САЩ.", "date": "2020.01.10", "title": "Тръмп иска НАТО да се разшири до НАТОМЕ"}
{"url": "https://www.monitor.bg:443/bg/a/view/borisov-vika-v-ms-protestirashtite-prevozvachi-185424", "text": "Премиерът Борисов провежда среща в Министерски съвет с транспортния бранш. Повод за събирането е недоволство от приетите тарифи, които ще плащат превозвачите при въвеждането на тол системата.  На срещата присъстват представители на Конфедерацията на автобусните превозвачи, на Съюза на международните превозвачи, на Камарата на автомобилните превозвачи в България, на Националното сдружение на българските превозвачи, на Националния таксиметров синдикат, на АЕБТРИ и на Камарата на автобусните превозвачи. На разговора присъстват още министърът на финансите Владислав Горанов, министърът на регионалното развитие и благоустройството Петя Аврамова, заместник-министърът на регионалното развитие и благоустройството Николай Нанков, както и проф. Олег Асенов, член на УС на АПИ. На срещата се обсъждат мерки за решаване на проблемите в транспортния сектор, както и възможностите за намаляване на тарифите за тол таксите. Ако не се приемат исканията им, браншът обяви готовност за национален протест на 13 януари. ", "date": "2020.01.10", "title": "Превозвачите на среща с премиера заради тол системата (ОБНОВЕНА)"}
{"url": "https://www.monitor.bg:443/bg/a/view/charlijz-teron-vzrivjava-bomba-sys-zakysnitel-185398", "text": "„Никой не ми казва какво да облека, не са ми забранявали да нося панталони.“ Думите са на една от жените, работещи във Fox News в навечерието на скандала около изпълнителния директор Роджър Ейлс. Вероятно вече познавате историята добре. Не само, че реалните събития се случиха преди няма и четири години, но съвсем наскоро излезе и сериалът „Решаващият глас“, в който медийният магнат отново заема централна роля. Отговор на този въпрос представя „Бомба със закъснител“. В главната роля виждаме Чарлийз Терон, която е напълно неузнаваема в ролята на водещата Мегън Кели - една от малкото жени, които успяват да се противопоставят с достойнство на „втория етаж“ (Ейлс). Самата актриса е категорична, че не е искала да се запознава с Кели преди да я изиграе в заглавието. „За мен щеше да е смущаващо. Но в същото време знам и в каква позиция би се почувствала тя, когато застана пред нея и започна да я разпитвам“, обяснява Терон, която е и сред продуцентите на заглавието. Чрез героинята си актрисата служи и като основен гид на зрителя през историята, като тя е единствената, която ни говори директно от големия екран. Фитилът, който Терон успява да взриви в края на заглавието, е всъщност запален от Никол Кидман. Тук тя е Гретчен Карлсън – първата водеща, която се осмелява да потърси правата си от Ейлс (Джон Литгоу). „Тя си е написала домашното“, споделят адвокатите. И въпреки че на първи поглед изглежда несигурна и постоянно търсеща одобрение, именно тя стои в основата на разобличаването на сексуалното насилие във Fox News. Амбициозна и неопитна, най-емоционална на екрана стои Марго Роби. За ролята си на Кейла тя е номинирана за наградите на БАФТА, а в категорията за актриса в поддържаща роля ще има двоен шанс за триумф и заради „Имало едно време в Холивуд“. Именно чрез нея и зрителите ставаме свидетели точно колко голям почитател е Ричард Ейлс на женските крака (и това, което се крие над тях). „Бомба със закъснител“ разказва историята и на трите дами, като тук-там насича историята си, за да вмъкне пояснителни кадри за това точно колко Срещаме се, макар и за кратко, и с други жертви. А един от най-важните изводи, към които ни води режисьорът Джей Роуч, е винаги да мислим за следващото поколение жени. Защото именно те биха пострадали утре, ако днес ние замълчим. Темата за сексуалния тормоз стана тривиална през последните години. Въпреки това „Бомба със закъснител“ е напълно очаквана и градивна реакция на времената в Холивуд. Градивна, защото не се страхува да критикува. Като изтъкне, например, факта, че макар и този един човек (Ейлс) да е подведен под отговорност, той далеч не е единственият от породата си, дори само във Fox News. Индустрията, изглежда, не си е взела поука от взривената бомба. Тя просто е замела пораженията под килимчето. Горчивият послевкус се засилва и от финалния надпис, показващ че общата сума на обезщетенията на всички пострадали жени от компанията е все пак с 15 милиона долара по-малка от тази, която получават единствените двама мъже, отстранени от фирмата заради похотливото си поведение. Какво спира тогава останалите хищници да продължат своя „лов“?", "date": "2020.01.10", "title": "Чарлийз Терон взривява „Бомба със закъснител“"}
{"url": "https://www.monitor.bg:443/bg/a/view/iztreznjavane-iztreznjavane-iztreznjavane-185370", "text": "За кого бие камбаната? Не знам, но камбани бият в главата ми. Самата ми глава е камбана – голяма, тежка, кънтяща. Поглеждам в огледалото. Отсреща ме гледа някакъв чудовищен хуманоид, излязъл като от филм на ужасите. Едроглав, подпухнал, с кървави очи. Божкей, т'ва аз ли съм? Почвам да си мия зъбите, почервенели от снощното вино, вермут, ром и...какво още пих? Споменът ме удря като шамар през лицето – тъмна бира! Тъмна бира – пляс! Кой пие бира на Нова година? Очевидно аз. А кой почва диета на Ивановден? Очевидно не аз. Някаква едра винарка кръжи назидателно около мен и ме подсеща, че е време да започна с отрезвителните процедури. Миене на зъби. Душ. Кафе. Ни-ко-га по-ве-че ня-ма да пи-я! Това си казвам някак решително и тържествено и кой знае защо запявам с пълно гърло: „Изтрезняваме бавно, изтрезняваме бавно, неусетно почтиииии!“ А мелодията е от стария шлагер на Богдана Карадочева и Стефан Димитров „Остаряваме бавно“. Защо пея тази, глупост, по дяволите, та аз изобщо не изтрезнявам! Трябва да хапна нещо, мисля си, дъхът ми на стара спиртоварна не се оправи с пастата за зъби. Поглеждам остатъците от новогодишната софра и изведнъж ми призлява. Спомням си, като разтърсен от нов шамар, че аз не само препих, ами и преядох. Изведнъж ме осенява мисъл! Разходка! Разходка в януарския хлад определено ще ме отрезви. Излизам и отначало като че ли има ефект. Камбаните в главата ми намаляват, но мозъкът ми продължава да бълбука като бира в корема на пияница – бълбук-бълбук! Вървя, а пътят ми е осеян с труповете на пиратки, ракети от заря, празни чаши и бутилки. Същинско бойно поле. Ех, мисля си, само да дойда на власт! Само да дойда на власт и моментално ще забраня Нова година! Първи януари – работен ден! Това ще е слоганът на предизборната ми кампания. Изведнъж режещ звук се забива в главата ми. Дзин-дзирин-дзин-дзирин... като китайско мъчение. Мобилният телефон звъни. Чудесно, казвам си, сега ще започнат благопожеланията, а главата ми ще се пръсне. „Абе ти приятел Васил нямаш ли?“, бодро, трезво ме запита развеселен глас от слушалката. Познах го веднага. Васето, съученици сме. „Ей, Васе, честит имен ден! Сори, че те забравих, малко съм махмурлия“. „Хич не ми се оправдавай, ами идвай да пием по едно за мое здраве“, изкомандва Васето. Какво пък, клин клин избива, мисля си на път за моя приятел Васко. Ще пия едно, без да прекалявам. Самият Васко, като го видях – завалията, той беше нелегален. В смисъл, не беше си легал въобще. Да, определено ще пия само едно и се махам, решително отсичам аз. Следващото, което помня, е че танцувам гол до кръста на дивана, по едно време имаше полиция и в крайна сметка се събудих в непозната стая, оцапотен с червило и без мобилен телефон. Не, аз ще я забраня тази Нова година, честно ви казвам! Първи януари – работен ден! И закривам Йордановден и Ивановден.", "date": "2020.01.10", "title": "Изтрезняване, изтрезняване, изтрезняване "}
{"url": "https://www.monitor.bg:443/bg/a/view/eksperti-na-boing-shte-pomagat-v-razsledvaneto-na-padnalija-ukrainski-samolet-v-iran-185429", "text": "Иран ще разреши на експерти от Украйна и експерти на авиокомпанията Боинг от САЩ, Франция и Канада да участват в разследването на разбилия се украински пътнически самолет Боинг 737 в Техеран, заяви ръководителят на иранската авиационна служба Али Абедсадех, цитиран от Ройтерс. Националното управление за безопасност на транспорта (НУБТ) на САЩ е уведомено и е назначило свой представител за участие в разследването, обяви Абедсадех по иранската телевизия. Разследването ще се ръководи от иранската авиационна служба. Техеран изрази готовност в него да участват и представители на страните, които са изгубили свои граждани в катастрофата. Сред 176-те жертви има граждани на Иран, Канада, Германия, Афганистан, Великобритания, Швеция и Украйна. Иранското външно министерство потвърди, че в разследването ще участват експерти на Боинг, предаде Франс прес. То поднесе съболезнования на семействата на жертвите и прикани Канада и всички други страни, които имат сведения за катастрофата, да ги предоставят на Иран. По повод твърденията на западни страни, сред които САЩ, Канада и Великобритания, че самолетът е бил свален от иранска ракета, говорителят на иранското правителство Али Рабией изрази съжаление, че някои медии \"въодушевено са разпространили информации\", които по думите му са били изготвени \"по добре познатите методи на психологическата манипулация\". Той обвини правителството на САЩ, че използва болката на опечалените семейства \"в услуга на интересите си в тази психологическа операция\". НУБТ на САЩ потвърди, че е получило уведомление от иранската служба за гражданска авиация да участва в разследването на катастрофата на украинския самолет. \"Както при всяко разследване, в което участва НУБТ, няма да правим спекулации за причините на катастрофата\", се казва в изявление на службата. Авиокомпанията Боинг изрази готовност да окаже съдействие на НУБТ при разследването на катастрофата на украинския самолет в Техеран, заяви представителят на Боинг Чарлс Бикърс.", "date": "2020.01.10", "title": "Експерти на Боинг ще помагат в разследването на падналия украински самолет в Иран"}
{"url": "https://www.monitor.bg:443/bg/a/view/veneta-rajkova-razkri-podrobnosti-za-novata-si-kniga-185389", "text": "Тв водещата Венета Райкова разкри името на предстоящата си книга. Седмото четиво в актива на чаровната блондинка се казва „Милионерката“ и ще се появи на книжния пазар до месец. \"А коя е милионерката ще разбере първите дни на февруари, когато книгата ще е в книжарниците в цялата страна. След интервюто ми с Мария в неделя, в което й с получих много съобщения, че е крайно време да дам интервю, в което да разкажа такива неизвестни факти от живота ми, но аз ви казвам - нали за това са книгите ми? Коя е Милионерката? Тя е богата и властна избраница на съдбата!\", написа в социалните мрежи тя. Райкова съобщи, че е написала последната страница от седмата си книга на 5 януари. Тя постепенно ще разкрива на феновете си допълнителна информация за сюжета на „Милионерката“.", "date": "2020.01.10", "title": "Венета Райкова разкри подробности за новата си книга"}
{"url": "https://www.monitor.bg:443/bg/a/view/atletiko-detronira-barsa-i-e-na-final-za-superkupata-185427", "text": "„Атлетико“ (Мадрид) се класира за финала на Суперкупата на Испания, след като изхвърли шампиона от миналата година – „Барселона“, с успех с 3:2. „Дюшекчиите” губеха до последните минути, но с голове на Алваро Мората (81-д.) и Анхел Кореа (87) изхвърлиха каталунците. Преди това се бяха разписали Коке (46) за мадридчани, докато за Барса Лео Меси (51) и Антоан Гризман (63). „Барселона“ имаше нещастието да отбележи още две попадения, които бяха отменени. Първо ВАР се намеси в 59-та минута, когато видя игра с ръка на Меси, за да лиши „Барса“ от втори гол, а след това бе отменен и гол на Жерар Пике в 74-та минута при резултат 2:1 за „лос кулес”. В крайна сметка това позволи на „Атлетико“ да остане в мача до самия край и да нанесе решителния си удар, с който да спечели дербито. „Атлетико“ ще играе за трофея с градския съперник „Реал“ (Мадрид).", "date": "2020.01.10", "title": "„Атлетико“ детронира „Барса“ и е на финал за Суперкупата"}
{"url": "https://www.monitor.bg:443/bg/a/view/izvejdat-780-dushi-ot-10-doma-za-hora-s-uvrejdanija-185413", "text": "„Имаме възможност да закрием 10 институции за хора с увреждания с най-тежки битови условия. Това са огромни институции с капацитет 70-80 човека. На тяхно място ще се осигурят нови социални услуги за всички нуждаещи се“. Това заяви пред „Монитор“ зам.-социалният министър Зорница Русинова. Предвиденият бюджет е 4 млн. лв. по операция „Нова дългосрочна грижа за възрастните и хората с увреждания“ на ОП „Развитие на човешките ресурси“ и цели подготовка за извеждане на хората с увреждания и възрастните хора от специализираните институции, уточни още Русинова. До 2021 г. поетапно ще бъдат закрити домовете за хора с психични разстройства в с. Раздол, с. Заберново, с. Радовци, с. Лакатник, с. Радовец, както и домовете за хора с умствена изостаналост в с. Пчелище, с. Преколница, с. Подгумер, с. Лозево. В десетия дом - за пълнолетни лица с умствена изостаналост в местността Качулка, пък всичките 240 места ще бъдат намалени с 80, уточниха от социалното министерство. Общо в домовете, които предстои да се закрият, са като 9 човека ползват социална услуга от резидентен тип в сградите на две специализирани институции. Тъй като в дома в Качулка ще останат част от настанените, броят на хората, които ще бъдат изведени от домовете, е по-малък – 780 души. От тях 650 са с умствена изостаналост и с психични разстройства и 130 човека са пребиваващи в държавните психиатрични болници по социални индикации. „Това, което ни предстои тази година, е да създадем 6 дневни центъра за лица с деменция и техните семейства, като наблягаме на това, че самите дневни центрове служат за превенция, защото дневните центрове освобождават зависим член от семейството, така че той да може да ходи на работа“, разясни още Русинова. Тя уточни, че сред които 30 центъра за възрастни хора с психични разстройства, 22 центъра за грижа за хора с умствена изостаналост, 7 центъра за грижа за хора с различна форма на деменция и 9 центъра за грижа за възрастни, които не могат сами да се обслужват. Около 1300 души ще ползват тези услуги. Това ще стане с бюджет от 20 млн. лв. по най-голямата операция - „Нова дългосрочна грижа за възрастните и хората с увреждания – предоставяне на новите услуги“ от плана за действие за деинституционализация. В момента работна група в социалното министерство подготвя следващия 7-годишен план за действие от 2021 г., като в него ще бъдат включени стъпките за преструктуриране на тези домове. „Нашата амбиция е средствата от около 4 млрд. лв. за новия програмен период 2021-2027 г. да бъдат насочени към грижите за възрастните хора. Надявам се да бъдем подкрепени и с инфраструктурни мерки от МРРБ и МЗ. Над 1000 души са чакащите да бъдат настанени в такъв тип услуги за хора с деменция, а над 1200 са хората, чакащи да бъдат настанени в домове за възрастни“, каза още зам. социалният министър. Русинова подчерта, че именно затова е важен Законът за социалните услуги, който поставял на друго ниво качеството на грижата в тези домове и центрове. В момента нямало първоначално изследване какви са потребностите на общините, така че държавата да може да планира как и по какъв начин да се разкриват и резидентните услуги, и дневните центрове и останалите услуги. С влизането в сила на закона обаче това щяло да бъде регламентирано. Относно дома в Горско Косово, в който имаше 24 смъртни случая за година, Русинова каза, че чакат да приключат всички проверки. „Има заповед да се спре настаняването. Има достатъчно капацитет в други подобни услуги на територията на общината да се настаняват хора. Работим сериозно и с Министерство на здравеопазването, защото България се нуждае от все повече хосписи и услуги за възрастни хора“, коментира още Русинова.", "date": "2020.01.10", "title": " Извеждат 780 души от 10 дома за хора с увреждания"}
{"url": "https://www.monitor.bg:443/bg/a/view/raznasjat-kokata-s-pica-v-italija-185371", "text": "В Милано вече разнасят кокаина като пица за вкъщи от врата на врата. Достатъчно е да набереш през уатсап даден ти от сигурен човек телефонен номер, да направиш заявката си чрез наименование от „менюто“ на твое разположение и след около трийсетина минути на вратата ти ще позвъни усмихнато, симпатично и добре облечено момче. Може и да е сприятелката си, която ще излъчва ведро спокойствие, докато доставчикът ти връчва квадратна кутия като за пренос на типичното италианско лакомство. Плащаш, той/те яхва/т мотопеда към следващия адрес, после се прибираш, врътващ ключа в бравата и се разполагаш в кухнята или в хола. Ще отвориш кутията, когато си поискаш, тъй като няма никаква опасност „пицата“ да стане студена и жилава – можеш да извадиш пакетчето бял прашец от дъното на опаковката веднага щом ти се дошмърка. „Постановката“ е по разследване на най-тиражирания италиански всекидневник „Кориере дела сера“, който даде обстоен отговор на въпроса защо вече не се забелязват дилъри по бъканите с тях до неотдавна пиаци на Милано за алъш-вериш с дрога? Ами просто босовете, които контролират далаверите с наркотици в столицата на Ломбардия, преди година реорганизирали из основи търговията на дребно с тях по подобие на доставките на храна за вкъщи. Чисто и добре прикрито е всичко, още повече, че разносвачите не са съмнителни имигранти като дилърите по пиаците, а съвсем нормални момчета – студенти, работници, бармани и т.н., които не будят никакво съмнение в органите на реда. И получават на ръка чисти 90 евро щом пласират 15 дози кокаин по 30 евро едната – работа, която не е никак трудна, имайки предвид огромното търсене на белия прашец в големия град. Зареждат се и се отчитат, така да се каже, чрез „безлична връзка“, тоест вземат веднъж или два пъти на седмица наркотика от определено място, където оставят и получените пари, ама без да се виждат очи в очи с търговеца на едро. А доколкото до адресите на клиентите и пожеланата от тях дрога, то те се съобщават на разносвачите на „пици“ чрез някоя закодирана мрежа от получилата заявка централа, която контролира всичко и по всяко време. „Истинските пиаци за разпространение на кокаин в Милано вече не са парковете, площадите и улиците със съмнителна репутация, а рубриката с номера в телефона на някой си Джани, Франк или Наталино“ – обяснява на „Кориере дела сера“ прокурорката Лаура Педио. Тя координира разследванията за търговия с дрога на територията на метрополията, а трите имена са на засечени и арестувани от нея и екипа й „диспечери – телефонисти“. Които според сметките на полицията през миналата година са продали на живеещи на територията на Милано кокаиномани от всички социални слоеве над 2 800 кг бял прашец. Или средно по 2 грама кокаин на местен жител, без значение на пол, възраст и професия – цифра, която прави големия град потребител №1 в Италия на бял прашец.", "date": "2020.01.10", "title": "Разнасят коката с пица в Италия"}
{"url": "https://www.monitor.bg:443/bg/a/view/klint-istuud-predstavja-88-dnevnijat-ad-na-richard-djuyl-185383", "text": "Фалшив герой. Той е нервен бял мъж, който би дал всичко, за да си спечели полицейската значка. Дори и да заложи живота на стотици души на карта, като заложи бомба по време на летните олимпийски игри в Атланта през 1996 г. Това е образът, който медиите градят за охранителя Ричърд Джуъл броени дни след като взрив отнема живота на един човек и наранява стотици в Сентениал парк. Двайсет и четири години, след реалните събития Клинт Истууд задава големите неудобни въпроси – колко време е необходимо, за да паднеш от ореола на Героя до дълбините на Злодея в очите на обществото, на какви факти ФБР базира твърденията си и на какво са готови сензационните медии, за да изпълнят „мисията“ си да съобщят първи „новината“? „Случаят „Ричард Джуъл“ е документална драма, която проследява 88-те дни, в които Джуъл се оказва основен заподозрян в разследването на ФБР за атентата. Майката на охранителя – Боби, и до днес нарича този период „88-те дни в Ада“. Причината – след като синът й намира съмнителна раница по време на концерт (в която се оказва, че има бомба – б.а.) и докладва на полицията, той успява да спаси живота на мнозина. Клюка от недоволен бивш работодател на Ричард и амбициозна журналистка обаче успяват да превърнат доброто му дело в кошмар. Кати Скръгс е името на репортерката, която – според „Случаят „Ричард Джуъл“, успява да измъкне конфиденциална информация от агент на ФБР (Джон Хам във филма), че основният заподозрян всъщност е спасителят. Нейното „оръжие“ е сексът, с което Истууд вече си навлече гнева на феминистите отвъд Океана. Това е и един от малкото факти във филма му, които не са доказани и са по-скоро плод на фантазията му. обяснява Пол Уолтър Хаузър, който влиза в главната роля. Актьорът е разполагал с не повече от 6 седмици, за да се подготви за ролята. За да се доближи повече до визията на персонажа си пък получава задачата да качи тегло. Ето защо в продължение на повече от месец единствените неща в менюто му са сладолед, хляб и алкохол. Истууд, а и самият Хаузър, далеч не идеализират Джуъл. Те го показват с всичките му недостатъци, сред които неплащането на данъците, колекцията му от оръжия, наивността му и т.н. Невероятният каст се допълва още от Кати Бейтс (Боби Джуъл), Сам Рокуел (адвокатът на Джуъл – Уотсън Брайънт) и Оливия Уайлд (репортерката Кати Скръгс) „Показаното във филма е на 200 процента вярно“, твърди днес Боби Джуъл. И макар че се съмнявам, че „Случаят „Ричард Джуъл“ ще се превърне в хит в боксофиса, то емоционалният киноразказ определено заслужава внимание. Той представя не само трогателна история. Филмът цели да засили и общественото внимание към все още важни теми, особено в ерата на фалшивите новини. Защото независимо каква е причината за тяхното разпространение 88 дни ад са достатъчни да бележат всекиго за цял живот.", "date": "2020.01.10", "title": "Клинт Истууд представя: 88-дневният ад на Ричард Джуъл"}
{"url": "https://www.monitor.bg:443/bg/a/view/vijte-kakvo-vreme-ni-ochakva-v-poslednija-raboten-den-ot-sedmicata-185421", "text": "Утрото ще е мразовито, с минимални температури от минус 8-минус 6 градуса в затворените котловини до минус 2-0 градуса - на изток. Над България ще бъде предимно слънчево. Ще се появи слаб вятър от запад-югозапад. Температурите ще се повишат още и дневните ще са между 6 и 11 градуса. Над планините ще е предимно слънчево. Ще духа умерен северозападен, по високите и открити части - северен вятър. Максималната температура на височина 1200 метра ще е около 9 градуса, на 2000 метра - около 3 градуса. По Черноморието ще е предимно слънчево. След обяд ще се появи слаб вятър от запад-югозапад. Максималните температури ще са между 5 и 9 градуса, близки до температурата на морската вода. Вълнението на морето ще е 1-2 бала. Атмосферното налягане ще се понижи, но ще остане по-високо от средното за месеца.", "date": "2020.01.10", "title": "Вижте какво време ни очаква в последния работен ден от седмицата"}
{"url": "https://www.monitor.bg:443/bg/a/view/izticha-srokyt-v-kojto-jivotnovydite-mogat-da-razsrochvat-kreditite-si-185422", "text": "На 10 януари изтича срокът, в който животновъдите могат да подават заявления за разсрочване на кредити, дължими към Държавен фонд „Земеделие”, припомнят от разплащателната агенция. От възможността за отсрочване на главницата и лихвата по предоставените кредити могат да се възползват птицевъди и свиневъди, получили кредити за фураж в периода от 2008 до 2010 г. Облекчението се отнася и за фермери, отглеждали едри и дребни преживни животни, на които са предоставени заеми за фураж от 2008, 2009, 2010 и 2012 г., напомнят от разплащателната агенция. Задълженията си ще могат да разсрочат само стопани, които през стопанската 2018/2019 г. са отглеждали животни от същото направление, за което са получили кредити. Това се удостоверява с извлечение от Интегрираната информационна система ВетИС на БАБХ, а за животни, които не подлежат на идентификация – с писмо от официален ветеринарен лекар. От ДФЗ припомнят, че решение на Управителния съвет на Държавен фонд „Земеделие“ се разсрочват кредитите, отпуснати на животновъди през периода 2008 – 2012 г. Размерът на лихвата по отсрочването на задълженията е в размер на 3%. Не се допуска отсрочване на кредити на кредитополучател, за който е открито производство по несъстоятелност по реда на Търговския закон към датата на сключване на анекса.", "date": "2020.01.10", "title": "Последен ден за разсрочване кредитите на животновъдите"}
{"url": "https://www.monitor.bg:443/bg/a/view/i-trudo-iran-e-svalil-ukrainskija-boing-pogreshka-185420", "text": "Канадският премиер Джъстин Трюдо заяви, че е възможно Иран да е свалил украинския боинг погрешка, вземайки го за американски военен самолет. Трюдо настоя за задълбочен анализ и разследване на инцидента, при който загинаха 176 човека, минути след излизането на машината от Техеран.  \"Имаме разузнавателни данни от множество източници, включително от нашите съюзници и от собственото ни разузнаване. Доказателствата сочат, че самолетът е бил свален от иранска ракета \"земя-въздух \", каза Трюдо пред репортери. Общо 176 души, включително 63 канадци и 11 украинци загинаха след като самолет на украинските авиолинии падна малко след излитането си в сряда, по времето, когато Иран изстреля ракети към американски бази в Ирак. По-рано иракски и американски източници изказаха подобни твърдения, а Монитор писа за тази версия още в деня на катастрофата. Първи подобни твърдения изказаха йордански медии. Самолет на германската авиокомпания Луфтханза, изпълняващ полет от Франкфурт до Техеран, се върна обратно един час след излитането си като предохранителна мярка и поради променена оценка за сигурността в района на летището на иранската столица, предадоха Франс прес и ДПА. Полет ЛХ 600 се е върнал снощи във Франкфурт малко след като канадският премиер Джъстин Трюдо заяви, че украинският пътнически самолет Боинг 737, който се разби в сряда малко след излитането си от Техеран, е бил свален от иранска ракета, вероятно погрешка, отбелязва АФП. Иран ще разреши на експерти от Украйна и експерти на авиокомпанията Боинг от САЩ, Франция и Канада да участват в разследването на разбиването на украинския пътнически самолет \"Боинг 737\" в Техеран, заяви ръководителят на иранската авиационна служба Али Абедсадех.", "date": "2020.01.10", "title": "И Трюдо: Иран е свалил украинския боинг погрешка; Техеран пуска западни експерти да разследват"}
{"url": "https://www.monitor.bg:443/bg/a/view/mon-prashta-oshte-dva-avtobusa-za-uchenicite-v-pazardjishko-zaradi-krizata-185428", "text": "Заради кризата със спрените автобуси в пазарджишко Министерството на образованието и науката изпраща два допълнителни автобуса, които да превозват децата от родните им места до учебните заведения. Това съобщи началникът на Регионалното управление на образованието в Пазарджик Валентина Кайтазова. С двете транспортни средства ще бъде решен проблема с децата от селата Величково, община Пазарджик и село Боримечково, община Лесичово, които учат в училището в село Калугерово и няма как да се придвижват преди и след учебните занятия. Промяната в транспортната схема на превозвача в община Пазарджик сериозно нарушава учебния процес, като в първия ден след ваканцията-на 6 януари 550 деца от региона не бяха отишли на училище поради липса на превоз. От 1 януари курсовете до всички села бяха драстично съкратени, до някои вече не пътуват автобуси. Новото разписание е временно, но засега много ученици не могат да се придвижват навреме за занятия. Очаква се като друго временно решение да бъдат пренасочени училищни автобуси до села, където ​проблемът е най-тежък. Междувременно автобуси на \"Автобусни превози\" - Септември вече пътуват по закритата от 1 януари автолиния 31 от областния град до селата Лозен и Ковачево в община Септември и така транспортният проблем временно е решен. Разписанието им е удобно за учениците, които посещават училища в Пазарджик и трябва да се прибират по домовете си в двете села, уточни кметът на село Лозен Дойчин Анчев.  ", "date": "2020.01.10", "title": "МОН праща още два автобуса за учениците в пазарджишко заради кризата"}
{"url": "https://www.monitor.bg:443/bg/a/view/bts-izdadat-nov-singyl-sledvashtata-sedmica-185366", "text": "Кралете на корейския поп BTS продължават да радват феновете си с добри новини. Още следващата седмица момчетата от южнокорейската кей-поп група ще издадат първия сингъл от предстоящия си нов албум следващата седмица. Песента ще излезе на 17 януари. Припомняме, че преди ден от лейбъла, който ги представлява, съобщиха за предстоящата тава. Тя ще носи името Map of the Soul: 7 и ще се появи на музикалния пазар на 21 февруари. Албумът се явява продължение на предишния Map of the Soul: Persona, който момчетата издадоха през април миналата година.", "date": "2020.01.10", "title": "BTS издават нов сингъл следващата седмица "}
