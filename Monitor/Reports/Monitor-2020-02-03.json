{"url": "https://www.monitor.bg/bg/a/view/samo-1398-legalni-ekskurzovodi-187692", "text": "Само 1398 екскурзоводи са записани в Националния туристически регистър (НТР), съобщиха за „Монитор“ от ресорното ведомство. Най-много са вписаните в София, Варна, Бургас, Пловдив, Русе и други големи и често посещавани туристически дестинации. Председателят на Асоциацията на екскурзоводите Николай Миндов каза, че най-големият проблем е „Нормалната цена за екскурзовод варира от 65-70 евро на ден до 150 евро за групи, където трябва да се използват редки езици като китайски или японски например“, обясни той. По думите му нелегалните пък могат да работят спокойно под тях, защото не декларират доходи. “В другите страни контролът е по-строг. В Турция много стриктно се спазват ограниченията и може да се ползва само местен гид. В други държави също е така и по този начин се пазят работните места на хората там. Много наши български екскурзоводи в други страни са били глобявани. Прилагат се обаче различни номера. Говори се в автобуса, където никой не може да ти каже нищо. Някои шофьори на малки автобуси също се правят на екскурзоводи. Освен това общините не оказват съдействие срещу нелегалните гидове“, смята браншовикът и добавя, че повечето екскурзоводи са на свободна практика, но най-често за времетраенето на активния туристически сезон в дадения район. От Комисията за защита на потребителите (КЗП) през 2019 г. са извършили 28 проверки на екскурзоводи. Съставени са 7 акта за липса на бадж за идентификация, а също и на лица, упражняващи професията, без да са вписани Националния туристически регистър. Съгласно изискванията на Закона за туризма КЗП има право да наложи глоба от 1000 лв. на лице, което упражнява професията екскурзовод, без да е вписано в НТР. Същият размер глоба е предвидена и за екскурзовод от държава членка на ЕС, който упражнява професията на територията на България, без да е уведомил министъра на туризма. Когато КЗП установи повторно нарушение от същото лице, глобата е 3000 лв. В случай на упражняване на професията без идентификационна карта се налага глоба от 500 лв., а при повторно нарушение сумата се удвоява. Според Миндов освен с нелегалните гидове има проблеми и с обслужването. „Най-често туристите се жалват за даване на малко информация. Освен това някои колеги не обръщат достатъчно внимание на туристите. За да си добър гид, трябва да се притежава умение да се работи с хора, да се притежават организационни способности. Не е толкова лесно. Нерядко автобусите няма къде да спират. Много писма сме писали за липсата на тоалетни за туристите. С паркинги проблеми има и в София. При храма „Св. Ал. Невски” сега ограничиха спирането. До някои от известните забележителности като Старосел например пътищата не са удобни“, каза още Миндов. Според Румен Драганов, директор на Института за анализи и оценки в туризма, никой не може да преброи нелегалните екскурзоводи. Той смята, че регистрацията на гидовете трябва да се извършва от общината, защото това е работа на местната власт, а не на държавата. „В общините трябва да бъдат и курсовете за обучение, да се провеждат и изпитите. Там трябва да бъде и туристическата полиция, която да хваща изнасящите беседи на туристите незаконно. В другите страни екскурзоводският лиценз се дава от главния архитект на града, защото при него е кадастърът, където е записано кой е проектирал и строил всяка една сграда, какъв стил е тя и какво представлява. Всеки, искащ да стане екскурзовод, държи изпит, свързан с историята на града. По този начин общината иска да създаде работни места. Ние изобщо нямаме мисълта, че туризмът създава работни места и подобрява местната икономика. Никой например не може да каже какви са приходите от екскурзоводска дейност в София или в някой от другите големи градове на страната“, коментира Драганов. От бранша от години алармират за липсата на достатъчно квалифицирани екскурзоводи. По данни на образователното министерство към 15 септември 2019 г. през учебната 2019/2020 година в страната по професия екскурзовод се обучават 737 ученици в 34 паралелки. Голям проблем е липсата на достатъчно гидове с редки езици. От вписаните в туристическия регистър само трима са с арабски, а с корейски, норвежки и ирландски - по един. С китайски са петима, а с японски - 10. Владеещите холандски език са деветима, още толкова са и екскурзоводите с унгарски. Едва четирима са регистрираните с шведски език. Малко по-добре стоят нещата с иврит, където вписаните са 24 души. С полски легалните екскурзоводи са 40. В София най-често се прави панорамна пешеходна обиколка, сочи информация на екскурзоводската асоциация. Напоследък много модерно стана да се ходи в Боянската църква. Почти всяка група се води там. За нея вече се сключват договори с туроператорите, защото има много струпване, особено от април-май до октомври, когато е много натоварено. Предварително се прави резервация, за да е сигурно, че ще може да се влезе. Престоят вътре е не повече от 10 минути. Интерес има и към Националния исторически музей, но и той е далеч от центъра. За групите с автобуси е по-лесно, но за индивидуален турист, решил да го посети, е по-сложно. Освен София основните обекти за групите, разполагащи с по-малко време, са Пловдив, Велико Търново и Рилският манастир и по морето Несебър и Варна. Има и много други хубави забележителности, но за тях трябват поне 5-6 дни. Повечето групи са само за по 2-3 дни, минават и заминават.", "date": "2020.02.03", "title": "Само 1398 легални екскурзоводи у нас (ТЕМАТА)"}
{"url": "https://www.monitor.bg/bg/a/view/cvetomir-najdenov-razkri-mejnstrijmyt-na-prokopiev-kril-60-dni-skandala-s-bojkov-187694", "text": "Медиите „Дневник“ и „Капитал“ на подсъдимия олигарх Иво Прокопиев, който държи и мейнстрийма у нас, са цензурирали нагло и бившия съдружник на Васил Божков – Цветомир Найденов. Това разкри пред „Телеграф“ самият той. Бизнесменът разказва, че е дал интервю пред двете медии на разградския бос, но то не видяло бял свят 60 дни, неясно защо. bTV пък се спотайвала 45 дни, изчаквайки скандала да гръмне в цялата държава и чак тогава да го отрази, но с тотален превес на обвиняемия Божков. Найденов публикува и в профила си във „Фейсбук“ кореспонденцията с журналисти от „Дневник“, като разкри манипулацията им. Само преди ден „Телеграф медиа“ на сметката си в подмяна на обществения дневен ред. За целта той използва както своите медии „Дневник“ и „Капитал“, така и присъдружните им издания. В рупор на битката – неговата и на ортаците му олигарси срещу опитите на институциите да върнат държавността у нас, обаче е превърната националната телевизия bTV, твърдяща, че „представя всички гледни точки“. Главният прокурор Иван Гешев също коментира изградения пресцентър срещу държавата, докато отговаряше на въпрос за президента с думите: „Нямам разрешение да коментирам делото. Нали не очаквате да направя това, което искат медиите и други лица, които гравитират около подсъдимия Прокопиев? Вижте кои са говорителите, няма да кажа медии, а лица, които гравитират около обвиняемия Божков и подсъдимия Прокопиев“. На въпрос как си обяснява наложената му цензура от медиите на обвиняемия Прокопиев, Цветомир Найденов отговори, че не знае на какво точно се дължи, но му е много странно. „Преди 60 дни дадох в „Дневник“ първото интервю – отговорих на въпроси. В bTV чаках само че 45 дни“, коментира той. Той разказа, че като му пратили 12 въпроса, а той отговорил на следващия ден. В началото на декември отишли в офиса му, тогава направили първото интервю. Били заедно журналисти от Дневник и Капитал, като направили пет часа и половина интервю, което така и не видяло бял свят. Найденов също е в недоумение защо въпросните медии и bTV яростно се хвърлиха да бранят обвиняемия Божков. „Най-странното ми е, че дават повече думата на Божков отколкото на прокуратурата и органите на реда. Ето това ми е най-странното. Затова се ядосах на bTV. Гледам преди няколко дни с Божков половин час интервю, уж от Балканите, то ми беше ясно, че не е на Балканите, но както и да е. После бивш шеф на Комисията по хазарта, който аз лично съм виждал в офисите на Божков, който твърди, че не познава Божков. То един час беше само Божков, странна работа“, коментира Найденов. Допълни, че е „чувал много работи“, но не може да ги каже, тъй като няма доказателства. те ми викат „Да видим държавата как ще реагира“. На 20 декември държавата реагира и прави досъдебно производство и никой не се интересува. Странна работа. Като стана голям скандал, ме питаха дали ще отида. Ами ще дойда, но къде бяхте 45 дни, когато аз ви търсих? Казаха ми, че не са пощенска кутия и трябвало да проверят. Ама пускат на Божков приказките как никой не го търси, как не се крие ама е на Балканите. Е това как го проверихте, че никой не го търси“, пита Найденов. На въпрос как си обяснява цензурата от медиите на Прокопиев и bTV по скандала с Божков, отговаря „Теории много - дали рекламни договори, дали приятелства, дали общи интереси, но това са фактите. Занесъл съм гореща новина, която едни подеха, други не, това са фактите. Хората сами да си преценяват защо тези, които не подеха горещата новина, не са го направили и какви са причините“.", "date": "2020.02.03", "title": "Цветомир Найденов разкри: Мейнстриймът на Прокопиев  крил 60 дни скандала с Божков"}
{"url": "https://www.monitor.bg/bg/a/view/izzeha-majbah-a-na-vasil-bojkov-187691", "text": "Легендарният брониран „Майбах“ на хазартния бос Васил Божков бе иззет от разследващите по време на обиски в офисите и имотите на обвиняемия бизнесмен. Освен тузарското возило, описани иззети като веществени доказателства са още един брониран автомобил „BMW”, както и 4 джипа от същата марка. До изземването на колите се стигна, след като цял ден в понеделник експерти от Министерството на културата и МВР започнаха вчера опис на съкровището на Васил Божков в офиса на „Нове холдинг“. Още в ранни зори десетина души влязоха в сградата, която е със статут на музей и започнаха да описват артефактите. Когато всичко бъде подготвено в НИМ и Нациоалната художествена галерия, ще започне пренасянето на картините и грифоните, както и другите уникални ценности. Още миналата седмица културния министър Боил Банов обяви, че Божков притежава около 3000 артефакти, но само 212 от тях имат нужните документи. От фондация „Тракия“, която се грижи за съкровището на Божков възрптаха срещу действията на прокуратурата и МВР, но веднага им бе отговорено, че НИМ и галерията рапзолагат с нужните инсталации, за да се запазят находките. В интервю пред БНТ проф. д-р Иван Маразов, който работи във фондацията на обвинямия олигарх, обяви, че Божков притежава най-добрата частна колекция в света, а само един от грифоните бил купен за 2,5 млнл.евро. Арестуваният в ОАЕ бизнесмен пък го накарал дори да говори как за някои от находките наддал повече от Ермитажа и ги купил.", "date": "2020.02.03", "title": "Иззеха „Майбах“-а на Васил Божков (СНИМКИ)"}
{"url": "https://www.monitor.bg/bg/a/view/myj-umrja-zakleshten-v-gorjasht-apartartamen-v-sofija-187695", "text": "Мъж, заклещен в горящ апартамент в София, е починал от задушаване. Това е станало още преди пристигането на екипите на пожарната и Спешна помощ. Жилищна кооперация на столичната ул. \"Св. Св. Кирил и Методий\". Сигналът за огъня е подаден в 18.13 часа. Сигналът в МВР е подаден в 18,13 часа. Съседи обаче разказаха, че са усетили миризма на дим още от обяд. На място има два пожарни и екип на Столичната бърза помощ. Огънят е лумнал в подпокривното пространство на жилищна кооперация, намираща се на централната улица.", "date": "2020.02.03", "title": "Мъж умря заклещен в горящ апартамент в София"}
{"url": "https://www.monitor.bg/bg/a/view/pikyt-na-koronavirusa-sled-10-dni-decata-po-trudno-se-zarazjavat-lekarstva-za-spin-pomagat-obzor-187650", "text": "Пикът на разпространението на новия коронавирус в Китай ще настъпи след 10-14 дни, прогнозира ръководителят на специалната комисия на Държавния комитет по въпросите на здравеопазването на КНР Чжун Наншан.  \"Предполагаме, че пикът на коронавируса от новия тип ще настъпи до 10-14 дни. Ние, както и преди, трябва да засилваме профилактичните мерки за ограничаване на разпространението му и бдителността ни не трябва да отслабва\" заяви Чжун Наншан. Той изтъкна, че на сегашния етап разпространението на коронавируса се намира все още в стадий на растеж. Според прогнозата на китайските специалисти епидемията ще достигне общонационално ниво, но ще остане локална. Генералният директор на Световната здравна организация Тедрос Аданом Гебрейесус каза, че няма нужда от мерки, които \"ненужно пречат на международните пътувания и търговията\" в опит да се спре разпространението на коронавируса. Глобалната свързаност, характерна за съвременния свят, е слабост при този епидемичен взрив, но в същото време ни дава и повече сила, посочи шефът на СЗО. Той добави, че необходимите инвестиции в \"епицентъра\" на заразата в Китай ще помогнат за \"минималното и бавно разпространение\" на заразата на други места и тя \"може да бъде контролирана\". Прогнозите са, че вирусът може да зарази около 39 000 от 30-те милиона души, живеещи в района на Ухан. „В най-добрия случай броят на заразените ще бъде ограничен от мерките за контрол”, каза Бен Коулинг, епидемиолог от университета в Хонконг. „Но е рано да се каже дали мерки като карантината и широкото използване на маски за лице работят. Инкубационният период за вируса – до 14 дни – е по-дълъг от прилаганите на повечето места карантинни мерки”, добави той. При най-лошия сценарий около 190 000 души могат да бъдат заразени в Ухан. Учените са особено загрижени заради новите огнища, възникващи извън Китай. Вирусът вече се е разпространил в малки локализирани клъстери във Виетнам, Япония, Германия и Съединените щати, но властите бързат да изолират засегнатите. По-малко от 100 случая са регистрирани извън Китай към 30 януари. „Смъртните случаи, причинени от новия коронавирус вероятно ще намалеят, тъй като се установяват по-леки и безсимптомни случаи”, заяви вирусологът Марк Харис от Университета в Лийдс, Великобритания. Новият щам коронавирус от Китай може да се предава от човек на човек и през храносмилателната система и през фекалиите. Експерти от болницата към университета в Ухан и Уханския институт по вирусология към Китайската академия на науките съобщиха за установеното, след като изследваха проби от изпражненията на пациенти и ректални натривки. Много болни с новия коронавирус имат само диария, без класическите симптоми като треска. Диарията прави предаването по фекално-орален път по-вероятно, особено ако санитарните условия не са добри и хората не си мият добре ръцете. Китай има спешна нужда от медицински доставки, за да се справи с епидемията от коронавируса, по-специално маски, очила и защитни облекла, заяви днес говорителката на външно министерство Хуа Чунин. Няколко страни, сред които Франция, Обединеното кралство, Япония и Южна Корея, вече изпратиха медицинско оборудване за Китай, допълни говорителката на китайската дипломация. Според последни данни от новия вирус са заразени над 17 000 души, а над 360 са починали. Китай изпрати медицински работници и оборудване в току-що построената болница с 1000 легла за лечение на болни от новия вирус. Медицински екипи от китайската армия пристигнаха в Ухан да помогнат на затрупаните с работа здравни работници в града. Те ще работят в новата болница, намираща се далеч от центъра на града. Китайската държавна телевизия показа отделенията, снабдени с модерно медицинско оборудване и вентилационни системи. Водещият китайски епидемиолог Чжун Наншан заяви, че допълнителното болнично пространство е изключително важно за спиране на разпространението на инфекцията. \"Недостигът на болнични стаи принуди болни хора да се върнат у дома, което е изключително опасно. Така че допълнителните болнични легла са голямо подобрение\", каза той в ефира на Китайската централна телевизия. Чжун изигра голяма роля в справянето с тежкия остър респираторен синдром в периода 2002-2003 г. Тази болест бе предизвикана от коронавирус от същото семейство като сегашния. Румен Михайлов, „Монитор“, Италия Италианските учени акцентират, че не коронавирусът не атакува деца, а атакува предимно мъжете, предизвиквайки остра пневомония, а въобще не засяга младите хора под 16 години. До десетина дни разпространението на коронавирус би трябвало да достигне своя „пик“, тоест да спре разпространението на заразата и да не бъдат регистрирани повече случаи на заболявания, след което опасността може постепенно ще затихне. Тази надежда изрази пред журналисти известният италиански специалист по инфекциозни заболявания проф. Масимо Гали, който е председател на Италианското дружество за инфекциозни и тропически заболявания и ръководител на катедрата по същите дисциплини в Университета на Милано. Той оправда умерения си оптимизъм с бурното разпространение и постепенното изчезване в началото на това хилядолетието на два подобни и опасни вируса – „Sars” и „Mers“, чиито произход също е бил азиатски. С надежда за успешна борба с коронавирус са напоени щедро и изказванията на успялата да го изолира проф. Мария Розария Капобианки, която е директорка на лабораторията по вирусология към Националния институт по инфекциозни заболявания в Рим „Ладзаро Спаланцани“. Тя подчерта на пресконференция, че станалото възможното пълно изучаване на вируса ще разкрие пътищата както за скорошното му ефикасно лечение, така и за създаване на ваксина срещу него. Мария Розария Капобианки подчерта изрично, че постигнатите от нейния екип резултати ще бъдат предоставени на международните здравни организации и на партньорските санитарни служби с цел обединяване на усилията в борбата с паникьосалия света вирус. Тайландски лекари постигат успех при лечението на тежки случаи с новия коронавирус, като прилагат коктейл от лекарства за грип и СПИН, съобщи Ройтерс. Първоначалните резултати показват значително подобрение на пациентите четиридесет и осем часа след прилагане на лечението. Новият подход при терапията на пациенти с коронавирус е довел до подобряване на състоянието им, съобщават лекари от болница \"Раджавити\" в Банкок. Сред пациентите им е и седемдесетгодишна китайка от гр.Ухан, откъдето започна разпространението на вируса. Тя била диагностицирана преди десет дни. Терапията, която тайландските лекари прилагат, е комбинация от два препарата срещу вируса ХИВ и едно лекарство против грип в големи дози. \"Това не е лечение, но състоянието на пациента се подобри значително. След положителния тест за коронавируса преди десет дни последва прилагането на комбинацията от лекарства, като резултатът от теста за вируса четиридесет и осем часа по-късно беше отрицателен\", каза д-р Крянгска Атипорнваниш, белодробен специалист в болницата. Страните от Г-7 планират да обсъдят единен подход към коронавируса, съобщи германският министър на здравеопазването Йенс Шпан. Шпан съобщи вчера, че е разговарял с американския си колега и че се прави опит за обща оценка на епидемията, която вече е заразила 14 380 души из цял свят. Двамата са се съгласили, че трябва да се организира конферентна телефонна връзка между здравните министри на страните от Групата на седемте. \"Няма смисъл една страна сама да взема мерки, особено в Европа\", каза Шпан. Той добави, че е във връзка с други европейски страни от Г-7. В Групата на седемте влизат САЩ, Япония, Канада, Франция, Германия, Италия и Великобритания.", "date": "2020.02.03", "title": "Пикът на коронавируса - след 10 дни, децата по-трудно се заразяват, лекарства за СПИН помагат (ОБЗОР)"}
{"url": "https://www.monitor.bg/bg/a/view/endji-kasabie-izdava-kniga-sled-rajdaneto-187666", "text": "Диетоложката на звездите Енджи Касабие издава първата си книга. Две седмици, след като  – Раян, гордата майка е готова да покори нови върхове. Това ще се случи с пускането на „Не на диетите!“ на пазара. Живеем в натоварен и забързан свят и всеки човек има своите проблеми, своите трудности... Важното е споделянето, говоренето, емпатията. Когато държим един демон вътре в себе си, той неминуемо се превръща в комплекс, който, без да усетим, започва да ни пречи в ежедневието. Най-голямата грешка е да се откажем. Нека да застанем лице в лице със страха“, обяснява Касабие за книгата си. „Не на диетите!“ ще бъде представена, както у нас, така и по света. Томчето ще направи премиера още в Бейрут, Лондон и Москва. Междувременно Касабие обяви, че ще публикува видеа, в които ще сподели целия натрупан опит от бременността си. „Да имаш дете е благословия по много причини и това ще бъде едно вълнуващо приключение за вас, но аз предпочетох да запазя бременността си в тайна. (...) Ще можете да видите тук какво да правите и какво не, за да премине бременността по възможно най-здравословния начин и за вас, и за детето ви“, анонсира диетоложката.", "date": "2020.02.03", "title": "Енджи Касабие издава книга след раждането"}
{"url": "https://www.monitor.bg/bg/a/view/levski-sviva-drastichno-budjeta-187685", "text": "“Левски“ е принуден да свие драстично бюджета заради финансовите проблеми и неясното бъдеще. Това призна изпълнителният директор на „сините“ Павел Колев, който заяви, че ситуацията с парите на „Герена“ не е никак розова. “Левски“ е принуден да свие драстично бюджета заради финансовите проблеми и неясното бъдеще. Това призна изпълнителният директор на „сините“ Павел Колев, който заяви, че ситуацията с парите на „Герена“ не е никак розова. Заговори се, че генералният спонсор на „Левски“ - „Национална лотария“, е спрял финансирането на клуба заради запор на фирмените сметки. Toва обаче бе отречено от изпълнителния директор на компанията Димитър Ганев. „Не смятаме да се отказваме, ще направим всичко възможно, за да продължим да издържаме клуба, доколкото можем“, сподели Ганев пред dsport. „Такова уведомление не е пристигало в “Левски“ нито официално, нито неофициално. Подготовката на „Левски“ за подновяването на сезона върви по план”, се казва в съобщение на официалния сайт. В интервю за bTV обаче изпълнителният директор на „Левски“ Павел Колев призна , че бъдещето на клуба е неясно, но засега всички футболисти остават спокойни. „Доколкото знам, отборът остава спокоен, заяви на свой ред Колев. - Няма запор над сметките на „Левски“. Сега в момента неяснотата е твърде голяма, аз също искам информация, само че нямам. Трябва да изчакаме и да видим какво ще стане. Говоря си с прокуриста Таня Христова, която заедно с мен ръководи дейността на клуба. 1.5 милиона лева на месец е санитарният минимум за функционирането на „Левски“. Щом не можем да си го позволим, ще променим целите. Просто в един момент трябва да платим заплати на играчите, което е най-голямото перо”, заяви още Колев преди старта на полусезона на 15 февруари във вечното дерби с ЦСКА.", "date": "2020.02.03", "title": "„Левски“ свива драстично бюджета"}
{"url": "https://www.monitor.bg/bg/a/view/vseki-shesti-mladej-odobrjava-onlajn-omrazata-187688", "text": "Тревожни данни показва национално представително изследване за излагането на младите хора на послания на омраза и насилие. Резултатите показват, че 52% от българските младежи на възраст 14-19 г. са били изложени на подобно съдържание онлайн. Проучването сред 1018 младежи на възраст между 14 и 19 години показа, че между 12 и 16% от младежите одобряват онлайн съдържание, демонстриращо омраза или агресивни нагласи. Данните сочат също, че пасивното и безкритично „консумиране“ на такъв тип съдържание е свързано с по-високи равнища на одобрение сред младежите на призивите за насилие или крайни действия, това става ясно от данни на Българският Център за безопасен интернет. Изследването на Центъра за изследване на демокрацията и Фондация „Приложни изследвания и комуникации“ цели да проучи нагласите сред младите хора с цел да се разработят по-ефикасни методи за противодействие на широко разпространяваното онлайн съдържание с насилие и омраза. Част от тях ще бъдат национална кампания под мотото \"Намери друг начин\" и наръчник за учители, който да им помогне да работят в учениците за осъзнаване на вредите от онлайн езика на омразата.", "date": "2020.02.03", "title": "Всеки шести младеж одобрява онлайн омразата"}
{"url": "https://www.monitor.bg/bg/a/view/osydiha-detska-gradina-vyv-vidin-za-diskriminacija-na-dete-187690", "text": "Комисията за защита от дискриминация (КЗД) осъди видинската детска градина „Желязко Попниколов“ за дискриминация на дете, настанено в приемно семейство. Това съобщиха от Асоциацията за приемна грижа. Според решението директорката Васка Здравкова и учителките Биляна Борисова и Румяна Евгениева трябва да заплатят глоба от по 250 лева. Издадено им е задължително предписание да не допускат дискриминация, под каквато и да е форма. Жалбата до КЗД е подаден от приемната майка Ванина Бойчева преди две години, която впоследствие със съпруга си са осиновили малкия Симеон. Майката се жали, че дълго време тя е подложена на натиск от девете учителки да премести детето си в друга градина. Според нея, негласната причина е, че момченцето е от ромски произход и не е подходящо за тази „елитна детска градина“. По думите на приемната майка, педагозите често и грубо са коментирали „неприемливо“ поведение на детето. Оплакванията от Симеон са за това, че момчето „иска да прегръща и да целува децата, гони се с тях, пречи на работния процес, не може да изработва нещата като останалите деца, излиза сам от стаята, оскубал момиченце, ударил момченце, поискал допълнително храна и не иска да спи след обяд“. Педагозите препоръчват на приемната майка да запише детето си в самостоятелна форма на обучение с мотивите, че то има нужда от допълнителна подкрепа в домашна среда, като учителите мотивират това си решение с протокол от индивидуална оценка на детето. Приемната майка Ванина Бойчева отказва. Учителките пък забраняват детето да празнува рождения си ден в градината и заявила, че децата не искали. Въпреки това, тържество е направено, на което малчуганите се радват и веселят със Симеон. Директорката на детската градина обаче не се спира и заявява пред родителите, че детето може да е много добро, но не се знае произхода му, както и какъв е „генетичният материал“. В резултат на това майката подава жалба до КЗД.", "date": "2020.02.03", "title": "Осъдиха детска градина във Видин за дискриминация на дете"}
{"url": "https://www.monitor.bg/bg/a/view/dermendjiev-naviva-popeto-do-posledno-za-nacionalnija-187687", "text": "Националният селекционер Георги Дерменджиев все още не се е отказал от идеята да върне Ивелин Попов в националния отбор. Спецът призна, че ще направи последен опит да навие капитана да смени решението си и да носи екипа на „лъвовете“ в плейофите за класиране на Евро 2020. „Ивелин Попов е изключително необходим за националния отбор, сподели Дерменджиев, който в последния месец е в Турция, където следи контролите на българските отбор. - Той освен силен футболист, е и лидер. След мача с Беларус ще имам разговор с него. Предварително не мога да гадая и да казвам нищо, преди то да се случи. Ивелин има много мачове за България и винаги се е раздавал. Той милее за България. След разговора ще мога да ви кажа конкретно\", разясни спецът, който допълни, че няма да има изненади с повиквателните на играчи и ще заложи на добре познати имена. Билетите от днес вече са в продажба онлайн в мрежата на Eventim, а с наближаването на двубоя ще бъдат пуснати и на касите на стадиона. За проверката ще бъдат отворени единствено централните сектори „А“ и „В“, като цените са съответно 15 и 10 лева. „Сигурен съм, че феновете ще ни подкрепят истински, а вече след това каквото сабя покаже“, допълни Дерменджиев. Междувременно УЕФА обяви рекорден награден фонд за предстоящото Евро 2020. Всички участници ще си разделят колосалните 371 милион евро, което е със 70 милиона повече от предишното Евро 2016. Всеки отбор, който се е класирал или ще се класира през плейофите за финалите, ще получи в касата 9,250 милиона евро. Това се отнася и за България, ако премине двата етапа, които предстоят. Предвидени са и допълнително бонуси при излизане от групите, като парите се равняват на целия бюджет на БФС за една година.", "date": "2020.02.03", "title": "Дерменджиев навива Попето до последно за националния"}
{"url": "https://www.monitor.bg:443/bg/a/view/76-godishnijat-petko-zastana-pred-syda-za-smyrtta-na-malkata-maraja-187680", "text": "76-годишният Петко Славов застана пред Русенския окръжен съд по делото за смъртта на 5-годишната Марая. Момиченцето загина, след като бе сгазено от камиона на водача на 12 ноември миналата година на улица в русенския квартал „Долапите“. Шофьорът, който е обвинен в причиняване на смърт по непредпазливост, призна всички факти в обстоятелствената част на обвинителния акт, затова делото тръгна по реда на съкратеното съдебно следствие. Така наложеното наказание ще бъде намалено с една трета. В съдебната зала стана ясно, че момиченцето е било прегазено последователно от двете леви гуми на камиона. Предната е преминала през таза на детето, а задната – през главичката му, и то не е имало никакъв шанс да оцелее. Въпреки че водачът е усетил, както той се изразява „поклащане на превозното средство“, не е спрял, а продължил по пътя си. Експертизата е показала, че той е имал техническата възможност да види детето, а и освен това се е движил с 5-10 километра в час, излизайки от наклонената улица „Бяла черква“. Петко Славов е осъждан два пъти досега за нарушения по пътя – през 1964 г. за причинена смърт на човек, а през 1988 г. - за причиняване на средна телесна повреда. Прокуратурата поиска 4,5 години затвор при първоначален общ режим и отнемане на книжката за срок от 5 години, но при условията на съкратеното следствие това наказание ще се редуцира до три години. Присъдата ще стане ясна утре, в 10,30 часа.", "date": "2020.02.03", "title": " 76-годишният Петко на съд за смъртта на малката Марая"}
{"url": "https://www.monitor.bg:443/bg/a/view/brojat-komarite-v-plovdiv-prez-mart-zapochvat-da-gi-pryskat-187679", "text": "Мониторинг на биотопите на комари на територията на община Пловдив възнамерява да извърши общинската „Дезинфекционна станция” през февруари, съобщиха оттам. Обследването включва следните водни площи: каналите от КАТ-Пловдив на запад и на север, до Карловско шосе,  жк Тракия от Асеновградски надлез до Ягодовско шосе, Рогошко шосе, биотоп в  кв. Прослав,  брегова зона по южното и северното течение на река Марица и около притоци, на Гребния канал и на Преливника на река Марица. По план от началото на пролетта два пъти месечно се предвижда обработка срещу ларви на комари и два пъти срещу възрастни форми. При установяване наличие на ларви, ще се проведат необходимите дезинсекционни обработки. Тъй като времето е топло експертите предлагат, че още през март ще се извършат първите пръскания. При провеждане на обработките ще се използват разрешени за употреба биоцидни препарати, в съответната препоръчителна доза и концентрация.  ", "date": "2020.02.03", "title": "Броят комарите в Пловдив, през март започват да ги пръскат"}
{"url": "https://www.monitor.bg:443/bg/a/view/film-na-bg-operatora-ulian-atanasov-grabna-top-otlichieto-v-syndans-187655", "text": "„Ялда, нощ за прошка“ е победителят на фестивала в Сънданс. Най-авторитетният форум за независимо кино отличи с най-престижния си приз -Голямата награда на журито за международен драматичен филм, заглавието на режисьора Масуд Бакши. За нас тази победа също е специална, защото оператор на „Ялда, нощ за прошка“ е българинът Юлиян Атанасов, работил още по проекти като „Източни пиеси”, „Островът” и „С лице надолу” на Камен Калев, „3/4” на Илиян Метев, филма-омнибус „Мостовете на Сараево”, Seaburners на Мелиса Йонел и др. Историята проследява премеждията на една млада жена, която е обвинена за убийството на собствения си съпруг и е произнесена смъртна присъда. В нощта за прошка властите я включват на живо в телевизионно предаване, за да може единственото дете на съпруга й да прости престъплението й, но се случват неочаквани събития по време на телевизионния ефир и двете жени са поставени пред сериозен избор... Въпреки интереса от страна на екипа селекционери на Сънданс към филма и желанието им самият режисьор да има възможност да го представи пред публиката в Юта, САЩ отказват виза на Масуд Бакши. Прожекцията на „Ялда, нощ за прошка“ в София е в рамките на Международния конкурс на София Филм Фест и очакваме режисьорът да представи филма си пред българската публика.", "date": "2020.02.03", "title": "Филм на БГ оператора Юлиан Атанасов грабна топ отличието в Сънданс"}
{"url": "https://www.monitor.bg:443/bg/a/view/mis-bylgarija-2019-gotvi-v-chereshkata-na-tortata-187676", "text": "Актуалната Мис България Радинела Чушева ще демонстрира кулинарните си умения в риалити формата „Черешката на тортата“. Още тази вечер зрителите ще видят какво умее в кухнята бившата адреналинка. Тя ще нагости останалите участници с традиционни български ястия. Чушева ще прекара седмицата в компанията на народната певица Николина Чакардъкова, сребърния медалист от „Игри на волята“ Юлиян Златев, водещият Румен Бахов и щерката на Глория – Симона Загорова. Още първата вечер Юлиян, който се прочу с пиперливия си език, ще успее да обиди миската. Причината не са естетическите й корекции, а изненадата от възрастта й.", "date": "2020.02.03", "title": "Мис България 2019 готви в „Черешката на тортата“"}
{"url": "https://www.monitor.bg:443/bg/a/view/bylgarija-moldova-i-rumynija-sys-syvmesten-vinen-proekt-187678", "text": "Винопроизводители от Черноморския регион - България, Молдова и Румъния осъществяват трансграничен проект \"WINET - Търговия и иновации в лозаро-винарската индустрия\", съобщава Moldpres. В края на миналата седмица първите десет винарни в Молдова подписаха споразумения за сътрудничество в рамките на проекта. На събитието бе даден старт на платформа за взаимодействие в рамките на проекта WINET. Проектът WINET осигурява задълбочено проучване на пазара на вино на трите участващи държави. Той се финансира от Европейския съюз със 700 хил. евро и се се осъществява от Инвестиционната агенция на Молдова в партньорство с Търговско-промишлената палата в Стара Загора и Търговско-промишлената палата в Тулча, Румъния. Периодът на неговото развитие и изпълнение е април 2019 г. - април 2021 г.", "date": "2020.02.03", "title": "България, Молдова и Румъния със съвместен винен проект"}
{"url": "https://www.monitor.bg:443/bg/a/view/pyten-incident-s-kola-na-nso-v-plovdiv-otnel-predimstvo-187686", "text": "Лек пътен инцидент с водач на Националната служба за охрана (НСО) е регистриран е станал около 16 ч. днес на кръговото кръстовище при Пловдивския панаир, съобщи пресцентърът на Службата. До него се е стигнало, след като при навлизане в кръстовище мерцедесът на службата е отнел предимството на ВМV пред него, а то рязко сменило посоката си на движение, за да не се удари в бус. Тогава в него се забила колата на НСО.  Автомобилът на Службата не е бил в специален режим на движение. Водачът е признал вината си, съставен му е акт за отнемане на предимство.", "date": "2020.02.03", "title": "Лимузина на НСО блъсна кола в Пловдив"}
{"url": "https://www.monitor.bg:443/bg/a/view/vadim-onlajn-razreshenie-za-stroej-v-sofija-187682", "text": "Вадим онлайн заявление за разрешение за строеж в София. Новата услуга предстои да бъде пусната от Столичната община, съобщи кметът на града Йорданка Фандъкова на среща с Асоциацията на индустриалния капитал в България (АИКБ). На нея тя подчерта, че общината работи за увеличаване на дигиталните услуги с цел да се улеснят гражданите. Фандъкова припомни, че в кмеството вече има създаден ресор дигитализация, иновации и икономическо развитие. „Работим в няколко приоритетни стъпки: първо - най-използваните услуги, които не са дигитални да се дигитализират, да се модернизира системата и да се увеличи броят на дигиталните услуги, необходими на гражданите и бизнеса. Важна стъпка е администрацията на общината да не изисква от гражданите и бизнеса документ, който самата тя издава, а да прави вътрешна проверка“, каза кметът и допълни, че през 2015 г. Столична община разработи и внедрени 45 електронни услуги, а София е първата, която стартира процеса на отваряне на данни. От АИКБ подкрепиха общината за разработването на Стратегия за дигиализация. Също така изразиха готовност да се включат в новата програма за залесяване на междублокови пространства в кварталите. Досега общината заедно с граждани, неправителствения сектор и бизнеса активно работи по проекта „Новата гора на София“, по който са засадени 88 000 фиданки, а заедно с училища и детски градини – „Моето зелено училище и Моята зелена детска градина“. Други възможности за партньорство, които бяха обсъдени, са участие за изграждане на детски и спортни площадки и публично-частни проекти за изграждане на паркинги в кварталите. „В София почти няма безработица, но липсата на подготвени кадри е общо предизвикателство за бизнеса. Една от възможностите за подготовката на кадри е участието на бизнеса в програми за професионално ориентиране“, посочи кметът и акцентира, че работят и по проекти за дуално образование и професионалното ориентиране, където столични училища и бизнес си партнират.", "date": "2020.02.03", "title": "Вадим онлайн разрешение за строеж в София"}
{"url": "https://www.monitor.bg:443/bg/a/view/djonsyn-preglytna-brekzit-187683", "text": "Британският премиер Борис Джонсън грижливо избегна да спомене днес думата \"Брекзит\" в първата си реч след излизането на Обединеното кралство от Европейския съюз, посветена на бъдещите отношения с общността, като посочи, че това вече е стара история, предаде Франс прес. В половинчасовата си реч консервативният лидер не произнесе \"Брекзит\" нито веднъж, с изключение на това, че спомена за \"дума, започваща с Б\". На въпрос на журналист дали думата \"Брекзит\" е забранена, Джонсън отговори в обичайния си образен стил, като каза, че това е нещо вече приключило, нещо като Големия взрив или нормандското нашествие, което е \"зад нас в историята\". През 2016 г. редакторският екип на речника \"Колинс\" избра \"Брекзит\" - съчетание от Britain (\"Великобритания\") и exit (\"напускане\") - за дума на годината, след като тя бързо набра популярност след британския референдум за членството в ЕС през юни същата година. В началото на януари членовете на правителството бяха инструктирани да избягват тази дума, която преобладаваше в политическите и медийните дебати след референдума, каза да АФП източник от кабинета. В днешното си изложение Джонсън каза, че Обединеното кралство няма да прави \"нелоялна конкуренция\" на ЕС, както се опасява Брюксел след Брекзит. В същото време той отхвърли всякакво съобразяване с европейските правила като \"цена за свободна търговия\". Джонсън каза, че не вижда никаква нужда Лондон да се обвързва със споразумение с ЕС. \"Ще възстановим пълния си суверенитет върху нашите граници, върху имиграцията, конкуренцията, правилата за субсидиране, доставките, защитата на личните данни\", подчерта Джонсън. Според Джонсън, сътрудничеството с европейците в областта на отбраната и външната политика не изисква непременно сключване на договор. В речта си пред бизнес лидери и дипломати в Лондон Джонсън каза, че Великобритания иска споразумение за свободна търговия, но не на всяка цена, предаде Асошиейтед прес. В изказването си Джонсън подчерта, че изборът не е между \"със сделка или без сделка\". \"Въпросът е дали сме съгласни на търговски отношения с ЕС, сравними с тези на Канада или по-близко до тези с Австралия\", заяви британският премиер. Търговско споразумение по австралийски модел ще означава голям набор от нови митнически тарифи и други бариери между Великобритания и ЕС, посочва АП. Британският министър-председател избра да произнесе речта си в емблематична зала на Стария кралски военноморски колеж в Гринуич, на брега на Темза - място, тясно свързано с британската военна слава. Той говори в обширна зала, украсена с картини, величаещи британските подвизи. \"Няма нужда споразумение за свободна търговия да означава приемане на правилата на ЕС за политиката на конкуренция, субсидиите, социалната защита, околната среда или нещо подобно\", каза Джонсън. Той изтъкна, че Великобритания ще поддържа най-високите стандарти в тези области, в много отношения по-добри от тези в ЕС, без принудата на договор. Посланието на Джонсън беше отправено и към аудиторията в страната му, и към ЕС. Лидерите на общността обаче едва ли ще се впечатлят от нещо, в което виждат проява на британско упорство и пожелателно мислене, посочва АП.", "date": "2020.02.03", "title": "Джонсън преглътна Брекзит"}
{"url": "https://www.monitor.bg:443/bg/a/view/djej-lo-pja-s-dyshterja-si-na-superbol-snimki-187657", "text": "Шакира и Дженифър Лопес обединиха сили в невиждано 12-минутно шоу на полувремето на най-гледаното спортно събитие в Северна Америка – Супербол, и в същото време пренаписаха историята като станаха първите две латино изпълнителки озвучили най-чакания мач от американците. „След две години на недоизпипани музикални изяви в полувремето, техният жизнен и бляскав спектакъл беше като глътка свеж въздух“, написа BBC за фамозното шоу, което двете сътвориха пълно с пеене, бели денс, хвърляне в публиката, плъзгане по колене, танци на пилон и дори свирене на барабани. 62 417 фенове на живо и близо 200 милиона пред малките екрани бяха свидетели на голямата изненада, която Джей Ло беше подготвила като запя с 11-годишната си дъщеря Еми хита си от 2000-а „Let’s Get Loud\". Това беше едно от изключенията, в които звездата и наслендичката й излизат на една сцена. Последно го направиха миналото лято в зала „Форум“ в Лос Анджелис и предизвикаха истински фурор. В 12-те минути на полувремето на финалния мач между „Сан Франциско 49-ърс“ и „Канзас Сити Чийфс“, спечелен от вторите за втори път в историята им и 50 години след като за пръв път вдигнаха трофея, Шакира и Джей Ло направиха невъзможното и изпълниха 20 песни - най-големите им хитове, примесени с кавъри на „I Like It“ на Карди Би, „Born In The USA“ на Брус Спрингстийн и дори „Кashmir“ на Led Zeppelin. 43-годишната колумбийка демонстрира уменията си не само на китара, но и на барабани, както и доста лудо сценично поведение, което я прати в ръцете на тълпата, откъдето продължи да пее „Hips Don't Lie”. Джей Ло пък откри своята част на върха на макет на Импайър Стейт Билдинг, върху който демонстрира какво е научила от ролята си на стриптизьорка в блокбъстъра „Да свалиш Уол Стрийт“. Сцената едва събираше десетките танцьори, които придружаваха и двете певици, а „Хард Рок Стейдиъм“ в Маями стана арена на лазери, пиротехника и пищна заря. Шакира и Джей Ло се събраха за общо изпълнение на финала на полувремето, в което смесиха, или по точно сблъскаха с глас и танци, двете си емблематични песни „Waka Waka” и „Let's Get Loud”. Супербол ежегодно е най-гледаното спортно събитие в Северна Америка, което по предварителни данни 193,8 милиона зрители са заявили, че ще гледат. Излъчва се в 130 държави на над 30 езика и се слави с най-скъпото рекламно време, чиято цена тази година достигна до 5,6 милиона долара за 30-секунден клип.", "date": "2020.02.03", "title": "Джей Ло пя с дъщеря си на Супербол (СНИМКИ)"}
{"url": "https://www.monitor.bg:443/bg/a/view/shefyt-na-kabineta-na-goranov-poema-dyrjavnata-komisija-po-hazarta-187669", "text": "Финансовият министър Владислав Горанов назначи начело на Държавната комисия по хазарта (ДКХ) шефа на кабинета си. Георги Йорданов временно ще седне в стола на досегашния председател на комисията Александър Георгиев, който сам е поискал да напусне поста, съобщиха от финансовото министерство. Припомняме, че на 1 февруари Георгиев беше задържан е привлечен като обвиняем по разследването срещу Васил Божков. Вече бившия шеф беше отведен за разпит още по време на акцията в сградата на Комисията по хазарта през януари, но в началото на февруали прокуратурата взе решение да го задържи. Георгиев направи пълни самопризнания, че е покровителствал бизнеса на Божков, след което беше освободен срещу \"парична гаранция\" в размер на 40 000 лева. Новият шеф на ДКХ Георги Йорданов досега е бил началник на кабинета на министъра на финансите, в която встъпи през ноември 2014 година. Преди това е бил ръководител на Инспектората на Министерството на околната среда и водите. В периода от декември 2010 г. до април 2014 г. е държавен инспектор в Инспектората на Министерството на финансите. От януари 2000 г. до октомври 2010 г. последователно е заемал длъжностите директор на Инспектората на Министерството на земеделието и храните и главен секретар на Националната служба за растителна защита. Професионалната му кариера започва в МФ през 1995 г., като инспектор в данъчната администрация и главен данъчен инспектор в Службата за предотвратяване и разкриване на данъчни нарушения. В следствие на разговори с министъра на правосъдието, министъра на икономиката, изпълнителния директор на Националната агенция за приходите и председателя на Държавна агенция „Национална сигурност“, се предприеха действия за промяна в състава на ДКХ. За членове на Комисията министърът на финансите назначи новите, определени от ръководителите на тези институции, лица. Това са Стоян Стоянов – главен секретар на Министерството на правосъдието, Паун Илчев – и.д. председател на Българския институт по метрология, Красимир Бояджиев – началник на отдел „Разследване на особени случаи“, дирекция „Контрол“ в Централно управление на НАП и Емил Захариев – директор на специализирана дирекция в ДАНС.", "date": "2020.02.03", "title": "Шефът на кабинета на Горанов поема Държавната комисия по хазарта"}
{"url": "https://www.monitor.bg:443/bg/a/view/strelecyt-v-chastnata-bolnica-na-syd-187668", "text": "58-годишният Бисер е привлечен като обвиняем за стрелбата в частната болница в Пловдив, съобщиха от районната прокуратура в града. Срещу мъжа са повдигнати две обвинения – за заканата с убийство на бившата си жена на 53г. и срещу двама полицаи, както и че е причинил лека телесна повреда на екс съпругата си по хулигански подбуди. Бисер връхлетял на 31 януари т.г. в здравното заведение, като заповядал на хората вътре да напуснат помещението. След като те излезли, той произвел два изстрела във въздуха с газов пистолет. После се отправил към съпругата си, която работела на регистратурата. Първо й нанесъл удар, а след това и прободно-порезна рана с нож в областта на крака. Подаден бил сигнал на тел. 112. На място пристигнал екип на 4 РУ на МВР - Пловдив. Обвиняемият насочил газов пистолет към полицаите, като стрелял два пъти към единия униформен. Въпреки това служителите на МВР успели да го обезвредят и задържат.  На пострадалата жена на място била оказана медицинска помощ и впоследствие била откарана в болницата. Няма опасност за живота й, уточниха  разследващите. Бисер моментално бил арестуван първо за 24 часа, а след това наблюдаващия делото прокурор го е оставил зад решетките за нови 72 часа. На 4 февруари се очаква районната прокуратура да внесе искане в съда за вземане на най-тежката мярка за неотклонение „задържане под стража” спрямо него.   Снимки авторът", "date": "2020.02.03", "title": "Стрелецът в частната болница отива на съд"}
{"url": "https://www.monitor.bg:443/bg/a/view/rodi-rich-se-zavyrna-na-vyrha-v-klasacijata-na-bilbord-za-albumi-187631", "text": "Рапърът Роди Рич се завърна на челна позиция в класацията Топ 200 на \"Билборд\" за албуми, отбелязвайки трета непоследователна седмица на върха в чарта, съобщи сайтът на изданието. По данни на Нилсен Мюзик от тавата му Please Excuse Me for Being Anti-Social за периода на отчитане са продадени 95 000 еквивалентни единици. Първенецът от миналата седмица Еминем е отстъпил на второ място с 89 000 продадени еквивалентни единици от албума Music to Be Murdered By. Подпомогната от триумфа си на наградите \"Грами\", тийн сензацията Били Айлиш се е изкачила от десета до трета позиция с When We All Fall Sleep, Where Do We Go\" Топ 5 в класацията на \"Билборд\" за албуми се допълва от певицата Холзи с тавата Manic (56 000 продадени еквивалентни единици) и рапъра Пост Малоун с Hollywood's Bleeding (54 000 продадени еквивалентни единици).", "date": "2020.02.03", "title": "Роди Рич се завърна на върха в класацията на \"Билборд\" за албуми"}
{"url": "https://www.monitor.bg:443/bg/a/view/gyrcija-gradi-20-novi-centrove-za-migranti-187670", "text": "Гърция планира изграждането на 20 нови центрове за мигранти, предаде АНА. Предвидено е тези центрове да функционират по различен от познатия досега начин. В тях ще бъдат настанявани лица, които имат право на убежище и попадат в графата на т.нар. „контролирани” обекти. На входовете на тези центрове ще има поставени електронни системи, а всеки един от бежанците ще разполага с карта със специфичен баркод за влизане и излизане от обекта. По този начин ще бъде избегната ситуация, при която липсва контрол върху влизащите и излизащите от миграционните центрове. Новите центрове се планира да бъдат изградени на Пелопонес, Крит, в Централна и Северна Гърция, както и в Епир. Подробният план на правителството ще бъде обсъден по време на заседание между министъра за миграцията и убежището Нотис Митарас, заместник-министъра и национален координатор по бежанския въпрос Алкивиадис Стефанис и министъра на вътрешните работи Такис Теодорикакос. До края на месеца се очаква да бъде взето окончателно решение по този въпрос. Гръцкото правителство вече обяви, че сега съществуващите лагери на островите ще бъдат затворени и ще се изградят нови центрове от затворен тип.", "date": "2020.02.03", "title": "Гърция гради 20 нови центрове за мигранти"}
{"url": "https://www.monitor.bg:443/bg/a/view/kandidatite-za-lider-na-bsp-jasni-do-21-mart-187671", "text": "Окончателните имена на кандидатите за лидер на БСП ще бъдат ясни до 21 март. Именно тогава Централната комисия по прекия избор на червената партия, която е натоварена с провеждането на изборите за лидер, трябва да вземе решение за допускането до участие на канидатите. Иначе кампанията за пряк избор на председател на БСП е в ход. Червената ЦИК провежда заседания всяка седмица, съобщиха от \"Позитанов 20\". Първото заседание е било на 8 януари, когато приели хронограма за вота, който трябва да се проведе на 26 април. Следващото заседание пък е било на 21 януари, където комисията е одобрила изискванията за канидатите за соцлидер. Право да бъде избиран има всеки български гражданин, член на партията, който към 21 март т.г. има не по-малко от 8 години партиен стаж, от които не по-малко от 4 години като член на национален орган на БСП. Кандидатът за председател трябва да притежавависока професионална и политическа компетентност, ръководен иорганизационен опит, партийна и обществена приемливост. Предложенията за председател се правят от основните партийни организации, като се представят в общинските и районните съвети на БСП до 10 февруари.  След това изборната комисия трябва да ги утвърди и да реши кои от тях отгвоарят на изискванията. Така окончателният списък на кандидатите за председател на БСП ще се обявява на сайта на партията. Следващото засеание на комисията е на 4 февруари. Иначе до момента с най-много номицании е соцлидерката Корнелия Нинова.", "date": "2020.02.03", "title": "Кандидатите за лидер на БСП ясни до 21 март"}
{"url": "https://www.monitor.bg:443/bg/a/view/koronavirusyt-zalichi-400-mlrd-dolara-ot-kitajskata-borsa-187674", "text": "Инвеститорите заличиха близо 400 млрд. долара от пазарната капитализация на фондовите борси в Китай, разпродавайки в същото време китайски юани и фючърси на суровини с оглед на страховете около разрастващата се зараза с коронавирус и негативното ѝ отражение върху втора по сила световна икономика. Това стана факт през първия ден на търговия в Китай след края на Лунната нова година и въпреки предприетите от властите в Пекин агресивни мерки в подкрепа на финансовите пазари в страната. Основните китайски фондови индекси се понижиха с близо 8%, отбелязвайки най-драматичен спад от близо четири години насам, докато местната валута поевтиня обратно над важната психологическа бариера от 7 юана за един щатски долар. Водещият индекс Shanghai Composite приключи днешната търговия с понижение от 7,72%, като първоначално се срина с близо 9%, докато индекс Shenzhen Composite, включващ компании с по-малка пазарна капитализация, се понижи с 8,41%, след като китайските фондови борси бяха затворени от 24-и януари заради Лунната нова година. Броят на смъртните случаи от коронавирус в Китай вече достигна 361 в неделя, след като преди борсата в Шанхай да излезе в почивка, техният брой беше едва 17 (към 23-ти януари). Нарасна и броят на заразените с опасния вирус, достигайки 17 200, като само в рамките на последния ден бяха регистрирани нови 2 829 случая. След старта на днешната китайска сесия над 2500 акции се сринаха с дневния ценови лимит от 10%, което доведе до временно прекратяване на търговията, след което индексът Shanghai Composite успя да парира част от първоначалните загуби, но въпреки това затвори със спад от 7,72% до 2 746,6 пункта, достигайки най-ниско ниво от миналия август. Така само в рамките на днешната търговия пазарната капитализация на акциите, търгувани на китайските борси, се сви с цели около 393 млрд. долара. Сривът беше факт, въпреки че в неделя Народната банка на Китай (PBoC) обяви, че ще инжектира 1,2 трлн. юана (около 173 млрд. долара) в икономиката и финансовите, за да омекоти първоначалния шок на фондовите борси в резултат на епидемията от коронавирус при възобновяването на търговията в понеделник след продължителна ваканция за Лунната нова година.  В понеделник PBoC също така понижи лихвите по споразуменията за обратно изкупуване, известни като обратни репо сделки, като намали 7- и 14-дневните обратни репо лихви с по 10 базисни пункта съответно до 2,4% и до 2,55% в допълнение към инжектираните 1,2 трлн. юана в обратни репо сделки. Това представлява най-мащабната кешова инжекция на Народната банка на Китай във финансовата система на страната от 2004-а година насам. Останалите азиатски борси също приключиха на червено днешната търговия, макар и с по-скромни понижения, като японският индекс Nikkei се понижи с 1,01%, южнокорейският Kospi - с 0,02%, тайванският индекс - с 1,22%, сингапурският - с 1,18% и австралийският S&P/ASX - с 1,34%. Китайската валута също се оказа под силен натиск от продажби, поевтинявайки с 1,6% обратно през важното психологическо ниво от 7,0000 юана за един щатски долара и вече се търгува около 7,0225 нивото. Сериозен спад отбелязаха и фючърсите на суровините на китайската стокова борса, като фючърсите на медта поевтиняха с дневния лимит от 7% към тригодишно дъно, тези на алуминия, на цинка и на оловото - с над 4% и фючърсите на соята - с 2 на сто.", "date": "2020.02.03", "title": "Коронавирусът заличи 400 млрд. долара от китайската борса"}
{"url": "https://www.monitor.bg:443/bg/a/view/vtoro-srebro-za-bylgarija-na-kvalifikacionnija-turnir-po-shtangi-v-iran-187684", "text": "Юндер Бейтула спечели втори сръберен медал за България на големия предолимпийски турнир по вдигане на тежести в иранския град Рещ. В кат 81 кг. Бейтула направи 6 успешни опита и стана вицешампион с двубой 353 кг (158 кг изхвърляне и 195 кг изтласкване). Шампион с 2 кг повече двубой е Абджумали Сафа от Ирак, а бронзът бе за Андреник Карапетян от Армения с 345 кг. Среброто е второ за страната ни след като Ангел Русев се нареди втори в категория 61 кг. Към момента Бейтула е втори във временното класиране по системата \"Синклер\" сред всички щангисти, след кат. 96 кг., на турнира в Рещ. Юндер е представител на школата в Добрич с треньор Тодор Кирчев и спечели бронз в изтласкването на световното за мъже в Патая (Тайланд) през миналата есен. Напомняме, че в Рещ категориите са съобразени с олимпийската програма за Токио 2020.", "date": "2020.02.03", "title": "Второ сребро за България на квалификационния турнир по щанги в Иран"}
{"url": "https://www.monitor.bg:443/bg/a/view/sacheva-shte-razrabotim-strategija-za-choveshkite-resursi-v-socialnija-sektor-187673", "text": "„МТСП ще разработи стратегия за човешките ресурси в социалния сектор. Необходимо е да се повиши професионалното образование в тази сфера, тъй като кандидатите за свързаните с нея специалности в последните години е намалял два пъти“. Това каза министърът на труда и социалната политика Деница Сачева на работна среща с представители на общините и на специализирани институции за пълнолетни лица с деменция. Тя подчерта, че ще настоява за увеличение на заплатите на социалните работници. В България има 1356 социални услуги и обмяната на опит и добри практики между тях е много важна. В същото време общините трябва да засилят контролните си функции, посочи министърът. „Социалният сектор ще бъде сред най-бързо развиващите се в целия Европейски съюз. За последните 5 години ангажирани в социални дейности са над 10 млн. души. Трябва да покажем, че това е професия, свързана преди всичко с човеколюбие“, каза още Деница Сачева. По време на срещата беше представен проект за дългосрочна грижа за възрастни и хора с увреждания, който се реализира по Оперативна програма „Развитие на човешките ресурси“. Основната цел на проекта е подготовката за извеждане на хора с психични разстройства и умствена изостаналост от 10 специализирани институции, които предстои да бъдат закрити. Ще бъдат направени индивидуални оценки на потребностите на всички потребители на институциите. Партньори по проекта са единадесетте държавни психиатрични болници в страната. Очаква се той да продължи до края на 2022 г.", "date": "2020.02.03", "title": "Сачева: Ще разработим стратегия за човешките ресурси в социалния сектор "}
{"url": "https://www.monitor.bg:443/bg/a/view/grantadjiite-v-temida-planirat-puch-sreshtu-geshev-187677", "text": "Грантаджиите в Темида планират пуч срещу новоизбрания главен прокурор Иван Гешев. Атаката идва по-малко от 2 месеца след встъпването на обвинител № 1 и е от Съюзът на съдиите в България (ССБ), популярен с политическите си пристрастия към крайно леви извънпарламентарни формации. Без конкретни аргументи и в класическия си дух на политико-философски трактат, неправителствената организация, ръководена от настоящия съдия в САС Калин Калпакчиев, отправи призив до Висшия съдебен съвет (ВСС) за задвижване на процедура по импийчмънт на главния прокурор Иван Гешев. Искането, подписано от Управителния съвет на ССБ, не изненадва никого, тъй като членовете й, както и политическите лидери, чиито възгледи организацията изповядва, водят открита битка с държавното обвинение от години насам, а единствената им цел е извеждането на прокуратурата от съдебната система. В писмото си от ССБ открито и директно притискат членовете на ВСС да изложат конкретна оценка за поведението на Иван Гешев, като \"осъдят\" дейността на главния прокурор от последните седмици. Манипулацията на политически зависимата съсловна организация не спират дотук. В писмото си Управителният й съвет дори си позволява да поставя условия на членовете на кадровия орган, като индиректно ги заплашва, че, ако не споделят тяхното мнение за работата на Иван Гешев, ще се покажат пред обществото като \"зависими\". Към момента не е ясно дали кадровиците ще вземат на сериозно поредните призиви за саморазправа с държавното обвинение, отправяни от ССБ към ВСС регулярно, но не особено добре юридически аргументирано, тъй като досега не е публикуван дневен ред за заседание на пленума за настоящата седмица. В същото време бившият кадровик на Темида и настоящ съдия Димитър Узунов заяви в интервю за bTV, че главният прокурор е имал законно право да огласи записите на президента Румен Радев с шефа на Военно-въздушните сили (ВВС) ген. Цанко Стойков. Разговорите бяха публикувани от прокуратурата, след като Гешев отправи питане до Конституционния съд за статута на имунитета на президента. „Неговият имунитет не е абсолютен“, обясни обаче Узунов и подчерта, че в закона има разписани възможности за образуване на наказателно производство срещу държавния глава. Според съдията обаче след публикуването на записите се наблюдава кампания по отвличане на вниманието на обществото от същността на разговорите, като се задават въпроси имал ли е право главният прокурор Иван Гешев да публикува тези данни. Главният прокурор напълно законосъобразно е предоставил възможност българската общественост да чуе в пряка реч участниците в диалога, отбеляза Узунов. „Чувам, че се изкарва тезата, че прокуратурата отговаря за това, че президентът Румен Радев иска промени в конституцията около избора на нов главен прокурор. Не вярвам да е така. Аз мога да изкарам тезата, че президентът иска да назначава шефа на КПКОНПИ, за да спре това разследване. Не твърдя, че е така, но ето ви една теза“, посочи още той. Според Димитър Узунов се бяга от това какво казват участниците в разговора, а се акцентира върху това дали главният прокурор е имал право да обяви информацията от СРС. „Не знам дали това ще помогне на разследването, но хората разбират какво се говори и каква теза се застъпва. Един генерал-лейтенант умува и обяснява по какъв начин ще се саботира дейността на един важен държавен орган“, обясни той.", "date": "2020.02.03", "title": "Грантаджиите в Темида  планират пуч срещу Гешев"}
{"url": "https://www.monitor.bg:443/bg/a/view/kanadcite-ne-iskat-da-plashtat-za-sigurnostta-na-megan-i-hari-187672", "text": "Цели 77% от канадците смятат, че страната им не трябва да плаща за сигурността на британската двойка Хари и Меган Маркъл, които решиха да се преместят да живеят в Британска Колумбия. Това сочат резултатите от проучване на агенцията Nanos Research, поръчано специално за местната телевизия CTV.  Херцогът и херцогинята на Съсекс обявиха преди около месец, че възнамеряват да се оттеглят от задължения към кралското семейство, да напуснат Великобритания и да започнат сами да изкарват парите си. Решението им предизвика скандал в консервативните кръгове на британското общество, които обвиниха Хари, че предава короната. Малко по-късно решението на двойката беше публично подкрепено от кралица Елизабет II.  Проучването на Nanos показва, че канадците нямат против двойка да живее на територията на Канада, но отказват да плащат допълнителни разходи по тяхната безопасност, защото двамата няма да пребивават като официални представители на Кралицата. Това мнение е най-силно изразено в големите градове като Онтарио, Квебек и района на Атлантическа Канада. 19% от анкетираните пък заявяват, че нямат против да се погрижат за Хари и Меган чрез данъците си, докато едва 4% не могат да преценят. Проблемът със сигурността на двойката е сериозен за канадското правителство, защото въпреки всичко те остават част от кралското британско семейство. Към момента не е ясно какво ниво на сигурност ще получат двамата, нито кой ще плаща за нея. Кабинетът на Джъстин Трюдо продължава да води дискусии по въпроса.  Иначе проучването засяга и някои други въпроси. Например Nanos питат канадците: одобрявате ли реакцията на Кралицата? На този въпрос анкетираните не са толкова категорични. 40% от тях смятат, че Елизабет II е свършила добра работа, а 21 на сто са казали, че е свършила много добра работа. Едва 6% определят подхода й като лош. Оказва се, че жените и по-възрастните канадци са по-склонни да одобряват реакциите на Кралицата по кризата с отделянето на Хари и Меган от короната. Притеснителното обаче, или поне за твърдите роялисти в обществото - едва 32% от анкетираните са заявили, че безрезервно подкрепят поддържането на връзките на Канада с кралското семейство чрез статута на страната им като конституционна монархия. Други 28% само донякъде подкрепят тази идея. Цели 50% са казали, че са донякъде против поддържането на монархията, а 20% са напълно и категорични против.  Що се отнася до това как ще се чувстват Меган и Хари в Канада, то канадците са категорични - в Британска Колумбия двамата ще се радват на повече поверителност, на по-малко тормоз от медиите и на значително повече уединение.", "date": "2020.02.03", "title": "Канадците не искат да плащат за сигурността на Меган и Хари"}
{"url": "https://www.monitor.bg:443/bg/a/view/vyzmojni-sa-eventualni-promeni-v-konstitucijata-no-dano-se-pravjat-razumno-187658", "text": "Пряката конституционна жалба при нас не е заложена по Конституция. Естествено, за да се пристъпи по този път трябва да се премине към конституционна промяна, за да могат гражданите да сезират КС. Мисля, че нещата трябва да бъдат обмислени много добре, за да се получи един разумен баланс, защото, ако се стигне до това решение, не изключвам вероятността КС да бъде задръстен от работа, казва в  . „Какви механизми ще се приемат и какви не, например за допустимостта на жалбите и т.н., това е друг въпрос. По начало има опасност той действително да се превърне в четвърта инстанция, което не е замисълът и идеята на българската Конституция за дейността и функциите на съда. КС е пазител на Конституцията, той я брани, поради което и сега в момента има 10 субекта, които могат да го сезират. Може да се предвиди някакво разширение – има идеи в тази посока -  всеки съд да може да сезира. Аз подозирам, че това може да доведе донякъде до забавяне на правосъдието – вместо да се решават споровете по-бързо, може да се забавят. Защо? Защото сега наблюдаваната практика е, че тогава когато е сезиран по някакъв правен казус КС, то съставът, който го е сезирал, спира производството по делото по разрешаването на въпроса. На практика обаче всички останали съдилища спират производствата, позовавайки се на отправеното запитване до КС. Той може да се произнесе след няколко месеца и така производствата са в застой. Дано се помисли, ако се пристъпи към разширяване на функциите и правомощията на КС, по-трезво, така че да не се получи увреждане на интересите на гражданите, което не е идеята на конституционната жалба“, казва още Магдалинчев. „Последните промени в Конституцията са все свързани със съдебната власт. И 2003 г., и 2004 г., и 2007 г., и 2015 г. – това са промени, които са направени все в посока главата \"Съдебна власт\". Накъде ще вървим, е другата страна. Ако се тръгне в посока дебатите, които се развиват в обществото през последната година, може да се стигне до реални промени в Конституцията, но не мога да кажа в каква посока, тъй като досега никой не е посочил нищо конкретно, а общо се нахвърлят някакви идеи в тази посока. От няколко възможни посоки могат да се правят предложения за промени в Конституцията, но дано когато те се правят да се огледат добре и да не предизвикат спорове, защото непрекъснатото изменение на Конституцията не е най-доброто решение. Ние все още не сме видели реални резултати от последната промяна през 2015 г., последвана от законодателното изменение през 2016 г., а се говори отново за промяна в Конституцията. Тези промени се нуждаят от анализ, оценка и тогава от взимането на решения“, категоричен е Магдалинчев.", "date": "2020.02.03", "title": "Боян Магдалинчев: Възможни са евентуални промени в Конституцията, но дано се правят разумно"}
{"url": "https://www.monitor.bg:443/bg/a/view/cska-pusna-abonamentni-karti-po-1000-leva-187656", "text": "ЦСКА пусна в продажба абонаментните карти за пролетния полусезон. Пропуските ще важат за всички мачове от Първа лига и Купата на България. Най-евтините са за сектор „Г“ - 42,50 лева, а най-скъпи са за ВИП ложата – 1000 лева. Картите ще важат и за мачовете, които ЦСКА ще домакинства и на Националния стадион „Васил Левски“, където по традиция се играе вечното дерби с „Левски“. От клуба напомнят, че в продажба вече са и талоните за двубоя на 15 февруари срещу „сините“. За сектор „Г“ цената е 10 лева, а за „В“ - 15. От ЦСКА информираха още на официалния сайт, че британецът Греъм Кери няма да бъде продаван, каквито писания се появиха в последните дни. Междувременно отборът се прибра в България след подготвителния лагер в Испания. На летище София треньорът Милош Крушчич коментира, че играчите са подготвени добре физически за официалните двубои, като в предстоящите 10 дни ще тренират предимно в офанзивен план, след като в Марбея за 5 мача ЦСКА не успя да вкара нито един гол. „Да, резултатите бяха слаби, но подготовката бе добра“, заяви Крушчич, чието бъдеще начело на „червените“ е доста неясно.", "date": "2020.02.03", "title": "ЦСКА пусна абонаментни карти по 1000 лева"}
{"url": "https://www.monitor.bg:443/bg/a/view/ostaviha-v-kilijata-aliosha-pratil-lubima-da-prostituira-187659", "text": " 44- годишен жител на миньорското градче Гълъбово се озова зад решетките с постоянна мярка за неотклонение след жалба на бившата му любима, че я е принудил да проституира на територията на Австрия. 24-годишната изгора на Альоша А. твърдяла че през ноември м.г. била изведена от страната в малко градче край Виена където била принудена да проституира след като й отнели личните документи. Заминаването станало под претекст, че гълъбовецът има сериозни намерения към младата мургавелка и че възнамерява да се ожени за нея. На място обаче наместо нежни ласки  последвали побоища и тормоз.В средата  на януари жената успяла да се свърже с българин, който я взел в колата си й я върнал обратно.Седмица обаче по-късно „любовникът“ се прибрал и започнал да я преследва, като отправял заплахи включително и за убийство, ако не се върне към досегашния си „занаят“. Альоша А. няма криминални регистрации, не е бил осъждан, но според наблюдаващия досъдебното производство прокурор има опасност да се укрие или да продължи да оказва психически тормоз над потърпевшата. Определението на районния съд за постоянната мярка за неотклонение не е окончателно , то може да бъде обжалвано пред окръжния съд в Стара Загора.", "date": "2020.02.03", "title": "Оставиха в килията Альоша, пратил любима да проституира"}
{"url": "https://www.monitor.bg:443/bg/a/view/v-sopot-za-17-i-pyt-dirjat-mustaka-na-vazov-187660", "text": "За 17-и пореден път жителите на Сопот ще търсят мъж с мустаци „а ла Иван Вазов“, това ще стане на 15 февруари в местността „Манастирска поляна, където тричленно дамско жури ще сравнява кандидатите за приза с пазените като зеницата на окото три портрета на Народния поет. По думите на директора на къща-музей „Иван Вазов“  Борислава Петрова най-често се използвали рисуваните от художниците Иван Табаков и Петър Морозов, но при съмнения за подобието прибягвало и до портрет , рисуван от Георги Черкезов.В краен сучай се ползвала и фотография от 1894 година, където геният е запечатан като народен представител и е на 44 години. През годините носителите на приза са си тръгвали с ръчно изкован нож, ножички за поддръжка на мустака, бюст на поета   или специален плакет, осигурен от общината. Сред досегашните лауреати на „вазовия мустак“ са журналистите Емил Розов /2018 г./ и Димитър Цонев /2015/, актьорът Красимир Ранков, музикантът Етиен Леви, както и местните знаменитости д-р Стоян Сопотненски /2014/,  Васил Ханджийски и полицаят  Петър Палаков. Оказва се, че Етиен Леви е в известна степен родственик на  Патриарха на българската литература, тъй като момиче от майчиния му род Теневци в Казанлък е омъжено за Вазов племенник, който за него си бил просто … чичо Митко. На изследователите на Вазов са известни само една фотографии, където поетът е без мъжката украса на лицето: като ученик в Калофер и една графична рисунка на Тодор Цонев", "date": "2020.02.03", "title": "В Сопот за 17-и път дирят мустака на…Вазов"}
{"url": "https://www.monitor.bg:443/bg/a/view/77-ot-bylgarite-atakuvani-s-falshivi-novini-v-neta-187675", "text": "77% от активните в интернет българи в някакъв момент от живота си са попадали на фалшиви новини. Това сочи онлайн проучване на Нилсен Адмосфер България и Български Национален Панел. Според него 92% от хората отчитат фейковете като сериозен проблем в днешния медиен свят. Само 9% от анкетираните твърдят, че никога не са срещали фалшива новина в медиите, а 14% са отговорили, че не знаят. Много от респондентите са сигурни, или почти сигурни, че са способни да разграничат фалшивите от истинските новини – това са 56% от активните в интернет българи, взели участие в проучването. Най-уверени в способността си да разпознават фалшивите новини са хората на възраст между 45 и 54 години (65% от тях са отговорили, че могат да ги разпознаят). Наред с това, мъжете (64%) са малко по-уверени в това отношение от жените (48%). 18% или почти всеки пети обаче признават, че не могат да различават фалшивите от истинските новини, или ако това им се е случвало е било рядко.", "date": "2020.02.03", "title": "77% от българите атакувани с фалшиви новини в нета"}
{"url": "https://www.monitor.bg:443/bg/a/view/kat-shofirajte-vnimatelno-ima-silen-vjatyr-187664", "text": "Полицията апелира водачите да шофират с повишено внимание поради силния вятър в страната. В последния час постъпват редица сигнали за паднали дървета и големи клони по главните пътища, основно в Северна България (Русе, Добрич, Видин), вследствие силни пориви на вятъра, съобщават от пресцетъра на МВР. До момента няма щети и пострадали. Пречките за движението се отстраняват своевременно, съобщиха от КАТ.", "date": "2020.02.03", "title": "КАТ: Шофирайте внимателно, има силен вятър!"}
{"url": "https://www.monitor.bg:443/bg/a/view/vodach-na-djip-pregazi-smyrtonosno-chakasht-na-avtobusna-spirka-187661", "text": "68-годишен жител на Сливен  Минчо М. почина след като бе прегазен в близост до автобусна спирка. Трагичният инцидент е станал около 19,35 часа в неделя по протежението на булевард „Панайот Хитов“. По все още неустановени причини върху намиращия се на тротоара, в непосредствена близост с ограничителни съоръжения пешеходец е връхлетял лек автомобил „ „Land Rover“,зад чийто волан е бил 49-годишният Манол М. Веднага след удара водачът е успял да спре колата си и да се обади на телефон 112. Раненият е бил транспортиран до местната МБАЛ, но час по-късно е починал в резултат на множеството политравми . Пристигналите на местопроизшествието полицаи изпратили водача до ЦСМП, където му е била взета кръвно проба за наличие на алкохол, изчакват се лабораторните анализи. По случая е образувано досъдебно производство.", "date": "2020.02.03", "title": "Водач на джип прегази смъртоносно чакащ на автобусна спирка"}
{"url": "https://www.monitor.bg:443/bg/a/view/sportist-vsydehod-i-limuzina-v-edno-187652", "text": "Днес всички автомобилни компании произвеждат кросоувъри, но малцина са тези, които си спомнят, че още през 1997 година компанията Mercedes-Benz беше първият производител, който се осмели да представи на пазара луксозен SUV. Тогава се роди M-Class, който веднага беше заобичан от всички богати хора по света. Оттогава са произведени над 2 милиона от тези луксозни автомобили с висока проходимост. Появата на M-Class се дължи на американците, защото моделът първоначално е създаден именно за тях. Европейските почитатели на марката бяха разочаровани и критикуваха първото поколение на модела заради материалите и сглобката, които не бяха на достатъчно високо ниво. При фейслифта през 2001 г. повечето от слабите страни бяха отстранени и с появата на второто поколение ML най-накрая беше признат за истински Mercedes-Benz. През 2015 г. големият SUV трябваше да промени името си и така ML се преобрази на GLE. В същото време той стана и най-продаваният кросоувър на марката. Изцяло новото четвърто поколение беше показано за първи път на автосалона в Париж през есента на 2018 година, а само месец по-късно започна производството на новото GLE във фабриката в Алабама, където се сглобяваха всички предишни три генерации. Новият Mercedes-Benz GLE е пораснал на дължина със 105 мм до внушителните 4924 мм, широчината се е увеличила с 12 мм до 1947 мм и само височината е намалена с 24 мм. Междуосието е нараснало значително с 80 мм и достигна впечатляващите 2995 мм. Новият кросоувър има най-добрия коефициент на аеродинамично съпротивление в класа от 0,29, благодарение на системата за контрол на въздушния поток, спойлери пред колелата, оптимизираната форма на корпусите на страничните огледала, аеродинамичните ръбове на светлините  и обтекаемата форма на дъното. Новият Mercedes-Benz GLE изглежда много по-модерно от предшественика си и се вписва идеално в новата дизайнерска линия на марката. Кросоувърът се е разделил с острите ръбове в страничната линия, получил е по-малки фарове и светлини, като в същото време се различава доста добре от другите модели на марката. Фирмената радиаторна решетка в центъра е украсена с голямата трилъчева звезда. Удължените фарове са украсени с двойни L-образни светодиодни светлини. Като опция се предлагат и адаптивни матрични светлини, които регулират светлинния лъч. Предният капак е по-голям, а арките на колелата са леко раздути. В профила е запазена типичната форма на задната стойка, характерна за всичките четири издания на модела. Спойлерът на покрива е по-голям, а разширените задни калници са подчертани от продълговатите светлини. За GLE се предлага пакет AMG Line с модифицирана предна част и 20-цолови лети джанти вместо стандартните 18-инчови. В салона на новия Mercedes-Benz GLE не е останало нищо от предшествениците му. Интериорът е подобрен с луксозни материали, като кожа и алуминий. Забележителни са тънките ленти на светодиодното осветление и целият ред вентилационни отвори. На волана с три спици са се появили малки сензорни панели, а на кормилната колона е поставен селекторът на трансмисията. Дори в базовата версия няма аналогови прибори, а вместо тях е поставен широкият екран на системата с изкуствен интелект и гласови команди MBUX, който обединява в едно двата 12,3-инчови дисплеи на цифровия инструментален панел и сензорния екран на мултимедийната система. Данните могат да се проектират и на предното стъкло. Броят на превключвателите на централния панел е значително намален. За навигация в менюто на мултимедията има още един сензорен панел. Има няколко начина за взаимодействие с автомобила – чрез бутони и сензори на волана, докосване до екрана и с гласови команди. За тези, които не достигат до екрана, в средата на централната конзола има инсталиран сензорен панел с удобна поставка за дланта и клавиши за основните функции, разположени от двете му страни. Особено впечатляващ изглежда е интериорът на новия GLE в тъмното. Осветлението може да променя цветя си в един от 64 нюанса, като дизайнът на устройствата също може да бъде променен в четири различни стила – Classic, Sport, Progressive и Decent. Предните седалки на Mercedes-Benz GLE са оборудвани с електрическо регулиране и отопление. Те са меки и удобни, освен това имат леко изразени странични опори, които позволяват отпред да седнат удобно хора с едро телосложение. Между водача и пътника отпред се намира широкият централен тунел, а в подлакътника е скрита кутия за предмети. Вторият ред седалки е много просторен, тъй като мястото за краката се е увеличило с 69 мм, а над главата са добавени още 33 мм. Задните седалки могат да се регулират в хоризонтална посока до 100 мм, а облегалките на втория ред са разделени в съотношение 40:20:40 и страничните могат да променят ъгъла си с електрическо задвижване, което позволява регулирате и облегалките за глава. Срещу доплащане се предлага трети ред седалки, въпреки че те са по-подходящи за деца или възрастни с малък ръст. При версията с 5 места обемът на багажника варира от 630 до 825 литра, в зависимост от позицията на задните седалки. Ако ги сгънете всички заедно, получавате товарно пространство с обем 2055 литра. Капакът на багажника се задвижва електрически във всички версии на модела. Новият кросоувър Mercedes-Benz GLE съчетава в себе си уникална комбинация от качества, които го превръщат в толкова предпочитан избор. Благодарение на новия бензинов двигател, моделът е истински спортист на пътя. В същото време системата за двойно задвижване 4х4 и огромният пътен просвет го преобразяват в същински всъдеход. Не на последно място, новото окачване предоставя на пътниците комфорт, характерен за голямата лимузина S-Class. За отличната динамика на новия кросоувър GLE 450 основна заслуга има 3,0-литровия 6-цилиндров бензинов турбодвигател, който развива максимална мощност 367 к.с. и максимален въртящ момент 500 Нм. Заедно с него работи стартер-генератор EQ Boost с мощност 22 к.с. и 250 Нм, който може да помогне в първите секунди на ускорението, както и бързо да стартира двигателя по време на шофиране. Двигателят работи тихо и плавно. Кросоувърът достига 100 км/ч от място за едва 5,7 секунди и развива максимална скорост 250 км/ч. Автоматичната 9-степенна трансмисия работи почти незабелязано. Хибридната инсталация е допринесла за постигането на умерен разход на гориво, като средният е 9,7 л/100 км, в градски цикъл е 12,6 л/100 км, а на извънградско пада до 7,6 л/100 км. Тягата е напълно достатъчно за да може GLE 450 да тегли ремарке до 3,5 тона. В спортен режим воланът става по-точен и информативен, педалът на газта реагира незабавно, а каросерията се снижава, за по-стабилно пътно поведение в завоите. Новият Mercedes-Benz GLE e получил нова система за задвижване на всички колела 4MATIC с многодисков съединител за свързване на предната ос, която може да прехвърля до 100% от тягата на всяка ос. Демултипликатор се предлага само при поръчка на пакета офроуд, при който просветът може да достигне максимум 290 мм. Благодарение на тези способности, GLE се преобразява в същински всъдеход, който ще ви отведе до трудно достъпни места високо в планинските хижи и курорти. Подобно на своя предшественик, новият Mercedes-Benz GLE е фокусиран върху комфорта. Дори със стандартното окачване с адаптивни амортисьори автомобилът вози доста меко. Ако обаче искате да се возите с комфорта на флагмана S-Class, може да поръчате новото въздушно окачване AirMatic E-Active, което може да регулира поотделно просвета на всяко колело, варирайки между 180 и 270 мм. Електрониката може малко да наклони каросерията на автомобила към страната на завоя, за да се намали страничното наклоняване. Освен това на офроуд GLE сканира пътя напред за дупки и може да се люлее, което помага да се преодолее труден терен. Звукоизолацията на салона е безкомпромисна, като в него не прониква дразнещ шум. У нас новият Mercedes-Benz GLE се предлага на цени от 120 990 лева с ДДС с богато базово оборудване. Почитателите на модела могат да тестват възможностите на новия кросоувър във всички търговски комплекси на „Силвър Стар” в България.", "date": "2020.02.03", "title": "Спортист, всъдеход и лимузина в едно"}
{"url": "https://www.monitor.bg:443/bg/a/view/kpkonpi-vnese-300-toma-v-syda-sreshtu-banevi-187665", "text": "Антикорупционната комисия е внесла в Бургаския окръжен съд над 300 тома приложения и доказателства по разследването срещу Николай и Евгения Баневи, съобщиха от институцията. На свое заседание на 29 януари 2020 г. КПКОНПИ е взела решение за предявяване на искове за отнемане на незаконно придобито имущество на стойност 140 523 982.29 лв. Още миналата седмица стана ясно, че КПКОНПИ иска конфискацията на множество златни накити със скъпоценни камъни, ценни монети, диаманти и др. Сред имотите са няколко помпени станции и три къмпинга \"Черноморец“, \"Каваците“ и \"Златната рибка“ и др. Комисията претендира отнемане на имоти по цялото Черноморие, както и собственост на 6 търговски дружества за 99 382 686.90 лв., моторна яхта “Four Winns – Vista 258 V-D06“ с дължина 7.92 м за 97 500 лв., налични движими вещи, както и акции, дялове и суми от продажба на имущество. Баневи бяха задържани на 26 октомври 2018 г. на летището в Ница след като за тях бе издадено в България европейска заповед за арест. Те ще отговарят пред Темида за приватизирането, източването и довеждането до фалит на завод „Полимери“. Разследващите имат данни и за източването от тях на други фирми. През 2018 г. в спецпрокуратурата получили сигнал от Главна дирекция „Национална полиция“, образувано е досъдебно производство. Делото е за престъпно сдружение в периода 2009 – 2018 г. Баневи са обвинени освен за сдружението и за присвояване и данъчни престъпления в периода 2010-2011 г., като общият размер на присвоеното имущество е над 1,5 млн. лв., а общият размер на щетата за хазната е над 500 000 лв, съобщиха тогава от прокуратурата. В бивш офис на дружества на Баневи във Варна са открити документи, които те успели да скрият от синдика, който влязъл в „Полимери“ през 2012 г.        ", "date": "2020.02.03", "title": "КПКОНПИ внесе 300 тома  в съда срещу Баневи"}
{"url": "https://www.monitor.bg:443/bg/a/view/barnie-9-kryga-pregovori-s-london-no-10-meseca-njama-da-stignat-187667", "text": "Главният преговарящ на ЕС за Брекзит Мишел Барние съобщи, че ще отнеме повече от 10 месеца Брюксел и Лондон да договорят споразумение за бъдещите търговски отношения, съобщава АФП. Барние разкри, че двете страни планират да проведат 9 кръга преговори до октомври. В петък в полунощ Великобритания прекрати 47-годишното си членство в ЕС, навлизайки в преходния период, който ще продължи до края на годината. Премиерът на Великобритания Борис Джонсън многократно заяви, че вероятно преходният период няма да бъде удължен след изтичането му в края на годината, което означава, че Обединеното кралство и ЕС може да не договорят споразумение и да търгуват на базата на правилата на Световната търговска организация. В неделя в интервю за телевизия LCI Барние отбеляза, че \"ще има две условия, които ще бъдат много ясни в това търговско споразумение: искаме споразумение за рибарството, което ще бъде трудно, на реципрочен достъп до водите и пазарите за британските и френските рибари и в същото време, в това търговско споразумение, искаме споразумение при равни условия\". Барние отбеляза, че насоките предстои да бъдат утвърдени от Европейския съвет и Европейския парламент преди началото на същинските преговори. Барние потвърди, че ЕС цели занапред в търговията с британската страна да няма мита и квоти, стига британският внос да отговаря на европейските изисквания, сред които за опазването на околната среда и държавната помощ. По неговите думи, ако британската страна работи по европейските правила, ще може да има достъп до пазара на услуги и на обществени поръчки в ЕС. Предлага се ЕС и Великобритания да си поделят квотите за улов на риба в граничните води.", "date": "2020.02.03", "title": "Барние: 9 кръга преговори с Лондон, но 10 месеца няма да стигнат"}
{"url": "https://www.monitor.bg:443/bg/a/view/43-godishen-pacient-ot-varna-e-sys-symnenie-za-koronavirus-187651", "text": "В Инфекциозна клиника на УМБАЛ „Света Марина“ във Варна е настанен 43-годишен пациент, завърнал се от Китай, при който на Летище Варна е установена повишена температура от 37,1 от 37,1℃ и зачервено гърло. Пациентът е в задоволително общо състояние, афибрилен от постъпването, без респираторни прояви и с данни за катарална ангина, уточнява доц. д-р Диана Радкова. Назначени са съответните вирусологични изследвания за грип и респираторни заболявания, включително и за 2019 нов коронавирус в Националния център за заразни и паразитни болести (НЦЗПБ). Започнато е своевременно лечение. Работното поведение е съобразно изискванията на СЗО и Европейския център за превенция и контрол на заболяванията. „Само при един човек от шестима души, пристигнали в България от Китай и кацнали във Варна, е установено леко повишение на телесната температура от 37,1℃. Въпреки ниската температура, това ни даде основание да го изолираме и да бъде поставен под специално наблюдение в УМБАЛ „Света Марина“, посочи сутринта здравният министър Кирил Ананиев на Летище София, където пред медиите бяха демонстрирани, както работата на здравните, граничните и летищните власти, така и механизмът на функциониране на термокамерния контрол.    ", "date": "2020.02.03", "title": "43-годишен пациент от Варна е със съмнение за коронавирус "}
{"url": "https://www.monitor.bg:443/bg/a/view/10-meseca-uslovno-za-trafikant-na-irakchani-187662", "text": "С 10-месечна условна присъда се размина 32-годишен молдовски гражданин, който застана пред Темида в елховския районен съд за нелегално вкарване през границата с Турция на петима иракчани. Микробусът „Мерцедес“ , собственост на молдовската гражданка Марина Константинова   е бил спрян на ГКПП – Лесово на 3 ноември м.г., при щателната проверка в него били намерени две непълнолетни момчета и трима мъже, които са били без документи, но се представили за бягащи от иракските градове Сюлемания и Арбил. Същият автомобил е пресичал многократно българо-турската граница, но до момента не е бил засичан с незаконни пътници или товари. В хода на досъдебното производство живеещият в молдовския град Чадър Лунга Топал е признал вината си, сключеното споразумение с прокуратурата отлага изпълнението на наложеното наказание за срок от 3 години. Съдът не налага парична глоба за престъплението, микробусът се връща на чуждестранна му притежателка, дори хонорарът на преводача в досъдебното производство от над 550 лв  остава за сметка на РД „Гранична полиция\" -  Елхово.  ", "date": "2020.02.03", "title": " 10 месеца условно за трафикант на иракчани"}
{"url": "https://www.monitor.bg:443/bg/a/view/obshtina-rakitovo-vodi-pregovori-s-chetiri-lapi-za-kastracija-na-bezdomnite-kucheta-187649", "text": "Кметът на община Ракитово Костадин Холянов се срещна с представители на международната фондация “Четири лапи“, за да обсъдят съвместни действия по справяне на проблема с бездомните кучета в трите населени места-Ракитово, Костандово и Дорково. Целта на водените разговори е чрез блокиране на раждаемостта – кастрация да се намали популацията на четириногите, които се разхождат по улиците и пред учебни, детски и социални заведения. Местната община е предвидила в новия си бюджет 3500 лв. за кастрацията, която евентуално ще бъде извършена от двама ветеринарни лекари и мобилна лаборатория. Ако се стигне до подписването на споразумение с фондация „Четири лапи“ операцията по кастрирането ще започне, когато се повишават температурите навън. Бездомните кучета отдавна създават проблем в общината и местната кметска управа няма как да се справи с тях, защото най-близкият приют е в Стара Загора, а той е пълен с бездомни кучета и не приема други за настаняване. На територията на област Пазарджик няма изграден приют. По време на сесията на Общински съвет-Ракитово бе обсъден вариантът от отдел “Екология“ в администрацията да предупредят хората, които хранят безстопанствените кучета по улиците, да не го правят пред обществени сгради – училища, детски градини и социални домове. С блокиране на раждаемостта на бездомните кучета се цели да се намали значително техния брой в бъдеще и да се овладее тяхната популация на територията на населените места. С тази мярка се проявява и хуманното отношение към животните, като се спазва същевременно и законовата рамка.    ", "date": "2020.02.03", "title": "Кастрират бездомните кучета в Ракитово"}
{"url": "https://www.monitor.bg:443/bg/a/view/inspekcijata-po-truda-iska-nesystojatelnost-na-firmi-baveshti-zaplati-187643", "text": "Главна инспекция по труда чрез дирекция „Инспекция по труда“ Ловеч входира в Ловешкия съд искова молба за обявяване на „Спарки Елтос“ АД в несъстоятелност поради забавени повече от два месеца възнаграждения на  1/3 от работниците. От ИА ГИТ е заплатена и съдебната такса, необходима за образуване на дело, съобщиха от институцията. Решението за входирането на исковата молба беше взето, след като от дружеството не изпълниха заявените с писмо от м. декември до Инспекцията намерения до края на м. януари 2020 г. да представят погасителен план за изплащане на възнагражденията на работниците и служителите, разказват от ГИТ. В инспекцията е получено ново писмо от дружеството, от което става ясно, че интензивно се работи по варианти за финансово и оперативно преструктуриране и оздравяване на дружеството, като всеки от тях включва план за погасяване на задълженията на работниците. Съгласно посоченото писмо преструктурирането на дружеството ще продължи още минимум 4 седмици, т.е. процесът няма да приключи до средата на м. февруари, каквито бяха предходните уверения от дружеството. Предвид тези факти, Инспекцията по труда счита, че за да защити в най-голяма степен правата на работещите, следва да упражни правомощието си да поиска обявяване на дружеството в несъстоятелност. Работодателят може да продължи да работи по преструктурирането си и да докаже наличие на платежоспособност в рамките на съдебното производство. Инспекцията по труда постоянно следи и ситуацията във второ предприятие на територията на област Ловеч, за което стана публично известно, че има задължения към работниците и служителите си - \"Технокороза\" АД. Проверка в информационната система за производство по несъстоятелност показа, че срещу дружеството вече е образувано дело за обявяване в несъстоятелност. Към момента не се налага и Инспекцията по труда да предприема действия за това, тъй като работниците и служителите имат право да се обърнат към Фонда за гарантирани вземания във всеки случай на обявяване в несъстоятелност на работодателя им или при откриване на производство по несъстоятелност. Правата им по никакъв начин не зависят от това кой е инициаторът на иска. ИА ГИТ обаче ще следи хода на делото и при евентуалното му прекратяване ще има готовност за нов иск, ако има основание за такъв. По отношение на работниците от „Фюжън Пластикс“, които също претендират за дължими заплати, Инспекцията по труда е установявала това обстоятелство за минали периоди и е предприела всички свои правомощия, като е дала задължителни за изпълнение предписания и е потърсила административнонаказателна отговорност на работодателя. От месец януари 2020 г. в дружеството се извършва цялостна проверка, която продължава. При установяване на факти и обстоятелства, които са основание за обявяване на дружеството в несъстоятелност поради неизплатени заплати, Инспекцията ще изпълни правомощието си да подаде искова молба в съда, категорични са от институцията.", "date": "2020.02.03", "title": "Инспекцията по труда иска несъстоятелност на фирми бавещи заплати"}
{"url": "https://www.monitor.bg:443/bg/a/view/i-kioveshi-im-stana-kriva-187646", "text": "Не спира горкият плач на подсъдните олигарси от криминалния преход. Преди недоволстваха, че у нас няма прокурор като румънката Лаура Кьовеши да вкара недосегаемите в затвора. А когато прокуратурата прави именно това - пак роптаят. Дори вече не се радват на свършеното от Кьовеши. Новата им мантра е, че действала избирателно, в каквото обвиняват и новия ни главен прокурор. Ясно е, че мира няма да има – манипулаторите на прехода искат да се върне статуквото, а потърпевшите от техния грабеж, очакват да ги видят най-после в затвора И подкрепят действията на прокуратурата и МВР. Как няма да ги подкрепят като виждат, че не само с “едрите риби”, но и с алоизмамниците, местните гангстерчета с няколко присъди, виновниците за безводието, с отровителите на въздуха и природата се действа безкомпромисно и се очертава да са задълго зад решетките. Не се учудваме, че подсъдните олигарси никога не ги е било грижа за тегобите на обикновените българи и не са проявявали съчувствие към пострадалите от престъпления. Е как да изпитват емпатия, като натрупаха богатството си на техен гръб. Точно затова днес сънародниците ни няма да откликнат на воплите им и ще изпитат облекчение, когато видят и съдът да прати в миналото тяхната недосегаемост.", "date": "2020.02.03", "title": "И Кьовеши им стана крива"}
{"url": "https://www.monitor.bg:443/bg/a/view/italija-izolira-koronavirusa-zarazata-ne-atakuva-deca-187645", "text": "Италианските учени акцентират, че не коронавирусът не атакува деца, а атакува предимно мъжете, предизвиквайки остра пневомония, а въобще не засяга младите хора под 16 години. До десетина дни разпространението на коронавирус би трябвало да достигне своя „пик“, тоест да спре разпространението на заразата и да не бъдат регистрирани повече случаи на заболявания, след което опасността може постепенно ще затихне. Тази надежда изрази пред журналисти известният италиански специалист по инфекциозни заболявания проф. Масимо Гали, който е председател на Италианското дружество за инфекциозни и тропически заболявания и ръководител на катедрата по същите дисциплини в Университета на Милано. Той оправда умерения си оптимизъм с бурното разпространение и постепенното изчезване в началото на това хилядолетието на два подобни и опасни вируса – „Sars” и „Mers“, чиито произход също е бил азиатски. С надежда за успешна борба с коронавирус са напоени щедро и изказванията на успялата да го изолира проф. Мария Розария Капобианки, която е директорка на лабораторията по вирусология към Националния институт по инфекциозни заболявания в Рим „Ладзаро Спаланцани“. Тя подчерта на пресконференция, че станалото възможното пълно изучаване на вируса ще разкрие пътищата както за скорошното му ефикасно лечение, така и за създаване на ваксина срещу него. Мария Розария Капобианки подчерта изрично, че постигнатите от нейния екип резултати ще бъдат предоставени на международните здравни организации и на партньорските санитарни служби с цел обединяване на усилията в борбата с паникьосалия света вирус.", "date": "2020.02.03", "title": "Италия изолира коронавируса, заразата не атакува деца "}
{"url": "https://www.monitor.bg:443/bg/a/view/lihvite-po-depoziti-i-krediti-otricatelni-187648", "text": "Лихвените проценти по депозити и кредити остават на ниски нива. По депозитите към декември процентът е 0.2% годишно, а при кредитите 4%. На фона на инфлация от 3.8% през последната година реалната лихва по депозитите към декември е отрицателна: -3.6%, а тази по кредитите клони към нулата. Анализаторите на Райфайзенбанк отбелязват, че паричната статистика на БНБ отчете движен от увеличение на кредитите към домакинствата с 9.5% и на кредитите към нефинансовите предприятия с 5.9%. Положителен факт освен това е, че кредитирането бележи годишен ръст за тридесет и девети пореден месец, който е средно около 5% и е здравословен за българската икономика. Подобно на кредитите, въпреки на практика отрицателните лихви, и депозитите отбелязаха ръст през декември – с 10.7% на годишна база, като депозитите на домакинствата се увеличиха с 8.6%, а тези на нефинансовите предприятия с 15.2%, като подобен висок ръст е характерен за последните месеци на годината. Сигналите, които дава Европейската централна банка са, че не се очаква скорошно повишение на основния лихвен процент. Това означава, че и лихвите в България през тази година ще останат на ниски нива, коментира икономическият анализатор Емил Калчев. Но с ниските лихви, както и от лошото управление на личните финанси, губим част от спестяванията си, посочи кредитният консултант Тихомир Тошев по БНР. Сигурността от гарантираните 100 000 евро за банковите влогове и дори минималната лихва по депозитите успокояват хората и те не поглеждат към инструменти като взаимните фондове, допълнителното пенсионно осигуряване и здравните застраховки с инвестиционен характер например, наблюдават експертите. Малко по малко повече хора се престрашават да опитат и тези допълнителни възможности, които биха могли да носят по-голяма доходност, за да съхранят парите си спрямо инфлацията. Повечето от тези инвестиционни инструменти не работят в кратък срок и ако в следващите година-две парите ще ви трябват, по-добре не ги правете, съветва Тихомир Тошев.", "date": "2020.02.03", "title": "Лихвите по депозити и кредити отрицателни"}
{"url": "https://www.monitor.bg:443/bg/a/view/siti-pravi-shampionski-shpalir-na-livyrpul-187642", "text": "Шампионът “Манчестър Сити” не само няма да защити титлата си в Премиър лийг през този сезон, но може да се наложи по възможно най-болезнения начин да признае превъзходството на “Ливърпул”. След неделната загуба от Тотнъм \"гражданите\" изостават вече на 22 точки от мърсисайдци. Това означава, че “Ливърпул” има нужда от още шест победи, за да си гарантира титлата и то, ако “Манчестър Сити” спре да губи точки. Сметките показват, че “Ливърпул” може да си осигури титлата на 21 март, когато тимът на Юрген Клоп приема “Кристъл Палас” на \"Анфийлд\". Този двубой е от 31-вия кръг, а в 32-рия “Ливърпул” гостува на “Манчестър Сити” на \"Етихад\". Това означава, че съществува реална възможност \"гражданите\" да приемат новия шампион на своя стадион, а практиката е, че в такива случаи домакинът посреща новия носител на трофея с шампионски шпалир. Този сценарий изглежда съвсем реален от гледна точка на “Ливърпул”, защото следващите шест мача на мърсисайдци са срещу съперници, които тимът на Клоп спокойно може да победи. Титлата за „Ливърпул“ може да бъде спечелена дори и по-рано, тъй като „Сити“ има 3 много тежки гостувания – на „Лестър”, “Манчестър Юнайтед” и “Челси”. Към момента никой от лагера на „Манчестър Сити“ не иска да коментира официално евентуален шпалир за новия шампион „Ливърпул“, но очакванията са „гражданите“ да демонстрират уважение и да спазят традицията.", "date": "2020.02.03", "title": "“Сити“ прави шампионски шпалир на „Ливърпул“"}
{"url": "https://www.monitor.bg:443/bg/a/view/lekoatletyt-tihomir-ivanov-razchitah-na-svetovnoto-za-tokio-187644", "text": "Асът ни в скока на височина при мъжете Тихомир Иванов, който спечели седма национална титла, сподели, че отмяната на световното първенство в зала ще наложи промени в подготовката му. Шампионатът трябваше да се проведе през март в Китай, но заради разпространението на коронавирус, бе отложен с цяла година. \"От една страна се радвам, че няма да има световно, но чувствата са смесени, тъй като подготовката ми малко се променя. Определено разчитах на световното, за да трупам точки за ранглистата за олимпиадата\", разкри 25-годишният лекоатлет. \"Нямам представа защо изместват първенството чак с една година. Вариантът да го преместят в друга държава според мен е невъзможен, защото е много голяма организация\", добави Иванов. Макар все още да няма покрит норматив от 233 см за Игрите, треньорът му Георги Гетов още в края на 2019 г. заяви, че Тихомир е сигурен участник за Токио, тъй като по точкова система за участие ще бъдат поканени 32 състезатели. Скачачът ни смята още, че провеждането на световно и европейско първенство в зала в рамките на по-малко от месец догодина няма да се отрази негативно на атлетите.", "date": "2020.02.03", "title": "Лекоатлетът Тихомир Иванов: Разчитах на световното за Токио"}
{"url": "https://www.monitor.bg:443/bg/a/view/grigor-izpadna-ot-top-20-v-sveta-187647", "text": "След ранното си отпадане от Откритото първенство на Австралия Григор Димитров загуби три позиции в световната ранглиста и отново изпадна от първите 20. Българинът заема 23-а позиция с актив от 1637 точки и е на 53 точки от 20-ото място. Там се настани Ник Кириос (Авл), който скочи с цели 6 позиции, след като игра 1/8-финал с Надал в Мелбърн. Пред Григор са още Феликс-Оже Алиасим (Кан) и Гуидо Пеля (Арж). Димитров за последно игра във втория кръг на Australian Open, където претърпя поражение с 4:6, 6:7(6), 6:3, 7:6(3), 6:7(3) от Томи Пол (САЩ), скочил с цели 10 места до №70 в ранглистата след този мач. Въпреки поражението пък Гришо отново намери място в класацията за десетте най-добри изпълнения в Мелбърн. Именно негова точка срещу Томи Пол бе избрана под №3 в подреждането. Във втория сет Димитров показа изумителна скорост, за да достигне до топката и да направи уинър, което бе оценено от специалистите. През настоящата седмица първата ни ракета ще участва с „уайлд кард“ на турнира в Монпелие (Фр) директно от втория кръг, където очаква победителя от срещата между Жоао Соуса (Пор) и Грегоар Барер (Фр), която ще се играе довечера. Следващата седмица му предстои надпреварата в Ротердам. След триумфа си в Австралия пък Новак Джокович се върна на първата позиция в АТР класацията с актив от 9720 точки. Втори е Рафаел Надал (Исп) с 9395 т., а Роджър Федерер (Швейц) остава трети със 7130. При жените първата българска ракета Виктория Томова се изкачи с едно място в ранглистата на WTA и вече заема 143-а позиция с 414 точки. Ашли Барти (Авл) продължава да заема първото място, въпреки че отпадна на полуфиналите в Мелбърн срещу София Кенин. Австралийката е с 8367 точки, докато американката се изкачи с осем позиции до №7 след триумфа си над Гарбине Мугуруса (Исп) във финала. Симона Халеп (Рум) се изкачи на второ място с 6101 т. след участието си на полуфиналите. Тя замени вече третата в света Каролина Плишкова (Чех), която е с 5290 т.", "date": "2020.02.03", "title": "Григор изпадна от топ 20 в света"}
{"url": "https://www.monitor.bg:443/bg/a/view/zapaliha-slujeben-avtomobil-na-gorskoto-v-ele-sh-nica-187632", "text": "Служебен автомобил „Грейт уол“ с рег. номер Е-8101 КК, собственост на „Държавно горско стопанство Елешница”, бе запален в 4.30 часа тази сутрин. Автомобилът е бил паркиран в двора на стопанството и въпреки бързата намеса на пожарникарите е напълно изгорял. Палежът по всяка вероятност е умишлен и е в отговор на засилените проверки по опазване на горските територии в района. Органите на реда са уведомени и работят по случая. Подпалвачът е надраскал послание за корумпирани горски стражари върху стената на сграда срещу входа на ДГС- Елешница.", "date": "2020.02.03", "title": "Запалиха служебен автомобил на горското в Елешница"}
{"url": "https://www.monitor.bg:443/bg/a/view/uchitelka-nakarala-tretoklasnici-da-zaplujat-syuchenik-za-nakazanie-187654", "text": "Начална учителка от пазарджишкото основно училище“ проф.Иван Батаклиев“ е наказана с предупреждение за уволнение заради неприятен възпитателен метод, който тя приложила спрямо дете в школото. За да накаже непослушния Митко К., учителката Верка Маратилова накарала съучениците му да минат покрай него и да го заплюят. Неприятната ситуация е станала на 9 януари т.г., в 3 „б“ клас. По време на междучасието няколко деца от класа влезли в спор заради обидно държание на Митко спрямо тях и тъй като не знаело как по друг начин да се защити от тях, 9-годишното момче наплюло две от децата. Укорителното в случая е, че вместо да потърси контакт с родителите на детето, учителката му го изправила пред дъската и накарала децата да се изплюят върху него. Две от децата обаче отказали, коментират запознати. Вечерта като се прибрал вкъщи, близките на Митко забелязали, че той е потиснат, не говори, не искал да се храни. За неприятната случка родителите на момчето разбрали по-късно от друг родител. Свикана била спешна родителска среща, на която част от родителите излезли в подкрепа на учителката, а други-се въздържали. Родителите на потърпевшето дете писали до отдел“ Закрила на детето“ и до Регионалното управление на  образованието, а Окръжната прокуратура в града отказала да образува досъдебно производство, тъй като липсвали данни за престъпление. Веднага след случая извърших вътрешна проверка, разговарях с учителката, която се извини  и каза, че съжалява за случилото се, коментира директорът на Основно училище“ Проф. Иван Батаклиев“ в Пазарджик Даниела Кемчева. Тя е наказала педагожката с предупреждение за уволнение. Смятам, че такова поведение не е професионално, неприемливо е и недопустимо, подчерта директорът на училището. Според колеги на наказаната учителка тя била много ерудирана, принципна и отговорна. Най-вероятно нервите й не са издържали, за да постъпи по този начин. Димитър К. е преместен в друго училище, а с него ще работи психолог заради стреса, който е изживял. Родители на деца от класа обаче смятат, че Митко е буен и на моменти се е държал заядливо с останалите деца.", "date": "2020.02.03", "title": "Учителка накарала третокласници да заплюят съученик за наказание"}
{"url": "https://www.monitor.bg:443/bg/a/view/monumentyt-shumen-vliza-v-procedura-za-nacionalen-pametnik-187634", "text": "Министерството на културата открива производство по предоставяне на статут на обект с класификация на архитектурно-строителна и художествена единична недвижима културна ценност от най-ново време с категория \"национално значение\" за \"Мемориален комплекс \"Създатели на българската държава\"\" в местността Илчов баир над Шумен. Уведомление от заместник-министъра на културата Амелия Гешева е качено на сайта на министерството и в едномесечен срок заинтересованите страни могат да представят свое становище. Паметникът в Шумен, който местните наричат накратко \"Паметника\" е дело на проф. Крум Дамянов и е построен през 1981 година във връзка с националните чествания за 1300-годишнината от създаването на българската държава. След 1989 година той остава единственият паметник у нас, който има денонощна охрана и продължава да е добре функциониращ туристически обект. В началото на 90-те години е въведена входна такса, през 1992 година е създадена и ритуална зала за бракосъчетания, но поддръжката му е непосилна за възможностите на общината и през годините са наблюдавани проблеми с различни елементи. След проучване на комисия, извършена от Националния институт за недвижимо културно наследство, осъществено през юли м. г. е направена обосновка за това, че паметникът трябва да мине под крилото на държавата. Сред мотивите е изтъкнато, че \"Създатели на българската държава\" е най-внушителният представител на монументалното изкуство в България от епохата на социализма и един от най-значимите материални комплекси, които се строят през 70-е и 80-е години на миналия век. \"Паметникът е много ярък израз на социалистическия подход при отдаването на почит - търсене на свръхмащаба, на пределния патос, на наситеност със символика на всеки елемент и детайл\" - се казва още в становището на комисията. В изграждането на комплекса са ангажирани почти всички слоеве на населението както на Шумен, така и на близки и далечни региони. Търсен е международен отзвук още по времето на строителството, като начин тогавашната социалистическа държава да потърси своя легитимация пред света и пред своя народ, да се покаже и докаже, че съвременната Народна република е пряк наследник на Първата българска държава. По думите на Людмила Живкова съвременният етап на развитие към онзи период трябвало да бъде видян като връх в еволюцията на българската държава. По-важни са заключенията на комисията за сегашната стойност на Монумента. \"Документалната стойност е безспорна за културата и историята на страната. Той притежава висока художествена, архитектурно-строителна и урбанистична стойност и обществена значимост, които, заедно с високата степен на съхраненост в автентичен вид са предпоставка и за по-нататъшната му успешна социализация чрез консервация, реставрация и адаптация на съставящите го елементи и територии, както и включването му в културно-туристическите маршрути на национално и европейско ниво.\"", "date": "2020.02.03", "title": "Монументът Шумен влиза в процедура за национален паметник"}
{"url": "https://www.monitor.bg:443/bg/a/view/12-byrzi-proizvodstva-sled-policejska-operacija-kraj-moreto-187635", "text": "12 бързи производства са започнати след 3-дневната полицейска операция на територията на Варненска област, която приключи днес преди обед. Задържани са общо 34 лица, като 6 души от криминалния контингент са в ареста за 72 часа и на 5 от тях предстои да им бъдат повдигнати обвинения. Единият от задържаните е с 9 висящи дела. Шестият е непълнолетен, който има четири дела за престъпления. Той е върнат в кризисния център, откъдето е избягал и вече е под надзора на Детска педагогическа стая. Това съобщи окръжният прокурор на Варна, Красимир Конов при обобщаването на резултатите, съвместно с ВрИД районен прокурор Владислава Панайотова и шефа на ОД на МВР-Варна, ст. комисар Даниел Пашов. Операцията е проведена по 3 направления – контрол на мпс, на хора, влияещи на битовата престъпност и проверка на заведедения, относно режима на пребиваване на малолетни и непълнолетни в тях. „При специализираната операция по линия противодействие на битовата престъпност и престъпленията по транспорта в областта под надзора на прокуратурата, са реализирани общо 1 824 полицейски проверки, като са установени 1 116 нарушения от 273 души. Задържани са 51 превозни средства, спрени от движение са 2 автомобила, прекратена е регистрацията на други 2. 258 души са се разминали с административни нарушения, 554 - с фиш за глоба“, допълни ст. комисар Пашов. При проверките в 59 заведения и 5 играални зали са установени 12 малолетни. Съставени са 6 акта на родителите им. Акцентът е бил върху битовата престъпност в Синдел и Белослав, където бяха изградени 6 контролно - пропускателни пункта и са проверени 240 леки автомобила и 382 лица. Задържани са 11 души с по 2-3 висящи дела -  всичките добре познати на органите на реда и част от активния криминален контингент. Двама са отведени в районно управление за повдигане на обвинения по висящи досъдебни производства. Според прок. Панайотова, те са обявени за общонационално издирване и подлежат на наказания по текстове от НК за кражби на мпс и имущество от коли и жилища. „Няма кампанийност при операциите, предстоят проверки в цялата област за пресичане на битовата престъпност“, категоричен бе окръжния прокурор на Варна, Красимир Конов. Той поясни, че след анализ за наличие на криминален контингент, във всяка една община ще се обработва и систематизира информацията за криминалната обстановка и ще действа постоянно до въвеждане на ред, спокойствие и сигурност сред хората от всички райони на областта.    ", "date": "2020.02.03", "title": "12 бързи производства след полицейска операция край морето "}
{"url": "https://www.monitor.bg:443/bg/a/view/spipaha-hiljadi-nelegalni-seksualni-stimulanti-na-turskata-granica-187637", "text": "Хиляди контрабандни продукти за полова мощ задържаха митнически служители на ГКПП \"Капитан Андреево\".   Стимулантите са на стойност 52 701 лева и са открити миналият четвъртък в турски товарен микробус, пътуващ от Турция през България за Белгия. Пред митническите служители шофьорът, български гражданин, представил редовни документи за превозната стока- 50 кашона с пластмасови изделия. Превозното средство е селектирано за щателна митническа проверка. При сканиране на товара с рентгенова апаратура митническите служители са се усъмнили, че между описа и реалното съдържание на кашоните има разминаване. При последвалата физическа проверка се установява, че между декларираната стока са скрити 3300 пакетчета „Kamagra”, 12 000 таблетки „Vega extra - cobra” и 4 900 таблетки „Clalis”, които имат аналогично действие като популярен медикамент. По случая е образувано досъдебно производство от разследващ митнически инспектор под надзора на Окръжна прокуратура –Хасково.", "date": "2020.02.03", "title": "Спипаха 20 хиляди нелегални сексстимуланти на турската граница (СНИМКИ)"}
{"url": "https://www.monitor.bg:443/bg/a/view/jenata-ot-dobrich-nabludavana-za-koronavirus-e-s-otricatelen-rezultat-187639", "text": "Младата жена от Добрич, която бе настанена в Инфекциозното отделение на болницата под наблюдение за коронавирус, е с отрицателен резултат за заразата. Предстои да бъде изписана, но ще остане в болницата, докато не пристигне разрешение от работната група към Министерството на здравеопазването. Жената бе хоспитализирана на 28 януари, след като се завърна от Тайланд със симптоми за заболяване от грип. Пациентката сама потърси здравните власти и доброволно се съгласи да постъпи в болницата. В момента добричлийката е в добро общо състояние. Близките й също са здрави.", "date": "2020.02.03", "title": "Жената от Добрич, наблюдавана за коронавирус, е с отрицателен резултат"}
{"url": "https://www.monitor.bg:443/bg/a/view/inter-bez-tituljarnija-si-vratar-sreshtu-ludogorec-187638", "text": "Сериозен проблем изникна пред треньора на „Интер“ Антонио Конте. Спецът няма да може да разчита на титулярния си вратар Самир Ханданович, който е аут за около месец. Стражът счупи пръст по време на тренировка, а рентгеновите снимки доказаха травмата. Първоначално Конте заяви, че се надява контузията на вратаря да не е сериозна и той да се възстанови за дербито с „Милан“ този уикенд. Надеждите му обаче бяха попарени от медицинския щаб. Така 35-годишният словенски страж ще пропусне първия двубой с „Лудогорец“ от 1/16-финалите от Лига Европа. Сблъсъкът в Разград е на 20 февруари, а вратарят може да не е готов и за реванша в Милано, който е седмица по-късно. Иначе без Ханданович в състава „Интер“ се върна на победния път в Серия „А“. „Нерадзурите“ сложиха край на серията си от 3 поредни равенства и спечелиха с 2:0 срещу „Удинезе“ с голове на Ромелу Лукаку. Така „Интер“ остана на 3 точки от лидера „Ювентус“ в борбата за титлата. Дебют за тима направи новото попълнение Кристиан Ериксен, който дойде преди дни от „Тотнъм“. „Той се справи добре, но ще му трябва време да свикне с нашия стил на игра“, коментира Конте изявите на датчанина.", "date": "2020.02.03", "title": "“Интер“ без титулярния си вратар срещу „Лудогорец“"}
{"url": "https://www.monitor.bg:443/bg/a/view/otkriha-40-kashona-s-kontrabanda-na-skypi-marki-187640", "text": "40 кашона с парфюми, тениски, спортни екипи и бельо на скъпи марки намериха полицаи от Раковски в турски автобус. Превозното средство е спряно на АМ „Тракия“ до километър 150 в посока София. В него пътували петима чужди граждани, един от които заявил, че намерените незаконни стоки са негови. След доклад в Окръжна прокуратура Пловдив случаят е предаден на Агенция Митници по компетентност за вземане на отношение, съобщават още от пресцентъра на МВР.", "date": "2020.02.03", "title": "Откриха 40 кашона с контрабанда на скъпи марки"}
{"url": "https://www.monitor.bg:443/bg/a/view/miro-sprjah-da-pija-zaradi-ivan-laskin-187636", "text": "Певецът Миро е в отбора на трезвениците вече повече от година, а причината е смъртта на актьора Иван Ласкин. \"Смъртта на Иван Ласкин много ме стресна. Ние сме родени на една дата с Иван и аз бях много, много, много пиян. И цяла нощ се молех, че ако тази нощ свърши, аз няма да пия повече. Станах сутринта рано, отворих си телефона, видях, че Иван Ласкин е починал. Затворих телефона, оставих го настрана и си казах: Пич, имаш два пътя: живееш или умираш. Избери живота!“, разказа по време на гостуването си в \"Папараци\" изпълнителят на „Пепел“. Припомняме, че Ласкин ни напусна на 6 януари 2019 г. Точно на тази дата Миро е спрял да пие.", "date": "2020.02.03", "title": "Миро: Спрях да пия заради Иван Ласкин"}
{"url": "https://www.monitor.bg:443/bg/a/view/17-godishen-spasi-barsa-s-dva-gola-za-100-sekundi-187641", "text": "В отсъствието на контузения Луис Суарес суперзвездата на „Барселона“ Лионел Меси си намери нов любим партньор в атаката на тима. Той асистира за двата гола на младока Ансу Фати при успеха над „Леванте“ с 2:1 на “Камп Ноу” в последната среща от 22-ия кръг на Ла Лига, който остави каталунците в борбата за титлата на 3 точки след лидера „Реал“ (М). Интересното е, че головете на домакините паднаха в рамките на 100 секунди. Фати (17 години и 94 дни) също ще запомни този двубой, тъй като се превърна в най-младия автор на два гола в Примера дивисион, задминавайки Хуанми (17 години и 115 дни). “Това е една сбъдната мечта и все още се чудя дали всичко това е истинско или просто сънувам, заяви тъмнокожият тийнейджър. - Ще се опитам да се насладя на момента. Искам да благодаря на съотборниците си и на треньора, че ми даде този шанс. Лео е невероятен, няма какво друго да кажа. От години насам го наблюдавам, а сега вече играя с него. Не спирам да му казвам, че винаги ще му бъде благодарен“, сподели още новият любимец на феновете на „Барселона“.", "date": "2020.02.03", "title": "17-годишен спаси \"Барса\" с два гола за 100 секунди"}
{"url": "https://www.monitor.bg:443/bg/a/view/poslednijat-totomilioner-oshte-ne-e-potyrsil-parite-si-187610", "text": "Последният тотомилионер, който е от Велико Търново, още не е потърсил печалбата си. Седмица след тиража миналата неделя, човекът пуснал фиш в търновския квартал „Бузлуджа” не се е явил нито в пункта, нито в Регионалния офис на тотализатора за да се позаинтересува как може да си поучи спечелените с късмет 2,2 млн. лв. Според регламента на игрите на късмета, спечелилият трябва да представи своята част от фиша до 45 дни след тиража. В случая все късметлията все още има на разположение малко повече от пет седмици. Спорд служителки на тотализатора човекът може още да не е разбрал, че е спечелил, да е изгуил фиша си или да се страхува да са появи за да не бъде случайно заснет и обществеността да научи неговата саоличност. Макар и рядко, при големите печалби, но е имало и случаи, когато ечелившият така и не се появява и не става ясно поради какви причини.", "date": "2020.02.03", "title": "Последният тотомилионер  още не е потърсил парите си"}
{"url": "https://www.monitor.bg:443/bg/a/view/angel-rusev-sys-srebro-na-predolimpijski-turnir-po-shtangi-v-iran-187609", "text": "Ангел Русев се нареди на второ място в двубоя на силния предолимпийски турнир по вдигане на тежести в иранския град Рещ.  В кат. 61 кг българският щангист изхвърли 110 кг и изтласка 147 кг, което му осигури среброто с общ сбор 257 кг. Резултатите във второто движение и в двубоя са лични рекорди на Русев, с един килограм повече от досегашните. Шампион е представител на домакините. Ангел Русев е на 18 години, европейски вицешампион за мъже от Батуми в кат. 55 кг миналата пролет, по-късно през 2019 година стана европейски шампион до 20 г. с три световни рекорда за юноши на първенството в Букурещ през октомври. Той е възпитаник на школата на Тежкоатлетически спортен клуб \"Русе\" с треньори Кръстина и Радослав Атанасови. Днес на подиума излиза и вторият български щангист – Юндер Бейтула ще вдига в кат. 81 кг. На турнира в Рещ категориите са съобразени с олимпийската програма за Токио 2020. Състезанията са част от квалификациите за Игрите в японската столица това лято. Те са с висок ранг при събирането на точки за ранглистите в отделните категории. След завършване на всички квалификационни състезания през април 2020 г., първите осем в крайното подреждане на ранглистите във всяка дивизия получават визи за Токио. Останалите 6 олимпийски квоти в категория ще се определят по следния начин: по една от всяко континентално първенство плюс една уайлдкарт. Така в Токио ще участват по 14 щангисти в категория.", "date": "2020.02.03", "title": "Ангел Русев със сребро на предолимпийски турнир по щанги в Иран"}
{"url": "https://www.monitor.bg:443/bg/a/view/okolo-30-bylgarski-morjaci-sa-v-rajona-na-kitaj-187615", "text": "Най-малко 30 са българските моряци в района на Китай на кораби, собственост на родни и чужди компании. От една от тях, чийто кораб в момента плава към китайски пристанище заявиха, че са взети всички необходими предпазни мерки за защита на екипажа. Това пише специализираното електронно издание Maritime.bg. „Основното е да не се допуска контакт с местни, ще се разтоварва с брегови кранове, искането ни е никой да не се качва на борда, екипажът е осигурен с предпазни облекла, ще се осъществява постоянна дезинфекция“, заявяват от дружеството-корабособственик, без да назовават името на своя плавателен съд. От Параходство БМФ, което е най-големия български корабособственик добавиха, че в момента няма техни кораби в китайски пристанища, нито служители, наблюдаващи строежа на новите съдове, поръчани от фирмата в китайски корабостроителници. Компанията обаче е в постоянен контакт с местните служби и изпълнява стриктно препоръките им. Справка в РЗИ – Варна установи, че вчера са изпратени специални препоръки и към българските пристанища. „Пристанище Варна-Изток е с важно национално и международно значение, защото приема кораби от цял свят. Във връзка с ограничението на разпространението на коронавируса се предвиждат засилени проверки на екипажите на всички кораби, които идват тук, коментира д-р Галина Кокошарова от здравната инспекция. Имаме готовност за работа при такива условия, когато на кораба има заболял. Ние първо получаваме сигнал по информационната система и корабът се изолира, дори може да остане на рейд в морето. Това сме го правили и по-рано. Няма контакт с други транспортни средства. Качва се наш екип и преценяваме на място ситуацията и дали се касае за заразно заболяване, като решаваме дали болния да бъде оставен в изолатора на кораба или в Инфекциозна болница във Варна“, коментира специалистът. Междувременно вчера от Министерството на здравеопазването съобщиха, че в Националния център по заразни и паразитни болести са пристигнаха китовете за генетична диагностика, чрез real-time PCR на новия коронавирус 2019-nCoV. Te са били заявени от Националния център преди 3 седмици и са синтезирани на основание доказаните вируси от Китайския център за контрол и превенция на заболяванията. Реактивите са предназначени за доказване на заболяването, причинено от коронавирус 2019-nCoV, само при хора, които са с изявена клинична картина на тежка пневмония и дихателна недостатъчност. България е една от първите държави, заявили и вече получили китове за диагностика на новия коронавирус, пише в съобщението. Липсата на подобни китове в съседна Гърция са станали причина за задържане на контейнеровоз в пристанище Пирея. Чужди медии твърдят, че става дума за кораб на компанията Yang Ming, пристигнал от Китай. Все още няма подробности за ситуацията с моряците на борда му.", "date": "2020.02.03", "title": "Около 30 български моряци са в района на Китай "}
{"url": "https://www.monitor.bg:443/bg/a/view/nov-kombajn-prez-den-187611", "text": "Нов зърнокомбайн през ден регистрират родните земеделски производители. Това сочат данните на дирекция „Контрол и техническа инспекция“ в Министерството на земеделието, храните и горите, предоставени специално за „Телеграф“. През миналата година обаче има спад в регистрациите при всички видове земеделска техника спрямо 2018-а.  Новорегистраните комбайни са 173 срещу 198 броя предходната година. Данните са по-оптимистични ако ги сравним с 2017 г., когато новите комбайни са били едва 158. Сред производителите на челно място през 2019-а излиза John Deere с 46 новорегистрирани машини. Лидерът през предходната година Claas държи 44 регистрации. На трето място излиза New Holland с 27 машини.  През 2018-а класацията изглеждаше така: 198 нови регистрации на комбайни общо за пазара; 51 от новите машини са на Claas; на второ място с 48 нови комбайна бе John Deere; третото място си поделят Case и Fendt с по 17 машини. На New Holland се падаха 16. По области картината изглежда така. Новорегистрираните зърнокомбайни през миналата година в София-град са 40 или с два по-малко от предходната година. Плевен изпреварва за второто място Стара Загора с 22 нови машини. Толкова са били и предходната година. В област Стара Загора новорегистрираните комбайни са с осем по-малко – през 2019-а са били 17, а през 2018-а – 25.  Спад в регистрациите има и при тракторите през миналата година, които са със 186 по-малко. Общият брой на новите машини е 1124. През 2018-а те са 1310, а през 2017-а са били 1340. При производителите няма разместване в класацията. На първо място и през миналата година е John Deere с 247 нови машини срещу 283 година по-рано. На второ място е New Holland със 151 (срещу 201 през 2018-а). На трето място са японските трактори Kubota с по 119 машини и през двете години. „Забеляза се спад в продажбите на нови трактори и го отдаваме на несигурността във фермерите за инвестиции в нова техника като цяло. Разбира се, че новата машина е за предпочитане, когато трябва да се лови подходящият момент за работа на полето и не може да се разчита на остаряла техника“, коментира Елисавета Маркова, управител на фирма Варекс, пред Трактор.бг. Спад има и при регистрираните нови колесни багери и багер товарачи. През миналата година те са били 252. За сравнение, година по-рано новите машини са 318 броя. София-град отново е водеща и през 2019-а с 98 колесни багери и багер товарачи. На второ място е Варна с 30 броя, а на трето Пловдив с 21. Водещата марка е JBC с продадени 109 машини от този вид като година по-рано продажбите са възлезли на 122 броя. Продадените през 2019-а верижни багери възлизат на 95 броя, а мини багерите са 78. Това също е доста под регистрациите през предходната година. Тогава новите верижни багери са 108, а мини багерите възлизат на цели 161 броя. И през миналата година водещите производители при верижните багери са Hyundai с 19 и Komatsu с 15. Най-много са регистрациите отново в София-град – 51. На второ място е Пловдив с 10 броя. Новорегистрираните мини багери през миналата година са 78. Най-много са на JBC – 21, на второ място са Bobcat с 15. Първа по регистрации отново е София-град с 21, на второ място е пак Пловдив с 10. Спад има и при продажбите на телескопични и челни товарачи. През миналата година телескопичните са 296, година по-рано те са 316. При челните положението е подобно – 172 през 2019-а срещу 180 през 2018 г.  Новите телескопични товарачи за София-град са 55. Плевен е на второ място с 45, а Стара Загора на трето с 28. Водещите марки са JBC (88), Manitou (69) и Bobcat (51). При челните товарачи София-град отново води с 62 броя, Варна е втора с 22 броя, а Стара Загора трета със 17. 40 броя са на Bobcat, по 19 се падат на Komatsu и Gehl, останалите са с други марки. Новият Lexion 8000-5000 налага нови стандарти сред комбайните, посочват от производителя - немската компания Claas. В комбинация с вторичното сепариране Roto Plus вършачният механизъм Aps Synflow Hybrid осигурява 10% по-голяма производителност – при нисък разход на гориво и високо качество на сламата. По-големият захранващ барабан и увеличеният от 600 мм на 755 мм диаметър на вършачния барабан се грижат за останалото за ефективното за събиране на реколтата. Много от земеделските производители си мечтаят да имат напълно автоматизиран комбайн.  Едно от предложенията на пазара в тази насока е на John Deere - новият S700. Това е напълно автоматизиран комбайн, който съдържа целия опит на американската компания като един от водещите производители на комбайни в света. Разработен съвместно с инженерите на компанията и клиенти, този комбайн е революционен по отношение на производителността, качеството на зърното и ниските загуби.", "date": "2020.02.03", "title": "Нов комбайн през ден"}
{"url": "https://www.monitor.bg:443/bg/a/view/2118-shkola-prazni-zaradi-gripa-samo-dve-oblasti-uchat-187616", "text": "В 2118 училища в 20 области учебният процес днес е преустановен, съобщиха от министерство на образованието. В клас са само учениците от областите Монтана и Габрово, тъй като в други шест само част от школата са отворени. Частично са преустановени учебните занятия в 6 области. Не се учи в област Кюстендил в 26 училища, в област Ловеч - в 7, в област Разград - в 55, в област Смолян - в 35, в област Хасково - в 68, и в област Шумен – в 24 училища. Не се провеждат занимания и в 9 детски градини в област Разград - в общините Самуил, Кубрат, Лозница и Завет.", "date": "2020.02.03", "title": "2118 школа празни заради грипа, само две области учат"}
{"url": "https://www.monitor.bg:443/bg/a/view/toto-pechalbi-tiraj-10-187617", "text": " Числа - 5, 9, 16, 26, 28, 47. Печалби: 6 - няма, 5 - 17 по 1 848,90 лв., 4 - 760 по 41,40 лв., 3 - 12547 по 3,50 лв. ДЖАКПОТ: 2 308 641,58 лв.  Числа - 1, 5, 16, 18, 25, 38. Печалби: 6 - няма, 5 - 8 по 1 828,10 лв., 4 - 399 по 36,70 лв., 3 - 6412 по 3,30 лв. ДЖАКПОТ: 1 060 929,24 лв.  I теглене - 3, 10, 14, 27, 34. Печалби: 5 - няма, 4 - 248 по 173,50 лв., 3 - 7527 по 7,60 лв. ДЖАКПОТ: няма II теглене - 9, 17, 20, 24, 25. Печалби: 5 - 2 по 13 010,00 лв., 4 - 325 по 92,40 лв., 3 - 8992 по 4,90 лв. ДЖАКПОТ: няма  Позиция - 1, 3, 7; цифра - 7, 0, 6. Печалби: 3 - няма, 2 - 877 по 42,50 лв. ДЖАКПОТ: 65 031,40 лв.  7, 22, 34, 37, 46; Зодия - 7. Печалби: 5+1 - няма, 5 - няма, 4+1 - няма, 4 - 7 по 500,00 лв., 3+1 - 28 по 100,00 лв., 3 - 194 по 10,00 лв., 2+1 - 318 по 5.00 лв., 1+1 - 1630 по 1.50 лв., 2 - 2900 по 0,80 лв., 1 - 2460 по 1,00 лв. ДЖАКПОТ: 3 000 000,00 лв.  Година: 41, месец 5, дата 20, ден 4. Печалби: I група - няма, II група - 1 по 503,10 лв., III група - няма, IV група - 2 по 125,80 лв., V група - 3 по 83,90 лв., VI група - 12 по 16,80 лв., VII група - 14 по 18,00 лв., VIII група - 14 по 14,40 лв., IX група - 48 по 6,30 лв., X група - 92 по 3,80 лв., XI група - 86 по 4,70 лв., XII група - 258 по 2,00 лв., XIII група - 504 по 2,10 лв., XIV група - 1488 по 1,20 лв., XV група - 2902 по 0,97 лв. ДЖАКПОТ: 1 257,69 лв.", "date": "2020.02.03", "title": "Тото печалби, тираж №10"}
{"url": "https://www.monitor.bg:443/bg/a/view/velikobritanija-fundamentalno-promenja-pravilata-za-osydeni-za-terorizym-187621", "text": "Британският премиер Борис Джонсън ще обяви за налагане на по-строги правила за осъдените за тероризъм. Това стана, след като мъж, освободен предсрочно от затвора, където е излежавал присъда за тероризъм, рани двама души с нож в Южен Лондон, предаде Ройтерс. Судеш Аман е влязъл в затвора през 2018 г. за престъпления, свързани с ислямизъм и тероризъм. Бил е обаче освободен след изтърпяване на половината от наказанието си от три години. Вчера той бе убит от полицията, когато започна да напада с нож хора на оживена лондонска улица. \"Ще обявим допълнителни планове за фундаментални промени в системата, отговаряща за осъдените за престъпления, свързани с тероризъм\", каза Джонсън и добави: \"Мислите ми са с ранените и техните близки\". Британски политици неведнъж са искали да има по-строг подход към заподозрените в тероризъм. Тези призиви се засилиха, след като през ноември излежал присъда мъж уби двама души и рани още трима в района на Лондонския мост, преди да бъде застрелян от полицията.", "date": "2020.02.03", "title": "Великобритания фундаментално променя правилата за осъдени за тероризъм"}
{"url": "https://www.monitor.bg:443/bg/a/view/isljamska-dyrjava-poe-otgovornost-za-terora-v-london-187626", "text": "Терористичната групировка „Ислямска държава“ пое отговорност за поредното клане на улица в Лондон, което се случи в неделя. Полицията в британската столица съобщи, че мъжът, който намушка с нож двама души на улица в британската столица, е бил освободен неотдавна от затвора, където е излежавал присъда за тероризъм, предаде Асошиейтед прес. Полицията е уверена, че нападателят е 20-годишен мъж на име Судеш Аман, каза помощник-комисар Луси Д'Орси. По думите й състоянието на един от ранените, който се смяташе, че е с опасност за живота, се подобрява. Другата жертва на нападението е била изписана от болницата. Нападателят бе убит от полицията.", "date": "2020.02.03", "title": "„Ислямска държава“ пое отговорност за терора в Лондон"}
{"url": "https://www.monitor.bg:443/bg/a/view/agencijata-po-zaetostta-startira-prouchvane-za-potrebnostite-ot-kadri-187630", "text": "Агенцията по заетостта ще анкетира работодателите за професиите и уменията, които трябва да притежава търсената от тях работна сила в краткосрочен и средносрочен план, съобщиха от институцията. Проучването на потребностите на работодателите стартира през 2018 г. и се провежда два пъти в годината. За пети пореден път Агенцията по заетостта съвместно с Комисиите по заетост към Областните съвети за развитие ще събере информация от какви специалисти и работници ще има нужда бизнесът през следващите 12 месеца и след по-дълъг период – от 3 до 5 години. Проучването се провежда на база статистическа извадка от 4000 различни по големина работодатели, представители на всички сектори на икономиката в 28-те области в страната. Те ще бъдат поканени да попълнят on-line анкетен формуляр и да посочат какви умения, компетентности и професии трябва да притежават кандидатите за работа и персоналът в техните предприятия. Чрез анкетния формуляр ще се проучи и кои са най-важните ключови компетентности и умения на 21-ви век, които работната сила трябва да притежава. Резултатите от проучването ще послужат за планиране на мерки и действия за подготовка на необходимата работна сила чрез организиране на подходящи обучения за придобиване на заявените професии, ключови и личностни умения. Анкетирането ще продължи от днес до 20 март 2020 г., след което във всяка административна област резултатите ще бъдат анализирани от експертен екип с представители на държавната и местна власт, национално представените организации на работодателите и синдикатите, браншови и други организации. Обобщените на национално ниво резултати, също както и от предходните 4 проучвания, ще бъдат публикувани на официалния сайт на Агенцията по заетостта, в рубрика „Проучване за потребностите от работна сила”.", "date": "2020.02.03", "title": "Агенцията по заетостта пуска анкета за най-търсените кадри"}
{"url": "https://www.monitor.bg:443/bg/a/view/izpolzvat-komputyrno-podmladjavane-za-geroite-v-jagodova-luna-187628", "text": "Сред специалните ефекти, които са използвани при заснемането на новия български сериал „Ягодова луна“, е и нашумялото напоследък компютърно подмладяване. Чрез него ще бъдат представени ретроспективни моменти от историята. „Актьорският екип е прекрасен, а целият сериал е сниман по-абсолютно всички критерии за телевизионно кино. Чрез компютърно подмладяване образите от миналото са изключително реалистични“, разказаха пред Нова тв Христо Мутафчиев и Рая Пеева. Мутафчиев скача в кожата на бивш пожарникар и настоящ бизнесмен, а красавицата ще блесне като амбициозна журналистка. Междувременно стана ясно кога точно стартира продукцията. Датата е 25 февруари, а часът – 22. Сценарият ще се разгърне в 12 епизода. Припомняме, че в сериала с участие ще се разпишат още Асен Блатечки, Александър Сано, Радина Боршош, Димо Алексиев, Деян Донков, Стефка Янорова, Ивайло Захариев, Любомира Башева, Невена Бозукова и Ваня Джаферович. На режисьорския стол сядат Зоран Петровски, Асен Блатечки и Димитър Гочев.", "date": "2020.02.03", "title": "Използват компютърно подмладяване за героите в „Ягодова луна“"}
{"url": "https://www.monitor.bg:443/bg/a/view/pijan-s-tir-udari-drug-kamion-na-am-marica-187633", "text": "Пиян шофьор от Украйна с 2,74 промила алкохол в кръвта удари друг тежък камион на опашката от тирове пред ГКПП Капитан Андреево. Инцидентът станал в петък около 7,30 часа. 48-годишният украинец карал „Волво“ с полуремарке и тръгнал да заобикаля от ляво спрял на опашката тир „ДАФ“. Не оставил достатъчно странично разстояние и се стигнало до страничен удар между двата камиона. Пътните полицаи са изпробвали украинския водач с дрегер, който отчел наличие на 2.74 промила алкохол. Още четири пияни и един дрогиран шофьор са били хванати през уикенда в Хасково и Димитровград, съобщават от полицията.  ", "date": "2020.02.03", "title": "Пиян с тир удари друг камион на АМ „Марица“"}
{"url": "https://www.monitor.bg:443/bg/a/view/eksperti-opisvat-kolekcijata-na-vasil-bojkov-187597", "text": "Прокурори и експерти влязоха в офиса на \"Нове холдинг\", за да описват вещи от колекцията на Васил Божков. Засега е ясно, че се оценяват картини и артефакти от дома на бизнесмена. Миналата седмица говорителят на главния прокурор Сийка Милева увери, че предметите от колекцията на Васил Божков ще бъдат иззети в присъствието на най-добрите експерти в България. \"Министерството на културата подхожда изключително отговорно и работи не за първи път съвместно с полицията и прокуратурата. Всякакви хипотези и такива глупости, че се слагат в чували са несъстоятелни\", каза и министърът на културата Боил Банов. Категорично към момента няма разпореждания да се изнасят предмети от колекцията на Васил Божков, каза пред БНТ Александър Трайков, директор \"Инспекторат за опазване на културното наследство\" в Министерството на културата. \"В момента се правят огледи, описи, стая по стая. Участват четирима експерти от Министерство на културата, които са разпределени по обектите и следят за нормалното протичане на работата\", съобщи Трайков. Трайков каза, че са изнесени няколко картини и в момента са в Националната художествена галерия за експертизи. \"Нищо друго не е изнесено\", подчерта той.", "date": "2020.02.03", "title": "Експерти описват колекцията на Васил Божков"}
{"url": "https://www.monitor.bg:443/bg/a/view/blagoevgradskija-teatyr-nikola-vapcarov-s-tri-nominacii-za-piesata-portretyt-na-dorian-grej-187599", "text": "„В благоевградският драматичен театър „Никола Вапцаров“ получихме добра новина - имаме три номинации за постановката „Портретът на Дориан Грей“, за наградите ИКАР, сподели пред журналисти директорът на театъра Маргарита Мачева. „В благоевградският драматичен театър „Никола Вапцаров“ получихме добра новина - имаме три номинации за постановката „Портретът на Дориан Грей“, за наградите ИКАР, сподели пред журналисти директорът на театъра Маргарита Масева. На 27 март в Народния театър ще очакваме да бъдат наградени младите актьори Севар Иванов за главна мъжка роля, Александър Хаджиангелов, за поддържаща роля и Петър Дундаков за авторска музика“, информира още Маргарита Масева.. Спектакли се представиха вече не само в Благоевград, но и в НДК-София, в Пловдив, Плевен, Габрово, Казанлък и Русе. „Портретът на Дориан Грей“ е драма за култа към младостта и красотата, за нарцисизма като болест на духа, за тънката линия между изкуството и живота, за хедонизма като начин на съществуване и за това какво се случва с душата, скрита зад външното съвършенство. Спектакъл – амалгама между театър и литература, съчетаващ епохата на Оскар Уайлд и космополитното живеене тук и сега, търсещ съвременния ключ към едно от най-великите произведения на литературната класика. Новото представление е категорична заявка от страна театъра, за това какво предстои в най – голямата културна институция на югозапада. Блестящата игра на Севар Иванов, доказа правилния избор, защото той пребори над 70 кандидата в кастинг за ролята, а неговият партньор Калин Врачански, в ролята на Лорд Хенри, за пореден път плени сърцата на публиката. Добре познатата история от Оскар Уайлд разцъфва в постановката на режсьора Стайко Мурджев и неговия асистент и драматург Ирена Иванова. От март 2019 г. представлението е част от репертоара на Драматичен театър „Никола Вапцаров“ – Благоевград и, за щастие, може да бъде видяно и в Театър „Азарян“, където спектакълът гостува вече няколко пъти. Премиерното заглавие,  по романа на Оскар Уайлд категорично се превърна в топ събитие за Благоевград и региона. Веднага след първата премиера през месец март миналата година, към екипа на театъра заваляха отзиви от зрители и колеги, които споделяха възхищението си от спектакъла – вълнуващ и разтърсващ спектакъл, огромна работа, без компромис.", "date": "2020.02.03", "title": "Благоевградския театър „Никола Вапцаров“ с три номинации за ИКАР"}
{"url": "https://www.monitor.bg:443/bg/a/view/karanikolov-vodoprovodyt-do-pernik-shte-e-gotov-do-30-dni-187598", "text": "Изграждането на дългоочаквания нов водопровод, който цели да спре водния режим в Перник, започна. Вероятно до 30 дни ще бъдат положени всички тръби от Мало Бучино до миньорския град, обяви икономическият министър Емил Караниколов. Трети ден екипи на държавната компания монтажи поставят тръби за новия водопровод. През него ще се черпи вода от язовир Бели Искър. Близо един километър от трасето вече е изкопано. Пътят Голямо Бучино - Перник е затворен заради дейностите, които се извършват, и така ще бъде до средата на февруари, а 40 дни ще е периодът, в който ще се изгражда спасителният тръбопровод за Перник. През това време вода ще се черпи от язовир Студена. „Към момента водата от язовира ще стигне. Очакваме и снеговалеж, но ще го коментираме сряда, четвъртък и петък. Към момента не трябва да имаме притеснения. Гоним до 40 дни, но се надявам, както и премиерът разпореди, да сме до 30 дни готови“, каза в ефира на БНТ Емил Караниколов. Първият един километър от водопровода е готов. В играждането му не липсват трудности: „Тук се оказа, че има едно блато, което наводнява. Сега ще изпомпаме, ще създадем организацията и считам, че вероятно до 30 дни ще сме готови, допълни министърът. Административните процедури са забавили работата им около 3 дни, но ще ги наваксат. Днес в работата се включват и от Строителната камара с конкретни проекти. Те ще започнат работа по помпената станция, която е в другия край на този обект, завърши Караниколов.", "date": "2020.02.03", "title": "Караниколов: Водопроводът до Перник ще е готов до 30 дни"}
{"url": "https://www.monitor.bg:443/bg/a/view/eva-mendes-radvam-se-che-ostarjavam-187574", "text": "Актрисата Ева Мендес всеки ден благодари на Бога, че остарява. Звездата от „Хитч“ избра с това признание да отговори на злобен коментар в социалните мрежи. Съпругата на секс символа Райън Гослинг заяви, че не се обижда на твърдение, че вече била стара. \"Да, имаш право. Ще бъда на 46 скоро и съм благодарна за всеки ден, в който остарявам. Надявахте се със злобния си коментар да ме накарате да се почувствам зле? Не стана. Напротив, постът ви ме кара да се чувствам благодарна. Така че благодаря, но аз все още съм тук”, написа тя. Наскоро красавицата разкри, че майчинството я е направило малко “по-безотговорна”, но и малко “по-загрижена\". Толкова е трудно, разбира се. Но нищо не може да се сравни с това да свърши деня ти, да влезеш в детската стая, да ги погледнеш, завиеш и целунеш; а после да се спогледаме с Райън и да си кажем: “Успяхме, направихме го”! Толкова съм благодарна, че имам възможността да бъда у дома с тях”, сподели тя. Мендес и Гослинг възпитават две дъщерички – Есмералда и Амада.", "date": "2020.02.03", "title": "Ева Мендес: Радвам се, че остарявам"}
{"url": "https://www.monitor.bg:443/bg/a/view/rusija-shte-deportira-chujdenci-s-koronavirus-187603", "text": "Руските власти внесоха коронавируса в списъка на особено опасните болести, което ще позволи принудителното депортиране на чужденци, в случай че са заразени с инфекцията. Освен това решението на правителството дава възможност да се въвеждат специални ограничителни мерки, сред които изолация и карантина. Властите заявиха, че ситуацията с разпространението на заразата в страната е под контрол и се вземат необходимите мерки. От понеделник са спрени всички пътнически влакове за Китай, а депутати от Държавната Дума предлагат да се преустановят още пощенските и куриерските доставки от Поднебесната. В събота бяха спрени и всички самолетни полети до Китай. В понеделник стана ясно, че за евакуацията на руски граждани от опасните райони в Поднебесната ще бъдат мобилизирани военни самолети на Въздушно-космическите сили. До този момент доказаните случаи на инфектиране с опасния вирус в Русия са два.", "date": "2020.02.03", "title": "Русия ще депортира чужденци с коронавирус "}
{"url": "https://www.monitor.bg:443/bg/a/view/tyrgovci-na-kryv-iznudvat-blizki-na-nujdaeshti-se-bolni-187600", "text": "Търговци на кръв изнудват близки на нуждаещи се болни пациенти в Габрово. Те първоначално им обещават да дарят безвъзмездно кръв, след което в последния момент изведнъж се отмятат и започват да ги рекетират за пари. За подобен случай разказва в социалните мрежи габровецът Николай Иванов. Преди време той имал нужда от кръв за свой близък и след като пуснал обява получил предложение от лице, представило се на профила си с имената Иван Георгиев. Кръводарителят обяснил, че иска да помогне на нуждаещия се, при това напълно безвъзмездно и не искал и да чуе за пари, защото да се плаща за човешка кръв, според него не било правилно. Двамата се уговорили кога и къде да се срещнат на следващия ден в района на габровската болница. На другият ден обаче, Николай получил от въпросния Иван писмо на профила си. От него ставало ясно, че „безвъзмездният” кръводарител размислил и иска да получи заплащане за кръвта си, която ще даде. „Имам един средно голям проблем. И макар да ти казах, че не искам да ми плащаш за кръвта вчера, ще се нуждая от някакво подпомагане, че нещо се обърка схемата в момента и останах с 3 лв”, обяснявал кръводарителят Иван. Според Николай това е опит за изнудване от страна на човека отсреща. „Ако още тогава ми беше казал, че иска да платя за кръвта, щяхме да се разберем за цената. А сега в последния момент той променя условията и ме поставя пред невъзможност за избор. Или трябва да приема неговите условия или да си търся друг вариант. Аз обаче не обичам да ме изнудват и затова просто не му отговорих на писмото. Не обичам да ме узнудват. Макар и трудно, но все пак успях да намеря дарител на мястото на този изнудвач”, обяснява Николай. Според запознати през последните няколко години търговците на кръв вече не стоят пред болниците, където могат да станат обект на проверка или дори арест от страна на поицията. Те дебнат в социалните групи по места и като попаднат на обява за търсене на кръв, започват да отправят оферти към роднините на нуждаещия се болен. „Подобен случай на постаяне в шах и изнудване за заплащане на кръвта засега е само прецедент в Габровско и дано не се превърне в практика на мургавите кръводарители”, споделят жители на Града на хумора.", "date": "2020.02.03", "title": "Търговци на кръв изнудват  близки на нуждаещи се болни"}
{"url": "https://www.monitor.bg:443/bg/a/view/al-pachino-povejda-lovci-sreshtu-nacistite-v-nu-jork-187601", "text": "Седемнайсет години изминаха от последното участие на Ал Пачино в сериал. „Ангели в Америка“ е всъщност първата и единствена телевизионна продукция, успяла да привлече холивудския ас в каста си за повече от един епизод. В навечерието на наградите „Оскар“, когато Пачино ще се бори за статуетка в категорията за актьор в поддържаща роля („Ирландецът“), стрийминг платформата Amazon Prime обяви, че актьорът ще се завърне отново и на малкия екран. „Ловци“ е заглавието на сериала, успял да спечели вниманието на Ал Пачино. В него звездата ще изиграе мъж, оцелял след Холокоста. Както може би вече става ясно, действието няма да се развива в наши дни, а – през 70-те години на миналия век. След като Amazon Prime излъчи първия 90-секунден трейлър на продукцията, стана ясно, че създателят Дейвид Уейл е базирал сюжета на реални събития. Вероятно обаче става въпрос по-скоро за различни слухове и конспирации, отколкото за истински факти от близкото минало. Причината – сценарият на „Ловци“ ще се фокусира върху група маскирани бандити в Ню Йорк, които откриват, че на територията на страната им живеят активни нацисти. Те търсят своето отмъщение докато се опитват да предотвратят и създаването на Четвърти Райх. „Ловци“ ще направи премиерата си на стрийминг платформата след по-малко от месец – на 21 февруари. Освен Пачино пък на екрана ще разпознаем още младият актьор Лоугън Лърман, познат на широката аудитория от филмовата поредица за Пърси Джаксън. Той ще влезе в ролята на внука на един от основните партньори на Пачино. С участие се разписват още Карол Кейн, Джош Кейт Мулвани, Тифани Буун, Грег Остин и др. Междувременно центърът „Симон Визентал“ отрече да е участвал в разработването на „Ловци“, с което отхвърли слуховете, че Пачино ще се преобрази в един от най-известните „ловци на нацитски престъпници“. Повод за спекулациите даде фактът, че действието ще се развива във времето, в което Визентал е бил активен в своята дейност. Симон Визентал всъщност е архитект и публицист от еврейски произход. Той е един от оцелелите от нацистките концплагери, а в годините след Втората световна война се посвещава на това да издирва нацистките престъпници, успели да се укрият. В продължение на няколко десетилетия на правосъдието са предадени над 1100 бивши нацисти, които носят отговорност за някои от най-жестоките престъпления на ХХ век. „Ако Пачино се предполага, че трябва да е Симон Визентал, това не изглежда достоверно“, коментира Марк Вайцман от центъра.", "date": "2020.02.03", "title": "Ал Пачино повежда „Ловци“ срещу нацистите в Ню Йорк"}
{"url": "https://www.monitor.bg:443/bg/a/view/recidivist-s-12-prisydi-zapali-kyshta-vyv-v-tyrnovo-187604", "text": "Изпечен престъпник рецидивист запали къща във Велико Търново. Имотът е общинска собственост. Огънят унищожил покривът, тавана, гредоред, врати и прозорци. Мъжът, който е на 42 години е задържан и ще бъде изправен на съд. Предвид дебелото му досие и множеството криминални регистрации и присъди, най-вероятно той отново ще влезе на топло зад решетките.", "date": "2020.02.03", "title": "Рецидивист с 12 присъди  запали къща във В. Търново"}
{"url": "https://www.monitor.bg:443/bg/a/view/mila-jovovich-rodi-tretoto-si-dete-187607", "text": "Мила Йовович стана майка за трети път! Актрисата е родила момиченце в неделя вечерта, като часове по-рано самата тя обяви пред последователите си онлайн, че се подготвя за родилното. \"Утре е терминът ми и се подготвям да отида към болницата всеки момент. Надявам се, че следващият пост, който направя, ще е със снимка на новото ни малко момиченце\", написа Йовович. Звездата от \"Заразно зло\" обяви, че е бременна през лятото. Тогава тя обясни, че не бърза да се вълнува за бебето, предвид предишният й аборт и възрастта й. \"Не беше никак забавно. През последните няколко месеца със семейството ми сме на тръни, изчакваме резултатите от различни изследвания и прекарваме повечето си време в лекарски кабинети\", каза още Йовович. Със съпруга й Пол У.С. Андерсън имат още две дъщери - 12-годишната Евър и 4-годишната Дашиел.", "date": "2020.02.03", "title": "Мила Йовович роди третото си дете"}
{"url": "https://www.monitor.bg:443/bg/a/view/levski-lukojl-sreshtu-akademik-bulteks-99-v-naj-interesnija-sblysyk-za-kupata-187606", "text": "Вече са ясни четвъртфиналните двойки в турнира за Купата на България по баскетбол при мъжете.  Жребият, който бе изтеглен в зала \"Триадица\" в София, отреди домакинът \"Левски Лукойл\" да се изправи срещу пловдивския \"Академик Бултекс 99\". Надпреварата е от 6 до 9 февруари в зала \"Универсиада\" в София. 18:00 \"Левски Лукойл\" - \"Академик Бултекс 99\" 20:30 \"Берое\" - \"Черноморец\" 18:00 \"Балкан\" - \"Черно море Тича\" 20:30 \"Рилски спортист\" - \"А1 Академик\" (София) 18:00 Победител \"Левски - \"Академик Бултекс 99\" / Победител \"Берое\" - \"Черноморец\" 20:30 Победител \"Балкан\" - \"Черно море\"/ Победител \"Рилски спортист\" - \"А1 Академик\" 18:00 часа Победител Полуфинал 1 - Победител Полуфинал 2 Билети се продават в бензиностанциите на OMV, магазините Office 1 и Orange както и на besttickets.bg. Цената на пакетните билети за всички мачове в зала \"Универсиада\" е 20 лв. Феновете на баскетбола могат да си купят и ежедневни билети, които са на цена от 7 лева на ден. Този тип билети ще важат за всеки отделен ден от турнира. Те също могат да бъдат закупени в мрежата на Besttickets, както и в партньорските обекти, изброени по-горе. Единични билети ще се продават и на касите на зала \"Универсиада\" в дните на самите двубои.", "date": "2020.02.03", "title": "\"Левски Лукойл\" срещу \"Академик Бултекс 99\" в най-интересния сблъсък за Купата"}
{"url": "https://www.monitor.bg:443/bg/a/view/i-d-r-haus-ne-moje-da-spasi-avenu-5-187565", "text": "Намираме се 40 години в бъдещето. Време, в което можем да сключим брак с повече от един човек (независимо от пола), както и да поемем на космическо пътешествие. Наслаждаваме се на спа център в луксозен круизен кораб, който обаче „плава“ в небето. Всичко върви добре, докато не разберем, че обиколката ни около Сатурн е удължена от два месеца на три години заради катастрофа. На всеки един час кораба, от време на време губим гравитация, но всичко е точно, защото на борда е най-добрият капитан – Райън Кларк. В неговата униформа скача актьорът Хю Лори, който спечели симпатиите на зрителите по цял свят с бастунчето на д-р Хаус. Проблемът е, че Кларк всъщност е актьор и е избран за фиктивен капитан само защото има представителна външност. Както и всички работници в пилотската кабина. Истинският капитан губи живота си по време на катастрофата и именно той става първият спътник на кораба. Това в общи линии е сюжетът на комедийната поредица „Авеню 5“. Замисълът заслужава отлична оценка за оригиналност, но не и за изпълнение. Поне в първите епизоди редуваме смях с прозявки и ако ги сложим на кантар – може би в своя полза. Най-забавният персонаж е поверен на актьора Джош Гад. Той се разхожда в обувките на ексцентричния милиардер Хърман Джъд, чийто най-голям проблем е убеждението, че може и знае всичко. Изпъква и с отношението си към околните, като например да напсува от сърце и без капка срам представители на NASA, които искат да помогнат на бедстващите в Космоса. Сред над 5500 туристи и работници на круизния кораб се отличават още героите на актьорите Зак Уудс, Ники Амука-Бърд, Сузи Накамура, Джоузеф Балдерама, Ребека Фронт и други. Черният хумор в продукцията на Армандо Янучи („Вице“, „Смъртта на Сталин“) на фона на други сериали, които се провалят със смешките си в опит да не засегнат активистите относно полови роли, сексуалност, етнос и прочие. Потребителите на популярния сайт Rotten Tomatoes, който в САЩ се използва за мерило на качеството на киното и телевизията, отреждат на „Авеню 5“ едва 43% одобрение. Критиците са малко по-благосклонни с оценка 6, 66 от 10. „Авеню 5“ се върти по НВО и три от епизодите са налични в стрийминг платформата на компанията. Все още не е ясно дали поредицата ще получи зелена светлина за втори сезон.", "date": "2020.02.03", "title": "И д-р Хаус не може да спаси „Авеню 5“"}
{"url": "https://www.monitor.bg:443/bg/a/view/chas-sled-terora-v-london-teror-i-v-gent-187590", "text": "Мъж намушка пешеходци на улица в Гент, северозападна Белгия. Няколко души са ранени, състоянието и броят им се уточняват.  Полицейски патрул е открил огън по нападателя и го е неутрализирал. Мъжът е ранен в ръката. Престъпникът е задържан. По предварителна информация, един минувач е ранен в стомаха, а вторият в ръката, няма информация за състоянието им.", "date": "2020.02.03", "title": "Час след терора в Лондон - терор и в Гент"}
{"url": "https://www.monitor.bg:443/bg/a/view/36-ot-frenskija-samolet-ot-uhan-s-priznaci-za-koronavirus-187591", "text": "Министърът на здравеопазването на Франция потвърди, че 36 души на евакуирания полет от Ухан са показали симптоми на коронавирус, информира АФП. С втори полет 254 души са транспортирани от китайския град Ухан до Франция. На полета имаше и двама българи, които впоследствие бяха докарани в страната ни. Те ще останат във ВМА под карантина. Здравният министър Анес Бюзен съобщи, че около 20 души със симптоми са оставени на летището в Истр, Южна Франция, за допълнителни изследвания. Сред тях има французи и граждани на други европейски държави. Резултатите дали са заболели от коронавируса ще станат известни днес. Други 16 чужденци със симптоми са изпратени в родните им държави. На втория полет във Франция бяха докарани граждани на 30 различни държави, повечето европейски. 65 от евакуираните са французи. Общо 124 европейци са върнати в страните им, обявиха военни източници в Истр пред АФП. Най-малко 9 белгийци и 15 холандци са изолирани в близост до Брюксел, съобщава Belga. 60 души от Мексико, Руанда, Бразилия и Грузия остават във Франция, добави Бюзен. До момента във Франция са потвърдени 6 случая на коронавирус. Броят на починалите от коронавируса се увеличи до 361 смъртни случая в Китай и един във Филипините. Заболелите в Китай достигнаха 17 238 души, включително в Тайван, Хонконг и Макао. По света има регистрирани 150 случая. В САЩ са потвърдени 11 случая, а във Виетнам три нови случая.", "date": "2020.02.03", "title": "36 от френския самолет от Ухан с признаци за коронавирус "}
{"url": "https://www.monitor.bg:443/bg/a/view/nad-edna-treta-ot-rozovite-nasajdenija-izostaveni-187581", "text": "Над една трета от насажденията с маслодайна роза в страната са изоставени, научи „Монитор“. Весела Тракийска, зам.-председател на Професионална асоциация на розопроизводителите в България” (ПАРБ) смята, че делът на запуснатите градини с Rosa damascena Mill е между 30%-40%. „Не се полагат грижи за тях и стопаните им обяснява тя. „При розите това носи в бъдеще по-големи разходи. Една година да не се обработва градината както трябва се отразява отрицателно на следващите 3-4 реколти. Възстановяването на насажденията струва скъпо и е много трудоемко“, добавя Тракийска. По думите й, розоварните не се ангажират от сега с конкретна цена за изкупуване на розовия цвят за идващата кампания. „Само споменават, че нивата ще са колкото миналогодишните, когато варираха от 2,30 и 2,60 лв./кг. Това естествено не е изгодно за стопаните, които отглеждат маслодайна роза. Задържи ли се - бизнесът ще отмре, защото. разходите ни непрекъснато нарастват. Трудно намираме берачи и за това стойността на труда се повиши“, обяснява тя. Според нея защото договорите за изкупуване стават задължителни и ще се прави регистър на всички отглеждащи маслодайна роза. „От земеделското министерство ни обясниха, че това ще отнеме минимум една година“, каза още Тракийска и добави, че имало обещание проверките на насажденията на място дали са от Rosa damascena Mill или от друг сорт да тръгнат още от тази пролет. От земеделското министерство уточниха за „Монитор“, че се предвижда да бъде направена идентификация на насажденията с маслодайна роза. Тя ще се извършва от комисии, включващи представители на Изпълнителна агенция по сортоизпитване, апробация и семеконтрол (ИАСАС), Институт по розата и етеричномаслените култури (ИРЕМК) и областните дирекции „Земеделие“, във фенофаза „цъфтеж“, като ще бъде издаван констативен протокол. Идентификацията ще започне от настоящата 2020 г., а срокът за завършването й е до 30 юни 2021 г. Петър Симеонов от същата асоциация е разтревожен, че все още сухата и по-топла зима ще повреди розите. „Така се на розовите насаждения, защото те не са в покой, както биха били при по-ниски температури. И сланите в началото на април повреждат зародиша на цвета, както е станало през април миналата година реколтата намаляла с 30%. „Сланата е най-страшна за маслодайната роза“, обяснява той. Относно ниските изкупни цени, Симеонов, заяви, че от отсега от дестилериите започват да говорят за изкупни цени около 2 лв. за килограм. „Казват ни да не торим и пръскаме, защото цената няма да е повече от тази. При това положение никой няма да влезе да бере в градините. Преработвателите не искат да се вслушват в исканията ни, не искат да правят срещи. При очакваната лоша реколта не искаме цената да скача, както преди години на 6 лв./кг. Искаме всяка кампания за килограм“, твърди той. Собственикът на розоварна Радион Попов каза за „Монитор“, че големите играчи в сектора натискат изкупните цени надолу. Той потвърди, че това е и причината доста хора да се откажат да отглеждат маслодайна роза. Според него подобна конюнктура създава проблеми на дестилериите, особено малките. „Няма цвят, няма и работници да го наберат и за това бизнесът не върви“, обяснява той и добавя, че все още у нас не само липсват стимули за стопаните на рози, но няма и нормално кредитиране. По думите му, някои дестилерии си осигуряват суровина като наемат земя и отглеждат насаждения с Rosa damascena. Попов информира, че някои негови колеги имат по 100 и дори 300 кг непродадено розово масло и причината е, че от немалко време върви кампания за дискредитиране на българското розово масло и причината е, че някои дестилерии пускат на пазара нискокачествен продукт. Методи Стефанов, друг собственик на дестилерия, потвърди съществуването на риск при запустяване на градините да се появи дефицит на розов цвят за преработка. Според него за това трябва като субсидията бъде обвързана с произведената продукция. Той посочи, че цената лавандуловото масло през миналата година е вървяло по 230 л за кило, а тази година - по 60. По думите му новият закон е трябвало да бъде не само за розата , а за всички етерично-маслени култури. По данни на МЗХГ, през 2019 г. Регистрирани в сектора са 996 земеделски производители. За 5 години, площите с розови насаждения се увеличават с над 10 000 дка, или с около 25% в сравнение с 2014 г. През 2019 г. площите с рози са 48 360 дка или 13% повече от предходната. 1200 са съществуващите земеделски производители в сектора. Основни производствени центрове на розов цвят са общините Карлово, Павел баня и Казанлък. Съответно областите - Пловдив и Стара Загора концентрират 90% от общите площи и 80% от броя на стопанствата. Насаждения в област Стара Загора са 21 810 дка, в област Пловдив - 15 730 дка, в област Пазарджик - 3230 дка и в София-област - 1470 дка. Засега не се води колко от площите са със сорта Rosa damascena Mill. С приетия Закон за маслодайната роза това ще се промени. Благодарение на него ще бъде извършена идентификация на площите с този сорт роза.", "date": "2020.02.03", "title": "Над една трета от розовите насаждения изоставени"}
{"url": "https://www.monitor.bg:443/bg/a/view/myj-se-grymna-v-ustata-ot-lubov-187596", "text": "Млад мъж се простреля в устата от любов заради несподелена любов в неделя вечерта. Все още точните причини и мотиви за случката не са съвсем ясни, тъй като неуспелият кандидат самоубиец лежи в реанимацията на болницата във Велико Търново и още е с опасност за живота, въпреки че още в неделя през нощта му е направена няколкочасова животоспасяваща операция. Според разказите на някои от медиците мъжът бил отчаян от несполука на любовния фронт и решил да сложи край на живота си, като налапал дулото на ловна пушка и натиснал спусъка. Сега куршумът вече и изваден, но все още не е ясно дали положението на прострелялият се ще се подобри. Това не е първият подобен опит за самоубийство с ловна пушка. Преди години актьор от великотърновския театър избра по същия начин да сложи край на живота си с дуло в устата и натискайки спусъка на пушката с пръста на крака. 38-годишен търновец пък и днес още продължава да живее с куршум в главата след като беше прострелян при нощна пиянска свада на метри от сградата на болницата. За нещастие куршумът тогава засяда в мозъка на място, където не може да се оперира и да бъде изваден, и така мъжът вече близо десет години живее с парчето олово в главата си.", "date": "2020.02.03", "title": "Мъж се гръмна  в устата от любов"}
{"url": "https://www.monitor.bg:443/bg/a/view/spirat-vlakovete-mejdu-karlovo-i-anton-zaradi-remonti-187593", "text": "От днес до 29 февруари изцяло се спира движението на влакове по подбалканската железопътна линия между гарите Карлово и Антон, съобщават от БДЖ. Причината е подготовка за мащабни ремонти по жп тунел \"Козница\" и рехабилитация и модернизация на жп инфраструктурата в участъка Копривщица – Стряма. Изпълнението на проекта ще започне от 1 март и по предварителни планове ще продължи до август. До приключване на ремонтните дейности за клиентите на БДЖ в този участък ще бъде осигурен превоз с автобуси. Промяната ще засегне движението на два бързи и четири пътнически влака по линията София - Бургас, Бургас - София, София - Карлово, Карлово- София, София- Копривщица, Копривщица - София. Промените в разписанието на влаковете, както и разписанието на автобусите в участъците, където композициите ще бъдат заменени с автобуси, е качено в електронния пътеводител на официалната интернет страница на БДЖ (www.bdz.bg), както и е разпространено в гарите и спирките по маршрута на влаковете.", "date": "2020.02.03", "title": " Спират влаковете между Карлово и Антон заради ремонти"}
{"url": "https://www.monitor.bg:443/bg/a/view/dva-jazovira-s-kritichno-niski-vodi-187592", "text": "Критично ниски са водите в два язовира в Северозападна България - \"Огоста\" и \"Върбешки\", предаде bTV. Съмненията са, че язовир \"Върбешки\" може да е източван умишлено. Обемът на водоема е 2,5 милиона куб.м. и се използва изцяло за промишлени нужди. Според местните, язовирът никога не е бил в такова състояние. Кметицата на Върбешница Магдалена Динкова обясни, че преди 2 години подава становище до Басейнова дирекция-Плевен заради това, че давали водата на фирма за промишлени цели. Получава писмо, в което се твърди, че язовирът не се използва за напояване и от фирмата могат да правят каквото преценят с водата. Въпреки това получава уверението, че ако падне нивото на водата, ще бъде преустановено подаването към кариерата в Мездра. Представители на \"Напоителни системи\" обясниха, че проблемът с нивото на водата е заради липсата на притоци. Относно твърденията, че водата се използва и за напояването на овощна градина, служителите заявиха, че техните задължения са до водомера, а оттам тръбопроводът е собственост на фирмата и не знаят какво се случва с водата. Кметът на Мездра обясни, че няма опасност жителите на града да бъдат ограничени откъм питейна вода или да бъдат наводнени. В същото време нивата на яз. \"Огоста\" са най-ниските откакто е въведен в експлоатация.", "date": "2020.02.03", "title": "Два язовира с критично ниски води"}
{"url": "https://www.monitor.bg:443/bg/a/view/vseki-den-po-edno-dete-stava-jertva-na-nasilie-187578", "text": "446 деца у нас са били жертва на насилие през изминалата 2019 година, става ясно от данните на Агенцията за социално подпомагане. Това означава, че средно по едно дете всеки ден е ставало жертва на тормоз. „Мога да кажа, че сигналите за деца в риск са едно постоянно число за последните 3 години“, коментира пред „Монитор“ началникът на отдел \"Дейности и мерки по закрила на детето\" в АСП Детелина Котевска. През 2017 г. подадените сигнали за насилие над деца у нас са били 1282, като от тях 382 са случаите на установени тормозени малчугани. През следващата година подадените сигнали са 1106, а 387 са установените случаи на пострадали. Увеличение има през 2019-а, когато са разкрити 446 деца, жертви на насилие, а подадените сигнали са били 1171. Според Котевска работата на социалните работници и социалните институции в лицето на Държавна агенция за закрила на детето и социалното министерство, е подпомогнала много от семействата в нужда, в които е имало често не един проблем. Всяко година социалните работници и институциите работят съвместно по над 30 хиляди различни случая, за които се подават сигнали в Агенцията за социално подпомагане. След всеки сигнал се прави проверка – оценка на достоверността му, установява се колко от тези сигнали са основателни. Те се проверяват от мултидисциплинарен екип, които разглежда достоверността и същността на сигнала и реда, по който ще се действа. Има варианти, в които може да не се открие работа по случаи, има вариант сигналът да не е достоверен, а може и да се окаже животоспасяващ в някой случай, коментира Котевска и уточни, че при доказан проблем се започва работа със семейството. Философията на социалната работа е подкрепа на семейството и на детето. Най-доброто за едно дете е то да бъде отглеждано от биологичните си родители, подчерта експертът. „Никога бедността или материалното състояние не са водещи, когато се стига до извеждане на дете от дома му. Това е крайна мярка, която се прилага, когато има достатъчно факти и доказателства, че едно дете е жертва на насилие“, разясни още шефката на \"Дейности и мерки по закрила на детето\". Когато се установи, че няма как детето да остане в семейството, се издава административна заповед – настаняване при роднини и близки или настаняване в приемно семейство, защото приоритет на агенцията бил отглеждането на децата да е в среда близка до семейната. „Борим се – всички деца да получат най-доброто и да бъдат защитени, когато това се налага“, увери Котевска.", "date": "2020.02.03", "title": "Всеки ден по едно дете става жертва на насилие"}
{"url": "https://www.monitor.bg:443/bg/a/view/zdravnijat-ministyr-proveri-termokamerite-na-letishte-sofija-187595", "text": "Изолираха човек с малко над допустимата температура - 37.1 градуса на летище Варна. Той е изолиран под наблюдение в университетската болница \"Света Марина\" в морската столица. Това съобщи здравният министър Кирил Ананиев, който направи извънредна проверка на Летище София. Той провери как работи термокамерата на аерогарата. „Тази термокамера засича всички пътници и определя точната температура, която има всеки един от пасажерите”, обясни пред журналисти Кирил Ананиев Организацията е изключително добра - на терен, на двата терминала на Летище София, работят най-малко 10 представители на здравните власти, както и съответните екипи на Главна дирекция \"Гранична полиция\" към МВР, летищните власти и Агенция \"Митници\", уточни Ананиев. Към пристигащите от Истанбул, Москва и Доха се подхожда с особено внимание, каза още здравният министър. По думите му само в рамките на вчерашния ден от тези дестинации са пристигнали няколко десетки граждани от различни държави и всички те са подложени на термометричен контрол. \"Тази термокамера засича всички пътници от разстояние и определя точната температура, която имат пасажерите. Когато е над 37 градуса, на екрана цветът позеленява и става тъмнозелен. Когато се установи, че пасажерът има висока температура, той се отвежда в стаичка и попълва анкетен лист за неговото състояние включително дали има някои болки и неразположения. Към анкетния лист има брошура на български и английски, в която е описано какви са действията, които той трябва да предприеме след това\", обясни още Ананиев. Тези с температура се извеждат от летището, като това не става през коридора, през който вървят останалите пътници, а пред друга врата. Там чака санитарен автомобил и го отвежда в съответното лечебно заведение, което сме определили\", обясни министърът и добави, че за София това е ВМА, за Варна - \"Св. Марина\", за Бургас - областната болница. Не позволяваме да има контакт между тези, които са заподозрени, че имат нещо и здравите хора, които се прибират от своите дестинации, подчерта Ананиев. На Терминал 1 на Летище София термокамера вече е монтирана, като в момента текат последните тестове на софтуера, днес тя ще заработи. До петък ще бъдат получени още три термокамери - за летищата във Варна и Бургас и една резервна за София. До тогава термометричният контрол се осъществява чрез мобилна апаратура. Същевременно остават в сила извънредните мерки за сигурност и въведената 4 степен на опасност заради коронавируса. Пристанище Варна-Изток е с важно национално и международно значение, защото приема кораби от цял свят. Във връзка с ограничението на разпространението на коронавируса се предвиждат засилени проверки на екипажите на всички кораби, които идват на пристанищата във Варна и Бургас, предаде БНТ. Днес сутринта стана ясно, че двамата българи, които се прибраха от китайския град Ухан, са минали тестовете за коронавирус във ВМА и те са били отрицателни. Това съобщи тази сутрин доц. Георги Попов, началник катедра „Инфекциозни болести” за NOVA. Завърналите се са момче и момиче. В момента са приети във ВМА, нямат симптоми на заразата, но ще останат в болницата за да спазват карантина, като след седмица ще им се направи втори тест. \"Имаме готовност за работа с такива условия. За посрещане например на кораб със заболял. Ако пристигне кораб с болен, ние първо получаваме информация по информационна система. Тогава корабът ще бъде изолиран, дори може да остане на рейд. Това сме го правили по-рано в морето. Няма контакт с други транспортни средства\", обясни д-р д-р Галина Кокошарова. \"Качва се наш екип, преценяваме на място ситуацията. Ние сме оборудвани с лични предпазни средства, облекла, за да няма опасност ние да се заразим. Преценяваме на място състоянието на болния - дали се касае за заразно заболяване. Може да бъде оставен в изолатора на кораба, може да е и в Инфекциозна болница във Варна\", обобщи тя.", "date": "2020.02.03", "title": "Пристигнал от Китай на летище Варна е изолиран заради температура 37.1 (ОБЗОР)"}
{"url": "https://www.monitor.bg:443/bg/a/view/dimityr-uzunov-prezidentyt-njama-absoluten-imunitet-187594", "text": "Имунитетът на президента не е абсолютен, заяви пред бившият председателстващ ВСС Димитър Узунов пред бТВ. Той подчерта, че държавният глава не може да бъде подслушван, защото има имунитет, но той не е абсолютен. Според Узунов, нито президентът, нито КС имат право да искат от главния прокурор мотиви за сезирането на Конституционния съд и Гешев е имал законовото право да оповести СРС-та с президента. Той припомни, че политиците у нас са искали румънския модел на Лаура Кьовеши, която разсякла властта в северната ни съседка. Сега у нас недоволстваме, че се проверява президентът. Узунов предположи, че когато е проверяван Румен Радев за конфликт на интереси, не са дадени всички документи на КПКОНПИ. Той попита дали президентът е искал да назначава шефа на Антикорупционната комисия, за да укрие тази проверка. И друг въпрос зададе Узунов - дали държавният глава е върнал указа за назначаването на Иван Гешев за главен прокурор, за да не бъде проверяван.", "date": "2020.02.03", "title": "Димитър Узунов: Президентът няма абсолютен имунитет"}
{"url": "https://www.monitor.bg:443/bg/a/view/stojan-konev-kojto-se-zavyrna-ot-uhan-druga-strana-ne-bi-se-spravila-taka-byrzo-s-podobna-situacija-187579", "text": "- Здравейте, бих казал, че обстановката е нормална. Усеща се леко напрежение между чакащите, но хората се държат прилично и спазват всички указания, с което допринасят за това да няма паника. Може да се каже, че опасността е минимална. По мое мнение много добре постъпиха в Китай, че затвориха опасните места, а другите са със засилени проверки. Докато се кача на самолета, минах през няколко прегледа... И това ще е при всеки полет, без значение че преди няколко часа съм проверен. - Избрах маршрута по два критерия - процент заразени в областта и достъпност от провинцията, в която съм. Вариантите бяха Шанхай, Пекин, Хонгконг и Банкок (Тайланд). За избора ми помогнаха най-вече китайските ми приятели, българският консул в Шанхай Димитър Пампулов и туристическият ми агент Лора Спиридонова, за което искрено им благодаря! Но, общо взето, прибирането ми до България ми струваше 2500 лева. Иначе сам си стигнах до тук... Влак, рейс, три самолета... - О, да. 34 часа път са ми достатъчни. Краката ми бяха толкова подути, че не си чувствах глезените. - Мерките за сигурност са на високо ниво, бих ги определил като доста сериозни. По гарите и летищата на всеки вход има термокамери, на прегледа на багажа пак, а преди качването на самолет, влак, рейс измерват също температурата. Не се допускат хора с висока температура - такива биват изпращани в болница. Ресторантите и заведенията имат специално назначен персонал, който постоянно чисти и дезинфекцира! Това го виждам за първи път… Маските са задължителни. Една от причините да се забавя с прибирането ми беше именно рискът от пренасянето на вируса у нас. - Посещавам Китай от четири години и прекарвам там по 2 - 3 месеца в годината. Предимно за най-големия им празник - Пролетния фестивал, или така наречената китайска Нова година. Веднъж съм ходил и през лятото, като тогава съчетах и екскурзия до Тайланд. - Докато съм в Ухан, съм аниматор и учител по английски на деца (начинаещи). В България дълго време работих като печатар и съм такъв по професия, но от половин година работя като търговски консултант в телекомуникационна компания. - Приятелката ми е от там. А и искам да уча китайски. - Чувал съм за такива, но не съм виждал и не мога да коментирам. - Имам 15 - 20 приятели в Китай, с които се виждам всяка година и винаги ги каня да дойдат до България, и те обещават всеки път, но засега само един от тях е идвал. - Китай е едно невероятно място, с много история, традиции и добри, отзивчиви хора. Място, на което може да се види и научи много! Тук \"здравей\" означава \"добре ли си\", хората се питат също \"ял ли си\" и ако отговориш с \"не\", ти дават храна. Дисциплината е много добра и точно затова могат да се справят бързо със ситуации като тази. Ако това се беше случило някъде другаде по света, вече щеше да е плъзнало навсякъде. Изумиха ме още със строежа на новата болница. Не мисля, че друга държава би се справила за толкова кратко време. - Всъщност малко съм разочарован. На летището искаха да мина бързо и да не задържам опашката. После си взех колата и сам отидох до ВМА за преглед. Не ми направиха тест, защото заявиха, че нямам симптоми. Само че може да си носител на вируса, без да знаеш, и да го предадеш на някого. Сега ще спазвам карантина в домашни условия. Засега съм добре, надявам се, че нищо ми няма. - О, не. Само да намерят антивирус и да махнат карантината в Ухан, се връщам. Надявам се това да стане до месец-два. А и багажът ми е там.", "date": "2020.02.03", "title": "Стоян Конев, който се завърна от Ухан: Друга страна не би се справила така бързо с подобна ситуация "}
{"url": "https://www.monitor.bg:443/bg/a/view/vetrovito-i-toplo-za-sezona-187586", "text": "Днес ще бъде ветровито. Ще духа умерен, в Дунавската равнина, западните райони на Горнотракийската низина и в Източна България – силен поривист вятър. Облачността ще е променлива, средна и висока. Щe се задържи почти без валежи. Минималните температури ще са между 3° и 8°, максималните ще са предимно между 13° и 18°, съобщават от НИМХ за „Фокус“ По Черноморието облачността ще е променлива, средна и висока. Ще духа умерен, временно и силен вятър от запад-северозапад. Максималните температури ще са между 14° и 17°. Температурата на морската вода е 8 – 9°. В планините ще е ветровито, ще духа силен и бурен вятър от запад-северозапад. Облачността ще е променлива, средна и висока. Почти без валежи. Максимална температура на 1200 метра ще е около 9°, на 2000 метра – около 2°.", "date": "2020.02.03", "title": "Ветровито и топло за сезона"}
{"url": "https://www.monitor.bg:443/bg/a/view/hlapeta-pishat-pisma-i-prashtat-klipove-do-apostola-187571", "text": "Децата в предучилищна възраст и учениците от 1-ви до 12-и клас могат да заснемат кратък видеоклип (до 1 мин.) или да напишат текст (до 200 думи), с които да обяснят как биха отговорили на въпроса „Какво бих казал на Васил Левски, ако беше жив днес“. Кампанията е на Националния военноисторически музей (НВИМ) по повод отбелязването на 147 години от обесването на Апостола. Целта на инициаторите е да провокират и увлекат младите хора в това да научат повече за Васил Левски и да се замислят над святото му дело. „С кампанията „Какво бих казал на Васил Левски, ако беше жив днес“ екипът на НВИМ ще се опита да създаде среда за индиректен диалог между миналото и настоящето. Ще даде възможност за осмисляне на ценностите и принципите от времето на националноосвободителното движение, сравнени с тези, които приемаме и следваме сега, пречупени през съзнанието, възприятията и погледа на подрастващото поколение днес“, обясняват организаторите. Всеки, който се включи, може да представи своя съвременен прочит на образа и идеалите на Апостола на свободата и да се почувства по-близо до него. По интерактивен и вълнуващ начин участниците ще могат да въздействат и да предадат своите послания. По време на кампанията част от видео и текстовото съдържание ще бъде популяризирано и разпространено в профилите и каналите на НВИМ в социалните мрежи. Всички получени материали, които отговарят на изискванията, ще бъдат представени на посетителите на Музея на 1и февруари. Крайният срок за участие е 16 февруари 2020 г. До тази дата участниците могат да изпращат своите предложения на електронната поща на НВИМ – nvim.pr@gmail.com, или като съобщение в профила на музея.", "date": "2020.02.03", "title": "Хлапета пишат писма и  пращат клипове до Апостола "}
{"url": "https://www.monitor.bg:443/bg/a/view/pyrvite-testove-na-vyrnalite-se-ot-uhan-sa-otricatelni-187587", "text": "Двамата българи, които се прибраха от китайския град Ухан, са минали тестовете за коронавирус във ВМА и те са били отрицателни. Това съобщи тази сутрин доц. Георги Попов, началник катедра „Инфекциозни болести” за NOVA. Завърналите се са момче и момиче. В момента са приети във ВМА, нямат симптоми на заразата, но ще останат в болницата за да спазват карантина, като след седмица ще им се направи втори тест. Разпоредените в края на миналата седмица мерки за недопускане на коронавируса в България са в сила, а ако се налага, ще бъдат разпоредени още, заяви д-р Ангел Кунчев, главен държавен здравен инспектор. „Освен на Летище София, медицински специалисти има вече и във Варна и Бургас. Това ще продължи до второ нареждане. По-важно е здравната система в страната да е в състояние навреме да хване такива случаи, да ги изолира и да не се допусне вътрешно предаване на вируса”, допълни д-р Кунчев. Той коментира, че има информация за успешно лечение на вирусното заболяване в Тайланд, но всичко е на много ранен етап. „На средния инкубационен период ще направим нов тест”, поясни доц. Попов. Засега са настанени в стаи с контролиран достъп. Разпоредените в края на миналата седмица мерки за недопускане на коронавируса в България са в сила, а ако се налага, ще бъдат разпоредени още. Това заяви д-р Ангел Кунчев, главен държавен здравен инспектор. Здравният министър Кирил Ананиев ще провери днес мерките, които се вземат на летище София. Термокамерите на аерогарата в столицата вече са монтирани, но във Варна и Бургас все съоръженията не са поставени.", "date": "2020.02.03", "title": "Първите тестове на върналите се от Ухан са отрицателни"}
{"url": "https://www.monitor.bg:443/bg/a/view/bezplatni-degustacii-pylnjat-vinarnite-za-trifon-zarezan-187560", "text": "По случай празника на винари и лозари - Трифон Зарезан, някои изби в страната организират турове за безплатна дегустация на вината от новата реколта, научи „Монитор“. В Южен Сакар празненствата ще преминат под формата на екстремен винен тур „Южен Сакар 4х4“. Колоритното му име идва от програмата за деня, когато ще бъдат посетени 4 винарни и Заради огромния интерес от страна на любителите на вино към събитието е обявена друга дата за провеждането му - 8 февруари, която е преди празника на 14 февруари. Гостите на Международната изложба за лозарство и винарство „Винари 2020“, която ще се проведе от 19 до 23 февруари в Пловдив, също ще предложи широка селекция от български вина. Сред напитките са мавруд с листенца от рози и снежни вина. Продукцията на винарните от Странджа планина - вино, което не е отлежало преди бутилирането си, ще пренесе свежия плодов характер на местните вина на панаира. В Мелник и района също ще предлагат безплатни дегустации, а русалии пък ще гонят злите сили с танци и песни. Най-високата цена за две нощувки в хотел в Мелник е 200 лв. за двама души, като включва и закуска. Най-ниската възможна цена е 116 лв., в нея не влиза изхранване, сочат онлайн платформи за резервации. В околните градове като Сандански две нощувки със закуски и вечери вървят по 122 лв. за двама в тризвезден хотел. и 684 лв. за 5-звезден хотел. В тях също са включени закуски и вечери. За доброто настроение на всички присъстващи през деня всяка винарна е подготвила своя собствена програма, която включва традиционното зарязване на лозите и отслужване на водосвет за здраве и берекет през новата година. Някои от винарните организират базари, на които ще се продават местни деликатеси и произведения на изкуството. Туровете из избите и наблюдаването на процеса на производство на вино са едни от първенците в програмата. Освен на дегустацията на новите реколти бяло, розе и младо червено вино, гостите ще могат да се насладят и на класическите местни сортове. Фолклорните традиции са неизменна част от празненствата - очакват се народни песни и русалийски танци, с които да бъдат изгонени злите сили. Организаторите приканват всеки гост също да облече носия и да се включи.", "date": "2020.02.03", "title": "Безплатни дегустации пълнят винарните за Трифон Зарезан"}
{"url": "https://www.monitor.bg:443/bg/a/view/intenzivnoto-otdelenie-na-stolichnata-pediatrija-otvarja-vrati-dnes-187588", "text": "Интензивното отделение на столичната педиатрия отваря врати днес след двумесечно прекъсване и основен ремонт за 60 хиляди лева, съобщи БНТ. Средствата за него бяха събрани от дарения, а доброволци се включиха в извършването му. Отделението беше затворено след като петима лекари напуснаха болницата заради лоши условия на труд и скандала с починалото 3-годишно момченце в края на миналата година. Днес интензивното отделение е изцяло ремонтирано. Подновени са апаратурата, мебилировката и битовата техника в него. Обновен е и съставът на болницата с няколко млади лекари. На работа от този месец ще постъпят и двама нови анестезиолози.", "date": "2020.02.03", "title": "Интензивното отделение на столичната педиатрия отваря врати днес"}
{"url": "https://www.monitor.bg:443/bg/a/view/zapochvat-pyrvichnite-izbori-v-sa-sht-187589", "text": "Първото събитие, което ще помогне да бъдат решени кандидатите за президент на САЩ, ще се проведе в Айова днес. Избирателите и на Демократите, и на Републиканците ще изберат своите предпочитани кандидати за надпреварата в Белия дом. Въпреки че победата в Айова не гарантира на никого номинацията, тя може да помогне на кандидатите да наберат скорост. Изглежда почти ясно, че Доналд Тръмп ще бъде кандидатът на Републиканци, но 11 души се кандидатират за номинацията на Демократите. Мнозина от тях прекараха последните няколко седмици в енергична кампания в Средния запад, който винаги е първият, който гласува. Първичните избори продължават до началото на юни и следващия вторник гласува Ню Хемпшир. Социологическите проучвания предполагат, че Бърни Сандърс е фаворит в Айова. Той е един от четиримата сенатори, които се кандидатират за президент, които трябваше да останат зад Вашингтон, за да присъстват на процеса по импийчмънт на президента Доналд Тръмп, но неговите привърженици, включително Александрия Окасио-Кортес, енергично проведоха кампания от негово име в Айова. Днес се провежда гласуване и сред Републиканците, като двама души се борят срещу Тръмп, но популярността на президента в неговата собствена партия е такава, че номинацията му е формалност.", "date": "2020.02.03", "title": "Започват първичните избори в САЩ "}
