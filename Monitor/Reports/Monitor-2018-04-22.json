{"url": "http://www.monitor.bg/a/view/19049-%D0%9A%D0%BE%D0%BB%D0%B0%D1%82%D0%B0-%D0%BD%D0%B0-%D1%82%D1%80%D1%83%D0%BF%D1%87%D0%B5%D1%82%D0%B0-%D1%86%D1%8F%D0%BB%D0%B0-%D0%B3%D0%BE%D0%B4%D0%B8%D0%BD%D0%B0-%D0%B0%D0%BA%D0%BE-%D1%8F-%D0%B4%D0%B0%D0%B4%D0%B5%D0%BC-%D0%BD%D0%B0-%D0%BF%D0%B8%D1%8F%D0%BD-%D0%B4%D0%B6%D0%B8%D0%B3%D0%B8%D1%82/", "text": "Караме на поне 70 метра зад предния автомобил по магистралите, свалят невръстните кочияши от каруците\n                    Номерата на кола, поверена от собственика й на безразсъден шофьор, който е хванат да кара пиян, ще бъдат сваляни за период от шест месеца до една година. Такава мярка срещу джигитите е залегнала в новите правила за движение по пътищата, разписани в три отделни законопроекта, които бяха публикувани на сайта на МВР. Според сега действащата нормативна уредба регистрацията се заличава за такъв период от време само ако автомобилът е преотстъпен на водач без книжка, или ако самият собственик е спипан от катаджиите да кара без необходимото свидетелство или е седнал зад волана с над допустимите 0,5 промила алкохол в кръвта.\n\nКато мярка срещу катастрофите пък в новия Закон за движение по пътищата е разписано и изискване към шофьорите за спазване на минимална дистанция от предния предния автомобил извън населените места, която за магистралите трябва да бъде 70 метра, за скоростните шосета - 60 метра, а за останалите трасета - 40 метра.\n\nСолена глоба в размер на 100 лв. вместо 50 лв. пък ще отнасят джигитите, които паркират където им скимне, като при зарязване на возилата в паркове и зелени площи собствениците им ще олекват даже с 200 лв. В същото време се въвежда изискване пешеходците да разполагат с поне два метра широчина при преминаването им по тротоара.\n\nЦели 150 лв. вместо 100 лв. пък ще се бъркат водачите, прелетели на червен светофар.\n\nПо-сериозните санкции за нарушителите в проектите на Закона за движение по пътищата, Закона за водачите на превозни средства, регламентиращ шофьорските изпити и Закона за пътните превозни средства, който определя нормите за техническата изправност на автомобилите, предвиждат също така полагане на нов шофьорски изпит при три тежки нарушения в рамките на две години. Според новите правила общо седем са нарушенията, при които ще се отнема книжката. Сред тях са шофирането след запой, организирането на гонки, както и движението в аварийна лента или в насрещното платно.\n\nОсвен това всеки катаджия, който ни спре, ще може да ни взима книжката, ако прецени, че сме в истерия, депресия, или дълбока психологическа драма. Свидетелството ще се отнема временно, докато водачът не удостовери, че отговаря на психологическите условия да стои зад волана.\n\nХлапетата, които често сме свикнали да виждаме да дърпат юздите на впрегнатите пред каруците коне у нас, пък ще могат вече само да се возят в талигите. Според новите правила право да управляват превозно средство с животинска тяга ще имат само навършилите 16 години.\n\nВъзрастов праг за движение по пътното платно има и за велосипедистите, които ще трябва да са чукнали най-малко 14 години, ако не са с пълнолетен придружител.\n                    ", "date": "2018.04.22", "title": "Колата на трупчета цяла година, ако я дадем на пиян джигит"}
{"url": "http://www.monitor.bg/a/view/34735-%D0%93%D0%BB%D0%BE%D0%B1%D0%B8%D1%82%D0%B5-%D0%BD%D0%B0-%D0%BF%D1%8A%D1%82%D1%8F-%D1%81%D0%BA%D0%B0%D1%87%D0%B0%D1%82-%D0%B4%D1%80%D0%B0%D1%81%D1%82%D0%B8%D1%87%D0%BD%D0%BE/", "text": "\n                    Няколко по-солени глоби за шофьорите нарушители са предвидени в проекта за нов Закон за движение по пътищата. Той бе публикуван за обществено обсъждане в петък.\n\nАко бъде приет вече всеки шофьор, който мине на червено, ще трябва да плати не 100, а 150 лв. Същото увеличение важи и за водачите, които не дадат предимство на пешеходец на зебра. Двойно се увеличават глобите за неправилно паркиране - от 50 на 100 лв.\n\nНовост има и в санкциите за превишена скорост. В настоящия закон няма глоба за каране с до 10 км/ч над позволеното. Неофициално пътни полицаи признаха, че те дори давали още 10 км/ч отгоре толеранс, когато настройвали камерите, с които се установяват такива нарушения. В бъдещия закон са предвидени глоби за каране дори с 1 км/ч над позволеното. Така санкцията за шофиране с до 10 км/ч отгоре ще стане 20 лв. Останалите глоби се запазват като в сегашния закон. Източници от КАТ обясниха, че новите камери мерят точно скоростта и отпада сегашният толеранс.\n\nШофьорите ще остават без книжка и ще ходят на изпит не само след като им вземат всички точки. Санкцията важи и при три тежки нарушения. Посочени са 7 такива - движение в насрещното по магистрала или скоростен път, в аварийната лента, шофиране с алкохол над 0,5 промила или под въздействие на наркотици, превишаване с над 50 км/ч на разрешената скорост в населено място, минаване на червено, неспазване на предимство на пешеходна пътека и организиране или участие в гонки.\n\nСлед като остане без книжка за повторяемост на нарушенията, водачът ще може да се яви на изпит. Това обаче ще е най-рано 2 години след отнемането на свидетелството за правоуправление.\n                    ", "date": "2018.04.22", "title": "Глобите на пътя скачат драстично"}
{"url": "http://www.monitor.bg/a/view/1261-%D0%9D%D0%B5%D0%B8%D0%B7%D0%B2%D0%B5%D1%81%D1%82%D0%BD%D0%B8-%D1%81%D1%8A%D0%B1%D0%BE%D1%80%D0%B8%D1%85%D0%B0-%D0%BA%D1%83%D0%BB%D1%82%D0%BE%D0%B2%D0%B0-%D0%BA%D1%8A%D1%89%D0%B0-%D0%BD%D0%B0%D1%81%D1%80%D0%B5%D0%B4-%D0%9A%D0%B0%D0%B7%D0%B0%D0%BD%D0%BB%D1%8A%D0%BA-%D0%B2-%D0%BE%D0%B1%D1%89%D0%B8%D0%BD%D0%B0%D1%82%D0%B0-%D0%BD%D0%B5-%D0%B7%D0%BD%D0%B0%D1%8F%D1%82/", "text": "\n                     \n\n \n\nНеизвестни лица са разрушили за броени часове къща на пъпа на Казанлък, неразривно свързана с родната история, алармираха в неделя местни жители. Хората останали изумени когато на мястото на родния дом на националреволюционерката Тодора Бакърджиева /1850-1934 г./ ,близка сподвижница на Васил и Левски и Христо Ботев забелязали само празно място.\n\nДвуетажната къща се намира на централната улица „23-и пехотен шипченски полк“ №8 , от миналата година е имало предписание до собствениците й да предприемат спешни мерки за укрепване тъй като имало опасност от самосрутване.\n\n„Аз самата научих за събарянето преди час, нямам никакво обяснение кой и кога го е сторил. В петък, късно вечерта минах от там – не забелязах някакво раздвижване, нямаше строителна механизация. Не съм подписвала заповед за събарянето, знае само че близо година  не можем да намерим собствениците, за да им връчим предписанието. В понеделник ще разпоредя да се направи пълна проверка …“, съобщи по телефона кметицата на Града на розите Галина Стоянова.\n\nТя изрази предположение, че най-вероятно имотът съвсем наскоро е бил продаден и новият собственик е решил на своя глава и без да се интересува от закона да освободи терена за реализацията на инвестиционните си намерения.\n\n„За съжаление можем в случая само да наложим глоба,радоначалничката и припомни, че случаят е аналогичен със събарянето на известната Орозова къща през зимата на 2011 година. Тогава уникалната постройка, изградена по проект на арх. Камен Петков, в която през 30-те години на миналия ХХ в. е отсядал тогавашния фрески премиер Едуард Ерио беше срутена за броени часове от собственика й, местен бизнесмен и хотелиер под претекст, че била опасна.Тогавашният министър на културата Вежди Рашидов глоби виновника с 30 000 лв и го задължи да възстанови къщата, но в крайна сметка виновникът излезе невинен и дори осъди общината да му плати…адвокатските разходи по делата.\n\nКъщата в която е родена и живяла Тодора Меразчиева -  Бакърджиева/таен куриер на БРЦК, първа чула от устата на Ботев баладичната му поема „Хаджи Димитър“ и устроила последната среща с майка му Иванка преди поетът да тръгне към трагичната си гибел/ по неизвестни причини,  не е била паметник на културата, признават от община Казанлък. Имало е само мраморна плоча на фасадата, която е в неизвестност след  разрушителния напън.\n\n Според заповедта на кметицата от 20 юли м.г. за укрепването й собственици на имота са Христо Генчев Кратунов и Мариян Иванов Бозуков, които в неделя не бяха открити за коментар.\n\nМестните жители твърдят, че в малкото дворче е имало направена от уста Кольо Фичето каменна чешма, а Любен Каравелов я нарича Феята на Казанлък. По ирония на съдбата разрушаването е станало в дните, когато отбелязваме годишнината от Априлското въстание.\n                    ", "date": "2018.04.22", "title": "Неизвестни събориха култова къща насред Казанлък, в общината не знаят  "}
{"url": "http://www.monitor.bg/a/view/89500-%D0%9A%D0%BD%D0%B8%D0%B3%D0%B8-%D0%B7%D0%B0-%D1%81%D0%BC%D0%B5%D1%82-%D0%B2-%D0%BF%D0%B5%D1%82-%D0%B3%D1%80%D0%B0%D0%B4%D0%B0/", "text": "\n                    Срещу килограм пластмаса в пет града в страната всеки може да получи книга по избор. Тази година в кампанията се включиха София, Бургас, Пловдив, Велико Търново, Стара Загора.\n\nВ столицата се инициатива се проведе пред Паметника на съветската армия, където се бяха образували дълги опашки от желаещи да предадат пълните с пластмаса торби. Майки и татковци с техните деца бяха нарамили по 3-4 чанти срещу, които да обогатят семейната библиотека.\n\nОт организаторите обясниха, че най-често хората вземат поне по 4 книги, като по този начин осигуряват четиво за всеки един член от семейството. „Тайната градина“, „Палечка“ и „Белият зъб“ били сред най-търсени заглавия, чиято наличност беше свършила преди края на кампанията.\n\nОт миналата година всеки, получил талон с код за предаден килограм пластмаса, може да избира книги и е-книги от електронния каталог на сайта на кампанията.\n                    ", "date": "2018.04.22", "title": "„Книги за смет“ в пет града"}
{"url": "http://www.monitor.bg/a/view/1943-%D0%9A%D0%B0%D1%80%D0%B0%D1%82-%D0%B2%D0%BE%D0%B4%D0%BE%D0%BD%D0%BE%D1%81%D0%BA%D0%B8-%D0%B2-%D0%94%D0%BE%D0%B1%D1%80%D0%B8%D1%87-%D0%BA%D0%BC%D0%B5%D1%82%D1%8A%D1%82-%D0%B3%D0%BE%D1%82%D0%BE%D0%B2-%D0%B4%D0%B0-%D0%BE%D0%B1%D1%8F%D0%B2%D0%B8-%D1%87%D0%B0%D1%81%D1%82%D0%B8%D1%87%D0%BD%D0%BE-%D0%B1%D0%B5%D0%B4%D1%81%D1%82%D0%B2%D0%B5%D0%BD%D0%BE-%D0%BF%D0%BE%D0%BB%D0%BE%D0%B6%D0%B5%D0%BD%D0%B8%D0%B5/", "text": "\n                    Водоноски осигуряват питейна вода в Добрич до отстраняването на голямата авария в ПС Приморци. Това съобщи кметът Йордан Йорданов, след спешно заседание на Щаба за действие при извънредни ситуации, във връзка с тридневното безводие в града. Водоноските са разположени на четири места в Добрич.\n\nАко до 20 часа вечерта в неделя не бъде осигурено нормално водоподаване, сме готови да обявим частично бедствено положение, обяви още Йордан Йорданов. Това означава да се затворят детските ясли и градини, а доставчици и фирми ще бъдат задължени да осигурят питейна вода и вода за хигиенни нужди на населението.\n\nВода в Добрич няма от петък. Причината е тежка авария в Помпена станция Приморци. Единствените, които бяха без водни проблеми, са живущите в кварталите \"Добротица\" и \"Рилци\", но те се захранват от друго място. Главният инженер във ВиК Добрич, инж. Павел Павлов обясни, че помпена станция Приморци е основен водоизточник за град Добрич. В петък се е скъсала напорна тръба Ф 630, която отвежда всичката вода до водоема. Точно в самото начало, край пътя за Балчик към Плачи дол, избива много сериозна авария на отока. По принцип една такава авария се отстранява за 6 часа. Водата трябва да се спре, само че в този случай водата не спира, и не спира. Отвсякъде тече като лейка, обясни инж. Павлов. Участъкът от този водопровод е дълъг 6 км и се наложило дълги часове да се отводнява.\n\nЗа Добрич се подават по 50 000 кубика вода на денонощие. Толкова, колкото се подават и в Берлин. Само че там загубата им е 20 процента, а при нас тя е над 80 процента, каза още инж. Павлов.\n\nЛипсата на вода три денонощия докара добричлии до гневни изблици, псувни и закани. Голяма част от тях потърсиха водни услуги при приятели и близки в „Добротица” и „Рилци”, при роднини на село. Мъже пълнеха туби с вода в багажниците на колите си от чешмите на открито край Албена и Оброчище. Хората масово минаха на пластмасова посуда и храна от кулинарни магазини. Нормално минералната вода се оказа най-продаваната и най-бързо свършващата стока в магазините.\n\nМлада жена пък предложи в една от групите в социалната мрежа помощ на хората, за които е изключително важно да вземат душ. Илияна Юрченко написа: „Здравейте, чета, че отново няма вода и най-вероятно ще е цял ден. Ако има някой спешна нужда от баня, заповядайте, имаме вода! Говоря сериозно – сватба, кръщене, годеж, рожден ден, не може човек некъпан да отиде!”\n\nСпоред инж. Павлов, ако до 17 часа аварията бъде отстранена, очакванията са до 20 часа системата да бъде напълнена. След отстраняването на аварията ще се мисли и за евентуално обезщетяване на потърпевшите, обеща пък кметът Йордан Йорданов.\n                    ", "date": "2018.04.22", "title": "Карат водоноски в Добрич, кметът готов да обяви частично бедствено положение"}
{"url": "http://www.monitor.bg/a/view/66097-%D0%9F%D1%80%D0%B8%D0%BA%D0%BB%D1%8E%D1%87%D0%B8-%D0%BF%D1%8A%D1%80%D0%B2%D0%B0%D1%82%D0%B0-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D1%81%D1%82%D1%83%D0%B4%D0%B5%D0%BD%D1%82%D1%81%D0%BA%D0%B0-%D1%81%D0%B5%D1%81%D0%B8%D1%8F-%D0%BD%D0%B0-%D0%A1%D0%A3/", "text": "\n                    Предварителната кандидатстудентска сесия на в Софийския университет „Св. Климент Охридски“ приключи с последните пет изпита от нея.\n\nСутринта от 9.00 часа започнаха изпитите по математика I, за който заявления бяха подали 700 кандидати. Те работиха по задачите от вариант № 3, който бе изтеглен от Гергана Тенева от Хасково.\n\nСъс същия начален час бе и събеседването за специалност „Изобразително изкуство“, за който заявление бяха подали 7 кандидат-студенти\n\nСледобедните часове се проведоха още устният изпит по теология,изпитът по музикален инструмент или пеене, както и събеседването с желаещите да изучават специалността „Графичен дизайн“. За тях заявления бяха подали съответно.\n\nРедовната кандидатстудентска сесия в Софийски университет стартира на 27 май, като подаването на документи за нея е до 18.05.\n                    ", "date": "2018.04.22", "title": "Приключи първата кандидатстудентска сесия на СУ"}
{"url": "http://www.monitor.bg/a/view/8943-%D0%A2%D0%B0%D0%B1%D0%B5%D0%BB%D0%B8-%D0%BF%D0%BE%D0%BA%D0%B0%D0%B7%D0%B2%D0%B0%D1%82-%D1%82%D0%BE%D1%87%D0%BD%D0%B8%D1%8F-%D1%87%D0%B0%D1%81-%D0%BD%D0%B0-%D0%BD%D0%BE%D1%89%D0%BD%D0%B8%D1%8F-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82/", "text": "\n                    Информационните табели показващи къде спира нощния транспорт в София, вече ще сочат и точния час, в който ще преминава автобуса. До момента на табелите се изписваше само коя линия от нощния транспорт минава. „Точният час ще улесни хората, които нямат възможност да ровят в телефоните си или интернет да видят кога ще мине автобуса“, обясниха пред „Монитор“ от Центъра за градска мобилност.\n\nПървите нощни автобуси тръгнаха по софийските улици в нощта на 7 април. Оттогава до 19 април над 4000 души са се возили по нощните линии. Транспорт е организиран в 4 автобусни линии с обща спирка при „Александър Невски“. Автобусите се движат от 0 часа до 4 часа. Цената на нощната карта за всички линии е 2 лева и се продава от кондуктори вътре в превозните средства. Колите на обществения транспорт имат отличителни знаци за нощен превоз, а спирките са брандирани, така че да е ясно, че возилата минават оттам.\n\nЛиния № 1 върви по маршрута ж.к. \"Люлин 1, 2\"- ж.к. \"Младост 4\". Тази с № 2 свързва кв. \"Обеля\" и ж.к. \"Студентски град\". Автобусите с номер № 3 се движат между ж.к. \"Овча Купел 2\" и ж.к. \"Левски\" (Автостанция Изток), а тези от № 4 – между ж.к. \"Дружба 2\" и ж.к. \"Гоце Делчев\". Във всеки от автобусите има видеонаблюдение, както и паникбутон за шофьорите и кондукторите.\n\nНощните автобуси ще се движат експериментално до края на годината, а услугата ще струва на общината 900 хил. лв. След това от ЦГМ ще изготви подробна информация за използваемостта му, след което от „Московска“ 33 ще преценят дали услугата да остане за постоянно.\n                    ", "date": "2018.04.22", "title": "Табели показват точния час на нощния транспорт"}
{"url": "http://www.monitor.bg/a/view/53748-%D0%A8%D0%B5%D1%84%D1%8A%D1%82-%D0%BD%D0%B0-%D0%90%D0%BD%D1%82%D0%B8%D0%BA%D0%BE%D1%80%D1%83%D0%BF%D1%86%D0%B8%D1%8F-%D0%98%D0%B2%D0%B0%D0%BD%D1%87%D0%B5%D0%B2%D0%B0-%D0%B5-%D0%B8%D0%B7%D0%BD%D1%83%D0%B4%D0%B2%D0%B0%D0%BB%D0%B0-%D1%81%D1%82%D1%80%D0%BE%D0%B8%D1%82%D0%B5%D0%BB%D0%B8-%D0%B7%D0%B0%D1%80%D0%B0%D0%B4%D0%B8-%D0%B4%D1%83%D0%BF%D0%BA%D0%B0-%D0%B2-%D0%B7%D0%B0%D0%BA%D0%BE%D0%BD%D0%B0/", "text": "\n                    Десислава Иванчева доста бързо се е ориентирала в обстановката, но това не означава, че и други не се възползват от тези вратички в закона. Имаме доста сигнали, така че тепърва предстои действие. Това заяви председателят на новосъздадената Комисия за противодействие на корупцията и отнемане на незаконно придобито имущество (КПКОНПИ) Пламен Георгиев пред\n\nГеоргиев обясни, че пропуски в закона са причината за това строители да бъдат изнудвани и даде подробности за получаването на подкупа от кмета на столичния район „Младост“ Десислава Иванчева: „Реално вече има издадено разрешение за строеж, но той не може да започне без кметът на община да уведоми всички страни. Разбира се, това уведомление има чисто съобщителен характер, но последствията от неизвършването му са много сериозни, а именно не може да се започне строителство. Десислава Иванчева е забавила това уведомление с 7 или 8 месеца, което е много над двуседмичния срок, като недвусмислено е дадено да се разбере, че това разрешение няма да бъде издадено, ако не получи определена сума. Човекът, който е подаде сигнал до нас, е теглил кредити, върху които текат лихви, а в същото време той не може да започне строителство докато това чисто съобщително действие на кмета не бъде извършено. От тази гледна точка аз мисля, че има и пропуск в закона, така че ще предприемем действия евентуално да се измени законът и когато не се свърши такова действие от страна на кмета, това да се счита за мълчаливо съгласие от страна на кмета, за да се премахне тази корупционна предпоставка“.\n\nГеоргиев отговори и на твърденията на защитата, че парите са били при разследващите 11 дни преди да бъде поискан подкупът и обясни и как е протекла подготовката за ареста на Иванчева: “Имаше поискване на подкупа много преди датата, на която този подкуп беше даден. Три или четири пъти срещите се отлагаха за получаване на този подкуп поради една или друга причина. Парите на няколко пъти се предоставяха от г-н Ваклин, ние ги белязваме, след което подкупът се отлагаше. И ние връщаме парите на г-н Ваклин, защото нямахме на какво основание да ги държим. Когато се постигна уговорка за следваща среща, парите отново бяха предоставени от него на нас, за да се провери дали маркировката е все още актуална, след което ние му ги предоставяме, за да може той да ги даде на кметицата на „Младост“.\n\nНяколко пъти се отлагаше получаването на подкупа и от всички данни, и от СРС-тата, се вижда, че неколкократно тези пари циркулираха между разследващите и лицето, което трябваше да ги даде. Парите в момента са при разследващите и се прави химическа експертиза. Парите са в разследващите. След като са описани, те са част от протокола и няма как да бъдат върнати. Странно твърдение на защитата е да казва веднага след мярката за неотклонение, че няма нито едно доказателство срещу г-жа Иванчева. Законът, чл. 63, предвижда, че мярка за неотклонение „задържане под стража“, може да се вземе само когато въз основа на доказателствата може да се направи обосновано предположение, че лицето е извършило престъпление“.\n\nПо повод на мнението на министъра на правосъдието Екатерина Захариева, че при акцията са преминати границите, Георгиев коментира: „В акцията всичко се случи пред очите на всички, но тук вече проблемът е чисто законодателен, защото законът изрично предвижда, че претърсването и изземването на помещения или в случая на автомобил се случва в присъствието на лицето, което ползва автомобила, в случая г-жа Иванчева. Законът го изисква. Огромен обем бяха парите. Трябваше да се опишат банкнота по банкнота“.\n\nГеоргиев констатира, че прокуратурата си е свършила перфектно работата по време на ареста на Иванчева: „Там на място, пред очите на всички да видят как се намират парите в колата, изваждат се, описват се в присъствието на Иванчева, което и брани и нейния интерес – да види, че никой не пипа нищо и всичко е запазено така както е. Ако ние бяхме преместили автомобила, чисто процесуално щеше да има проблем, защото претърсването и изземването се извършва в присъствието на лицето, което ползва автомобила и тогава протоколът щеше да е атакуван. Ако този протокол падне, разбирате, че рискът делото да се провали е огромен. Може би има законодателен проблем. Това обсъждахме с г-жа Екатерина Захариева“.\n                    ", "date": "2018.04.22", "title": "Шефът на \"Антикорупция\": Иванчева е изнудвала строители заради дупка в закона"}
{"url": "http://www.monitor.bg/a/view/69595-%D0%A4%D0%BE%D0%BD%D0%B4%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%91%D1%80%D0%B8%D0%B4%D0%B6%D0%B8%D1%82-%D0%91%D0%B0%D1%80%D0%B4%D0%BE-%D0%BF%D1%80%D0%B8%D0%B1%D1%80%D0%B0-%D1%82%D1%80%D0%B8-%D0%B8%D0%B7%D0%BE%D1%81%D1%82%D0%B0%D0%B2%D0%B5%D0%BD%D0%B8-%D0%B1%D0%B5%D0%B1%D0%B5%D1%82%D0%B0-%D0%BC%D0%B5%D1%87%D0%B5%D1%82%D0%B0/", "text": "\n                    Екип от Парка за танцуващи мечки над Белица, основан от фондация „Четири лапи“ на Бриджит Бардо, съвместно с други еколози от Министерство на околната среда прибраха три изоставени от майка си мечета сукалчета. Преди три дни мечетата били забелязани от мадежи на пътя между селата Црънча и Барутин, които се намират на границата между Благоевградска и Смолянска области. Докато снимали с телефоните си играещите пеленачета младежите боязливо и с тревога очаквали, дали ще се появи майка им мецана в очакване да ги нападне. Те предположили, че майката мечка е преминала пълноводната по това време наблизо река и после не е успяла да се върне при децата си. Те сигнализирали на тел. 112 и завчера около обяд била организирана спасителна акция, в която се включили екипи от Министерството на околната среда и водите (МОСВ) и фондация „Четири лапи“: „С цел безопасност, както за мечетата, така и за жителите на селото, животните са прибрани в мечиа парк над Белица, съобщи директорът на РИОСВ-Смолян инж. Екатерина Гаджева. Мечетата са кърмачета и дълъг престой без мляко би довел до смъртта им, те веднага са транспортирани и приети в Парка за танцуващи мечки, стопанисван от „Четири лапи“ и фондацията на Бриджит Бардо. Там за тях ще бъдат полагани грижи от опитни специалисти“, допълни още Гаджева.\n\nВ района на село Барутин ще се поставят фотокапани и ще се следи дали ще се появи майката на мечетата, потвърдиха още от РИОСВ-Смолян. Ако тя не бъде открита следващата седмица, малките ще бъдат настанени в спасителен център в Гърция, който е специализиран в оказването на помощ на осиротели мечета и връщането им в естествената им среда.\n                    ", "date": "2018.04.22", "title": "Фондацията на Бриджит Бардо прибра три изоставени бебета мечета"}
{"url": "http://www.monitor.bg/a/view/70342-%D0%A7%D0%B8%D1%87%D0%BE-%D0%B1%D0%BB%D1%83%D0%B4%D1%81%D1%82%D0%B2%D0%B0-%D1%81-4%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D1%81%D0%B8-%D0%BF%D0%BB%D0%B5%D0%BC%D0%B5%D0%BD%D0%BD%D0%B8%D1%87%D0%BA%D0%B0-%D0%B2-%D0%A0%D0%B8%D0%BB%D0%B0/", "text": "\n                    35-годишен мъж е задържан за блудствени действия с 4-годишната си племенничка в Рила. Нелепият инцидент е станал в събота малко след 17 часа в планинската община. Именно тогава майката на момиченцето подава сигнал на тел.112, че чичото на момиченцето го съблякъл голо и започнал да го опипва. Веднага на място в дома на семейството се отзовал полицейски екип, който задържал 35-годишният Бисер Тасев. Мъжът първоначално започнал да отрича, че е докосвал момиченцето, но впоследствие разказал за случилото се. „След извършените разпити, на място беше повикан психолог, който започна работа с детето. Отделно от това, то беше закарано за преглед от специалист в Благоевградската болница. Медиците бяха категорични, че не става въпрос за изнасилване. По случая все още се работи, разпитите продължават. Най-вероятно за 35-годишният мъж, обвинен в блудство, ще бъде поискано 72-часово задържане“, коментира директорът на ОДМВР – Кюстендил, Елиан Стамболийски.\n\nСпоред коментарите в Рила, 35-годишният Бисер бил кротък и добър човек. Той живеел на семейни начела със сестрата на майката на 4-годишното дете. Бащата от дълго време работел на различни строителни обекти в Петрич. „Доколкото знаем този човек не веднъж или два пъти е гледал детенцето. Даже беше много грижовен към него. Възможно е всичко това да е било, за да прикрие гнусните си намерения към момичето“, твърдят още рилчани. По случая е уведомена прокуратурата, работата продължава, уточниха още от ОДМВР – Кюстендил.\n                    ", "date": "2018.04.22", "title": "Чичо блудства с 4-годишната си племенничка в Рила"}
{"url": "http://www.monitor.bg/a/view/27007-%D0%9E%D0%BF%D1%80%D0%B0%D0%B2%D0%B4%D0%B0%D0%BD-%D0%B7%D0%B0-%D0%BA%D0%BE%D1%80%D1%83%D0%BF%D1%86%D0%B8%D1%8F-%D0%BF%D0%BE%D0%BB%D0%B8%D1%86%D0%B0%D0%B9-%D0%BE%D1%81%D1%8A%D0%B4%D0%B8-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%B7%D0%B0-15-000-%D0%BB%D0%B2/", "text": "\n                    Несправедливо обвинен в изнудване и рекет граничен полицай осъди Прокуратурата на България да му плати обезщетение за неимуществени вреди в размер на 15 000 лева. Д.И. бе сред задържаните 14 служители на ГКПП „Дунав мост“ на 20 януари 2011 г. във връзка с разследване за корупция.\n\nСлучаят тогава бе широко отразен в медиите. Операцията бе на дирекция „Вътрешна сигурност“ на МВР и Софийска градска прокуратура. Четирима от служителите бяха освободени след ареста под парична гаранция, а десет, сред които и Д.И. -задържани за 72 часа, а след това освободени под парична гаранция от 3000 лева. Обвинението срещу тях бе, че изнудвали с различни суми преминаващи през пункта чужди граждани. За да не пречат на разследването, служителите бяха уволнени.\n\nПоради липса на доказателства воденото срещу Д.И. наказателно производство било прекратено, но той бил в качеството на обвиняем в продължение на 4 години и 2 месеца. През това време получил сериозни здравословни проблеми, а семейството му изпитвало финансови затруднения.\n\nЗаведеният иск е за 25 000 лева, но Русенският районен съд го одобри частично – до 15 000 лева. Решението може да се обжалва пред Окръжния съд.\n                    ", "date": "2018.04.22", "title": "Оправдан за корупция полицай  осъди прокуратурата за 15 000 лв. "}
{"url": "http://www.monitor.bg/a/view/36152-%D0%9C%D0%B5%D0%BB%D0%B0%D0%BD%D0%B8%D1%8F-%D0%A2%D1%80%D1%8A%D0%BC%D0%BF-%D0%B8%D0%B7%D0%BF%D1%80%D0%B0%D1%82%D0%B8-%D0%91%D0%B0%D1%80%D0%B1%D0%B0%D1%80%D0%B0-%D0%91%D1%83%D1%88/", "text": "\n                    Четирима президенти на САЩ дойдоха да се простят с бившата първа лейди Барбара Буш, съобщиха американските медии.\n\nТя е съпруга на 41-я президент Джордж Хърбърт Уокър Буш и майка 43-я Джордж Уокър Буш-младши.\n\nПрощалната церемония беше уважена и от двама демократи, заемали поста на държавния глава - Бил Клинтън, придружаван от съпругата му Хилари, и Барак Обама, който дойде заедно със съпругата си Мишел.\n\nЗа да се простят с Барбара Буш на църковната служба дойдоха около 1500 души, по информация на NBC.\n\nСред тях бе съпругата на действащия президент - Мелания Тръмп.\n\nПо-рано беше съобщено, че Доналд Тръмп няма да присъства на погребението, \"за да се избегнат неудобствата, свързани с въвеждането на допълнителни мерки за сигурност\", както и от уважение към семейство Буш.\n\nБарбара Буш почина на 92 години в дома си. Тя избра да откаже продължаването на медицинските грижи и да прекара последните си часове, заобиколена от семейството си.\n                    ", "date": "2018.04.22", "title": "Мелания Тръмп изпрати Барбара Буш"}
{"url": "http://www.monitor.bg/a/view/78580-%D0%A5%D0%BE%D1%80%D0%BE%D0%BA%D0%BE%D0%BF-%D0%B7%D0%B0-22-%D0%B0%D0%BF%D1%80%D0%B8%D0%BB-%D0%BD%D0%B5%D0%B4%D0%B5%D0%BB%D1%8F/", "text": "\n                    \n\n\nРодените в третата декада ще имат непрегната неделя, с проблеми при пътувания и общувания. Сдържайте нервните изблици на неудовлетворение и не правете забележки. Отлагайте важните срещи за следобед, когато за всяка грешка ще има и прошка, ще се разберете по спорните въпроси, ще уточните програмата за следващите дни и неприятното ще остане в миналото. Запалете свещ, обиколете стаите на дома, мислено изгорете всичко негативно в пламъка и. В този ден може да се намери лекарство и за най-тежката болест.\n\n\n\n\n\n\n\n\n\n\n\n \n\n\n\nНе пропускайте шанса за делови и лични срещи. До утре на обед шансовете ви са максимални за преход в нова среда, за пътуване, преместване и поемане в нова посока. Ще намерите лечебно място, ще срещнете хора способни да излекуват физическите ви и душевни болки и ще си прекарате добре. Този ден помага да стоплите семейните отношения, да се помирите с роднини и да разделите неделимото преди. Тази вечер може да сънувате сън показващ истинското ви предназначение и мисия в този живот.\n\n\n\n\n\n\n\n\n\n\n\n \n\n\n\nСутринта е напрегната, лесно се влиза в скандали и конфликти поради забележките, които правите. Насъбраното има тенденция да се излее в неподходящ момент. От обед навлизате в период на регенерация и подновяване на отношения. Направете опит да стопите дистанциите, да преговаряте с близки и приятели и да намерите общ език с роднините на партньора. Ден за покаяние и прошка. Планирайте за утре до обед срещи с клиенти и снабдители, с които сте обтегнали отношенията в миналато. Лесно ще се разберете.\n\n\n\n\n\n\n\n\n\n\n\n \n\n\n\nТенденцията е родените в третата декада да са доста неотстъпчиви и да притискат околните с лични забележки и критика. Не се очудвайте, ако бумерангът на агресията се върне. Ще попаднете под кръстосан огън, ще трябва да се оправдавате, да давате обяснения или да молите за прошка. До обед бъдете максимално дипломатични и разбиращи. Следобед в организма ни се включват фините енергии. Добре е да се спазва диета, да се преосмислят връзките, да се потърси нов подход и ново лекарство за проблемите.\n\n\n\n\n\n\n\n\n\n\n\n \n\n\n\nСчупен домашен съд тази сутрин е лош знак и вещае конфликти. Би било добре да изживеете някакво приключение и да се радвате на личното си хоби, но без да създавате неудобства на близките и да ги отклонявате от техните желания. Не мислете само за личните си удоволствия и забавления. Не се опитвайте да примамите някого към своите занимания или да го подкупите с подарък и някакво обещание. Не лъжете, казвайте каквото искате да стане и да се получи и няма да търпите негативите на скандала, ако замислите ви се разкрият.\n\n\n\n\n\n\n\n\n\n\n\n \n\n \n\n\n\nДенят започва с критики, забележки и поставяне на ултиматуми. Пътувайте, ако това ще ви отдалечи от проблема и ще даде възможност да стопите дистанциите. Ден за прошка и покаяние, за търсене на примирието и третият вариант, който ще устройва и двете страни. Навлизаме в деня на феникса. От пепелта на миналите проблеми и страдания ще възкръсне ново и стимулиращо чувство. Може да се намери и направи лекарство за всякави болести. Имате шанс да изглеждате както преди в очите на тези, които ви обичат.\n\n\n\n\n\n\n\n\n\n\n\n \n\n\n\nРодените в третата декада ще започнат деня с проблеми. Не поемайте излишни рискове и до обед не започвайте първи конфликт с излишни забележки и претенции. Каквото се развали трудно ще се оправи. Следбед ще намерите начин да излезете с чест от всяко положение. Ще прокарате ако не магистрала, то поне пътека към сърцето на тези, които сте дистанцирали. Навлизаме в период на алхимични трансформации. Нещо, на което не сте се надявали ще стане и ще проработи до утре на обед. Може да получите и ново предложение.\n\n\n\n\n\n\n\n\n\n\n\n \n\n \n\n\n\nСилен и творчески ден, стига да контролирате емоциите и да не провокирате околните. До обед действате по-неразумно и с тенденция да правите излишни коментари. Каквото отложите за следобед ще мине по правилата, ще ви донесе приятни мигове с любимите хора и ще възроди заспали чувства. Обадете се и на старата любов, може би ви е простила. В деня на феникса старото се възражда за нов живот, но изисква и нов подход в новите условия. За всичко ще се намери лекарство, стига да сте добронамерени и да си повярвате.\n\n\n\n\n\n\n\n\n\n\n\n \n\n\n\nАко поспите повече ще избегнете сутрешните скандали и лошото настроение на близките. С напредването на деня в организма ни започват алхмични и биохимични трансформации, включват се енергии на фино ниво и подходът ни се променя. Осъзнавате грешките и правите ход за сближаване. Дистанциите се стопяват, навлизате в благотворен период до утре на обед. Планирайте делови срещи и уреждане на договори за понеделник. Но тази вечер не пропускайте нито един жест на внимание. Зарадвайте близките и децата с изненада.\n\n\n\n\n\n\n\n\n\n\n\n \n\n\n\nТежка сутрин за родените в третата декада. Ще се наложи да промените планове и приоритети. Туширайте конфликтите в зародиш и не влизайте в излишни спорове. Пътувайте следобед. Посетете лечебно място и потърсете странично мнение по спорни въпроси. Тенденцията е да се намери нужното лекарство, да се открие устройващия всички страни вариант и да се приключат споровете. Ще се наложи някъде и да се извините. Не се противете и сами дайте прошка на каещите се грешници, които се завръщат в живота ви.\n\n\n\n\n\n\n\n\n\n\n\n \n\n \n\n\n\nНезависимо какво ще ви поднесе утрото, до вечерта ще направите крачка в желаната и мечтана посока и ще подновите прекъснати в миналото отношения. Денят носи трансформации на фино ниво, които ще ви помогнат да излекувате тежък проблем в отношенията или в здравето. Мислете позитивно, търсете места на сила и се обадете на хора, които ви стимулират и заредят. Признайте грешката си. Ден за прошка и привличане на правилните хора. До утре на обед направете крачката, с която ще  изплувате от лична и професионална криза.\n\n\n\n\n\n\n\n\n\n\n\n \n\n\n\nСъбуждате се с точното усещане за личната си мисия и предназначение в този живот. Пътувайте, изживейте някакво приключение, търсете място на сила и възможност да изчистите стреса и презаредите батериите. Още със ставането си пожелайте нещо и се постарайте да сбъднете желанията на най-близките. Имате два дни да оправите обърканите си любовни отношения и да вземете решение за нова работа. От 24-и Венера вече няма да ви гледа така благосклонно. Окадете стаите на дома, добре е да се спазва диета.\n\n\n\n\n\n\n\n\n\n\n\n \n\n\n\nЛичната ви година е еденица. Стартирайте нов бизнес, започнете нова работа, търсете нови връзки и възможности. Всичко предприето ще носи късмет и ползи. Разширете кръгозора си, опитайте да се внедрите на висока позиция тук или в чужбина.\n\nРодените днес ще побеждават, ще насочват и коригират общественото мнение към общи и значими проекти. Ще бъдат добри политици и бизнесмени. Никога няма да са бедни, ще държат на дом и семейство и всички покрай тях ще просперират.\n\nЗаченатите днес ще пътуват много, ще поемат прекалено много рискове, но винаги ще се връщат у дома при своите. Ще защитават природата и ще възродят стари занаяти и призводства.\n\n                    ", "date": "2018.04.22", "title": "Хорокоп за 22 април – неделя"}
{"url": "http://www.monitor.bg/a/view/73614-%D0%A1%D1%8A%D0%B4%D1%8F%D1%82-%D1%81%D1%8A%D0%B7%D0%B4%D0%B0%D1%82%D0%B5%D0%BB%D0%B8%D1%82%D0%B5-%D0%BD%D0%B0-%D0%A1%D1%82%D1%80%D0%B0%D0%BD%D0%BD%D0%B8-%D0%BD%D0%B5%D1%89%D0%B0/", "text": "\n                    \nБратята Мат и Рос Дафър – създатели на успешната продукция на Netflix „Странни неща“, бяха обвинени в плагиатство от режисьора Чарли Кеслър. Причината – двамата са използвали негова идея за създаването на прочутия сериал. По думите на Кеслър, той е представил проекта си с работно заглавие „Проектът Монтоук“ пред братята през 2014 г. Една година по-късно те са представили подобна концепция за сериал пред Netflix, озаглавен първоначално „Монтоук“, а впоследствие преименуван на „Странни неща“.\n\nКакви са конкретните сходства между касовия проект на стрийминг гиганта и концепцията на Кеслър, все още не е ясно. Те обаче ще трябва да бъдат доказани в съда от режисьора, чийто иск е за получаване на възнаграждение като автор на идеята.\n\nСлед като в края на миналата есен „Странни неща“ попадна в топ 10 на най-гледаните продукции на Netflix, компанията поднови сериала за трети сезон. Действието в новите епизоди ще се развива след лек скок във времето. Премиерният сезон се очаква да се появи на стрийминг платформата в края на тази година или в началото на 2019 г. „Сценаристите работят неуморно между 12 и 14 часа на ден“, разкри наскоро Дейвид Харбър, който скача в кожата на Джим Хопър в „Странни неща“.\n\nМеждувременно стана ясно, че младата актриса  Мили Боби Браун (Елевън) ще получи общо малко над 3 милиона долара за участието си в третия сезон на успешната продукция. Хонорарът на 14-годишната звезда досега беше по 25 хиляди на епизод. Според новото споразумение между актрисата и Netflix, тя ще бъде възнаградена с по 350 хиляди долара на епизод, или общо $3 150 000 за всички девет серии от предстоящия трети сезон. Същата сума получават и възрастните звезди на „Странни неща“, сред които Уинона Райдър и Дейвид Харбър.\n\n\n \n                    ", "date": "2018.04.22", "title": "Съдят създателите на „Странни неща“"}
{"url": "http://www.monitor.bg/a/view/15183-%D0%9F%D0%BB%D0%B5%D0%B2%D0%B5%D0%BD-%D0%B8%D0%B7%D0%BB%D1%8A%D1%87%D0%B8-%D0%BF%D1%8A%D1%80%D0%B2%D0%B8%D1%82%D0%B5-%D1%84%D0%B8%D0%BD%D0%B0%D0%BB%D0%B8%D1%81%D1%82%D0%B8/", "text": "\n                    \nПървите финалисти за националната купа „Данониада“ 2018 бяха излъчени в Плевен през уикенда и това са отборите на домакините от „Фортуна” и ФК „Литекс”.\n\nМалките футболисти на „Фортуна” си оспорваха първенството в своята група с децата от „Локомотив” (ГО), като спечелиха финала с 1:0. Преди това те записаха 4 победи и продължават към финалите на турнира в София без загуба.\n\n„Литекс” също се изправи пред сериозни съперници в лицето на „Единство” (Долни Дъбник) и отбора на ОУ „Максим Горки” от гр. Левски. Отново решаващ беше последният мач, в който децата от ловешкия клуб елиминираха с убедителното 4:1 съперника от гр. Левски.\n\nВ двубоите от зона Плевен на „Данониада” 2018 участие взеха тимове от града домакин, от Русе, Видин, Горна Оряховица, Ловеч, Левски, Белене и цяла северозападна България.\n\nСледващите мачове от „Данониада” 2018 ще се играят на 28 април на градския стадион в Пловдив.\n\n\n \n                    ", "date": "2018.04.22", "title": "Плевен излъчи първите финалисти"}
{"url": "http://www.monitor.bg/a/view/16775-%D0%98%D0%BD%D0%B8%D0%B5%D1%81%D1%82%D0%B0-%D1%81%D0%B5-%D1%81%D0%B1%D0%BE%D0%B3%D1%83%D0%B2%D0%B0-%D1%81-%D0%BA%D1%83%D0%BF%D0%B0-%D0%B8-%D1%81%D1%8A%D0%BB%D0%B7%D0%B8/", "text": "Монтела: В „Барселона“ играят извънземни \n                    \n\nВеликият Андрес Иниеста се сбогува по емоционален начин с феновете в последния си финал с екипа на „Барселона“. Капитанът ще напусне клуба след края на сезона, като успя да спечели трофей на изпроводяк. Каталунците размазаха с 5:0 „Севиля“ на финала за Купата на краля, който се игра на стадион „Уанда Метрополитано“ в Мадрид. Така „Барса“ успя да спечели трофея за рекорден 30-и път, както и за четвърта поредна година. Играчите на Ернесто Валверде доминираха тотално в испанската столица, забавлявайки се с дъжд от голове, реализирани от Луис Суарес (14, 40), Лионел Меси (31), Андрес Иниеста (52) и Филипе Коутиньо (69-дузпа).\n\nСлед края на мача Иниеста не сдържа сълзите си, като бе изпратен със ставане на крака и аплодисменти от феновете и на двата отбора. Капитанът си тръгва с 34 трофея, спечелени с екипа на „Барселона“, а почти сигурно ще закръгли бройката на 35 с титлата на Испания. „Това беше наистина специален момент. Когато виждаш мъжки сълзи, това е адски емоционално за всички. Ще е много трудно да се появи друг играч като него. Колкото до мача – момчетата приеха тежко поражението, плачат в съблекалнята. Но аз им казах, че този отбор на „Барселона“ просто няма конкуренция в Испания, защото в него играят извънземни футболисти“, сподели треньорът на „Севиля“ Винченцо Монтела. Колегата му в „Барса“ Ернесто Валверде пък заяви, че за него ще е много трудно да намери заместник на Иниеста. Не знам дали има незаменими играчи, но има такива, които носят един специфичен дух на победители. Андрес е точно такъв футболист. Ще липсва много“, допълни Валверде.\n\n\n \n\n\n \n                    ", "date": "2018.04.22", "title": "Иниеста се сбогува с купа и сълзи"}
{"url": "http://www.monitor.bg/a/view/18629-%D0%A2%D1%80%D1%8A%D0%BC%D0%BF-%D1%89%D0%B5-%D0%B2%D1%80%D1%8A%D1%89%D0%B0-%D1%81%D0%BB%D0%B0%D0%B2%D0%B0%D1%82%D0%B0-%D0%BD%D0%B0-%D0%BB%D0%B5%D0%B3%D0%B5%D0%BD%D0%B4%D0%B0-%D0%B2-%D0%B1%D0%BE%D0%BA%D1%81%D0%B0/", "text": "Антъни Джошуа дава съвети на младите\n                    \nПрезидентът на САЩ Доналд Тръмп има намерение да реабилитира легендарния боксьор Джак Джонсън. Той лично съобщи за това в профила си в „Туитър“ като написа, че разглежда възможността да снеме посмъртно осъдителната присъда на Джонсън, въпреки давността й от над 100 години.\n\nДжак Джонсън е първият тъмнокож световен шампион в тежка категория. В своята кариера той има 82 победи от 124 мача, от които 45 с нокаут. По онова време той се е смятал за „най-знаменитият афроамериканец на света“. През 1913 г. обаче боксьорът е бил осъден от „бели” съдии за преминаването на границата с бяла жена и е обвинен в неморално намерение. Вкаран е в затвора по обвинение в сводничество и лежи зад решетките година и един ден.\n\nПо думите на Тръмп звездата на Холувид, актьор, сценарист и режисьор Силвестър Сталоун му позвънил лично и му разказал историята на шампиона, която го впечатлила.\n\n„Изпитанията и несгодите, през които той е преминал, са били много тежки, а животът му е бил сложен и противоречив. Много хора са мислели за това дълги години, повечето са смятали, че това ще бъде направено, но да, аз разглеждам възможността за неговото пълно помилване“, написа Тръмп.\n\nДжак Джонсън загива на 68-годишна възраст в автомобилна катастрофа на 10 юни 1946 г. в щата Северна Каролина.\n\n\n\nЗа трудностите на своя живот преди няколко дни разказа и настоящата звезда в бокса - Антъни Джошуа. 28-годишният британец се срещна със свои млади фенове и им разказа, че е бил много близо да провали живота си, след като се събрал с неправилните хора и се е забъркал с полицията.\n\n„Никога не съм искал да бъда Майк Тайсън или Мохамед Али, а само да оправя живота си, призна Джошуа. - Когато бях по-млад пушех, пиех и купонясвах всеки ден.\n\nВ един момент обаче отрезвях – научих ползите от здравословния начин на живот и започнах да качвам мускули. Осъзнах, че вместо да се бия по-улиците и полицията да ме арестува – мога да се боксирам и хората да ми плащат. Животът е прост, просто трябва да прецените какво е най-добре за вас и какво не\", допълни световният шампион на WBA, WBO, IBF и IBO в тежка категория.\n\n \n\n\n \n                    ", "date": "2018.04.22", "title": "Тръмп ще връща славата на легенда в бокса"}
{"url": "http://www.monitor.bg/a/view/18853-%D0%91%D0%B5%D0%B7%D0%BE%D0%B1%D1%80%D0%B0%D0%B7%D0%B5%D0%BD-%D0%9C%D0%B8%D0%BB%D0%B0%D0%BD-%D0%BF%D0%B0%D0%B4%D0%BD%D0%B0-%D1%83-%D0%B4%D0%BE%D0%BC%D0%B0-%D0%BE%D1%82-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F/", "text": "\n                    \n\n“Милан” направи феноменална издънка в Серия \"А\" на своя стадион \"Сан Сиро\". \"Росонерите\" се сгромолясаха срещу последния в калчото “Беневенто”, който постигна историческа първа победа за клуба далеч от дома. \"Джалоросите\" удариха с 1:0 миланския гранд пред невярващите му тифози. Единственото попадение беше дело на Пиетро Йемело в 29-ата минута, а освен това гостите играха в последните 10 минути с човек по-малко, тъй като голмайсторът на тима Шейх Диабате, който влезе като резерва, беше изгонен в 80-ата минута. Загубата е сензационна, тъй като \"вещиците\" имаха досега едва една точка от 16 гостувания, нямаха мач без допуснат гол далеч от своя стадион, а головата им разлика беше 9:40. З Шокиращият резултат продължи серията без победа на “Милан”. \"Росонерите\" вече шест поредни мача нямат успех, като последната победа в Серия \"А\" бе на 18 март срещу “Киево” (3:2). Поражението е второ през 2018 година за миланистите в първенството, които обаче спечелиха едва четири точки в последните шест мача, след като преди това записаха пет поредни победи. След загубата „Милан“ остава на шесто място и ще трябва да се задоволи с участие в Лига Европа следващия сезон.\n\n\n \n\n\n \n                    ", "date": "2018.04.22", "title": "Безобразен “Милан“ падна у дома от последния"}
{"url": "http://www.monitor.bg/a/view/3313-%D0%A1%D1%82%D0%B0%D0%BD%D0%BE%D0%B5%D0%B2-%D0%BF%D1%80%D0%B5%D0%BF%D0%B0%D1%81%D0%B0-%D1%81%D1%80%D0%B5%D0%B1%D1%8A%D1%80%D0%BD%D0%B8%D1%8F-%D0%BF%D0%BE%D1%8F%D1%81-%D0%BD%D0%B0-wbc/", "text": "\n                    \nБългарският професионален боксьор Данаил Станоев спечели сребърния пояс и континенталната титла на WBC CISBB (на славянските народи). В здрав, 10-рундов мач в категория „суперперо“ (59 кг) той победи Евгени Алейник от Беларус в гала вечер Overfight Night в зала „Овергаз Арена“ с 3:0 съдийски гласа – 98:94, 98:96, 99:93.\n\nТова е 11-а победа в професионалната кариера на Станоев, който има и 3 загуби зад гърба си. Успехът ще изкачи боксьора ни доста нагоре в ранглистата и ще му осигури още един сериозен мач в близките 6 месеца, в които ще трябва да защити трофея си.\n\n„Доволен съм, че хората видяха добър професионален бокс и на по-ниско ниво. От година не съм имал сериозен мач, защото ни е трудно с финансите и организацията, призна след триумфа Данаил Станоев пред БНТ HD. – Имах тежки моменти в мача, но това е нормално. Смятам, че спечелих с повече пласирани удари, имах и контрол над ринга, както и добра защита“.\n\nВ единствения мач по олимпийски бокс на гала вечерта Петър Белберов се наложи над многократния шампион на Сърбия Владан Бабич с 2:1 съдийски гласа в кат. +91 кг.\n\nВ същото време се разбра, че София отново ще бъде домакин на европейско първенство за жени. Шампионатът ще се проведе от 4 до 13 юни у нас, след като Полша се отказа от домакинството и EUBC гласува доверие на БФБокс.\n\n\n \n                    ", "date": "2018.04.22", "title": "Станоев препаса сребърния пояс на WBC"}
{"url": "http://www.monitor.bg/a/view/17106-%D0%9A%D0%B0%D0%BB%D0%B5%D0%B9%D0%BD-%D1%81%D0%BF%D0%B5%D1%87%D0%B5%D0%BB%D0%B8-%D0%B1%D1%80%D0%BE%D0%BD%D0%B7-%D0%B2-%D0%A2%D0%B0%D1%88%D0%BA%D0%B5%D0%BD%D1%82/", "text": "\n                    \n                                        \n                    Боряна Калейн спечели бронзов медал на финала на обръч на турнира от Световната купа по художествена гимнастика в Ташкент (Узб). Тя изигра много добре своята композиция и получи оценка от 18,950 т., от които 10,500 за трудност. Калейн обаче допусна грешки на финала на лента и остана осма с 13,100 т.\n\nНевяна Владинова направи неточности в изпълнението си на финала на топка и остана осма с 16,150 т. На лента тя е четвърта с 16,600 т., а на бухалки се нареди шеста със 17,300 т.\n\nШампионката от многобоя Александра Солдатова (Рус) спечели златните медали и на четирите уреда.\n\nВладинова завърши на шесто място в многобоя със сбор от 76,700 т., а Калейн е 9-а с 66,600 т. Шампионката Солдатова постигна сбор от 77,050 т., а след нея се наредиха Линой Ашрам (Изр) със 73,100 т. и Екатерина Селезньова (Рус) със 71,550 т.\n\nСледващата Световна купа ще се проведе в Баку (Азер) от 27 до 29 април. На съпътстващия й турнир България ще бъде представена от младите Татяна Воложанина, Анна Келман и Вероника Любчова.\n                    \n                    \n                                    ", "date": "2018.04.22", "title": "Калейн спечели бронз в Ташкент"}
{"url": "http://www.monitor.bg/a/view/89146-%D0%A3%D1%87%D0%B8%D0%BA%D0%BE%D0%B2-%D0%B2%D0%B4%D0%B8%D0%B3%D0%BD%D0%B0-%D0%BA%D1%83%D0%BF%D0%B0%D1%82%D0%B0-%D0%BD%D0%B0-%D0%93%D1%8A%D1%80%D1%86%D0%B8%D1%8F/", "text": "\n                    \nБългарският национал Николай Учиков спечели купата на Гърция по волейбол. Той беше най-резултатен при категоричната победа на ПАОК (Солун) над „Ираклис“ с 3:0 (18, 16, 18) във Фалираки на остров Родос. Българският диагонал завърши с 23 точки, а ПАОК за втори път в историята си спечели трофея след 2015 г.\n\nВ същото време Александра Георгиева беше избрана в идеалния отбор на европейското първенство по волейбол за девойки до 17 г., което се проведе в София. На втори пореден шампионат на Стария континент тя грабва приза за най-добър посрещач. Талантливата състезателка беше с основен принос за четвъртото място, на което завърши съставът ни, воден от селекционера Стоян Гунчев. В мача за трето място нашите отстъпиха на Турция с 1:3 (-21, -20, 21, -19). С влизането си в шестицата обаче момичетата се класираха за световното първенство.\n\nГеоргиева игра във всички седем мача на тима и успя да реализира впечатляващите 178 точки.\n\nШампион стана тимът на Русия, който детронира миналогодишния първенец Италия с 3:1 (28, 24, -20, 24).\n\n\n \n                    ", "date": "2018.04.22", "title": "Учиков вдигна купата на Гърция"}
{"url": "http://www.monitor.bg/a/view/32414-%D0%9A%D0%B5%D0%BD%D0%B8%D0%B9%D1%81%D0%BA%D0%B8%D1%8F%D1%82-%D1%80%D0%B0%D1%81%D0%B8%D1%81%D1%82-%D0%A2%D1%80%D0%B5%D0%BD%D1%8C%D0%BE%D1%80%D1%8A%D1%82-%D0%BD%D0%B0-%D0%A1%D0%BB%D0%B0%D0%B2%D0%B8%D1%8F-%D0%BC%D0%B5-%D0%BD%D0%B0%D1%80%D0%B8%D1%87%D0%B0%D1%88%D0%B5-%D0%B3%D0%B5%D0%B9/", "text": "\n                    \n\nСкандално изгоненият от „Славия“ кениец Абуд Омар разкри своята гледна точка за раздялата между двете страни. Както е ясно, той бе натирен от „Овча купел“ с еднолично решение на собственика Венцеслав Стефанов, който го обвини в расизъм. Стефанов разкри, че Омар е мразел България и се е държал ужасно със съотборниците си, но според кениеца истината е доста по-различна. „Треньорът ме наричаше гей в съблекалнята пред целия отбор, разказа футболистът пред “Найроби нюз”, а думите му бяха цитирани и от „БиБиСи“. - Държаха се ужасно с мен и ме обвиняваха, че съм симулант. А аз наистина имах контузия. Отказаха да ме лекуват и просто ме натъпкаха с болкоуспокояващи. Беше истински кошмар“, допълни Омар Абуд. Той обаче бе категоричен, че не смята да съди „Славия“ за обидите, които от клуба са му нанесли, въпреки че всичко бе публикувано в официална позиция на Венцеслав Стефанов до медиите и лесно може да бъде използвано в съда като доказателство.\n\n\n \n\n\n \n                    ", "date": "2018.04.22", "title": "Кенийският расист: Треньорът на „Славия“ ме наричаше гей"}
{"url": "http://www.monitor.bg/a/view/27224-%D0%9F%D0%B5%D0%BD%D0%B5%D0%B2-%D0%B8-%D0%92%D0%B0%D0%BB%D0%B5%D0%BD%D1%81%D0%B8%D1%8F-%D1%81%D0%B5-%D1%85%D0%B2%D0%B0%D0%BD%D0%B0%D1%85%D0%B0-%D0%B7%D0%B0-%D0%B3%D1%83%D1%88%D0%B8%D1%82%D0%B5/", "text": "\n                    \n\nКой лъже - „Валенсия“ или Любослав Пенев? Това е въпросът, с който се занимават медиите в Испания, след като се получи сериозно разминаване във версиите на двете страни. Пенев даде интервю за El Desmarque, в което заяви, че не е напускал „Валенсия“, а е бил уволнен. Както е ясно, Ел Голеадор беше треньор на дублиращия отбор, след което реши да се кандидатира за президент на БФС и загуби катастрофално от Борислав Михайлов. “Бях уволнен изненадващо. Не съм искал да се разделям с клуба. Представих кандидатурата си за президент три месеца по-късно. Ако аз бях виновен, щях да кажа. Нямам обаче никаква вина. Уволниха мен и асистента ми. Не заслужавах да ме изгонят по такъв начин”, коментира Чичовото. Думите му веднага накараха ръководството на „Валенсия“ да припомни позицията си, че Пенев сам е напуснал. „Изключително сме разочаровани от последните медийни изяви на Любослав Пенев. Не е истина, че той е бил уволняван. Пенев сам обяви, че иска да напусне, за да се впусне в битката за президент на Българския футболен съюз. Думите му не са коректни и не отговарят на истината“, заявиха от „Валенсия“.\n\n\n                    ", "date": "2018.04.22", "title": "Пенев и „Валенсия“ се хванаха за гушите"}
{"url": "http://www.monitor.bg/a/view/47042-%D0%9B%D1%83%D0%B4%D0%BE%D0%B3%D0%BE%D1%80%D0%B5%D1%86-%D0%BD%D0%B0-%D0%BF%D0%BE%D0%B1%D0%B5%D0%B4%D0%B0-%D0%BE%D1%82-%D1%80%D0%B5%D0%BA%D0%BE%D1%80%D0%B4/", "text": "\n                    \n\nШампионът на България “Лудогорец” демонстрира убийствена форма в ключовата фаза на сезона. Тимът на Димитър Димитров-Херо записа 13-и пореден успех в Първа лига, след като надви с 4:2 “Ботев” (Пд) и по този начин \"орлите\" изравниха рекорда на ЦСКА от 13 поредни победи в \"А\" група, които \"червените\" записаха през сезон 2002/2003 година. Разградчани имат уникален шанс да изравнят абсолютния рекорд по поредни успехи в родния елит срещу аутсайдера “Верея”. Той е от 14 мача, като принадлежи на “Левски”. \"Сините\" записаха серия от 14 поредни победи от 23-ти кръг на сезон 2003/2004 г. до 6-и кръг на сезон 2004/2005 година. “Лудогорец“ също така съвсем може да помрачи празненствата за 70-годишния юбилей на ЦСКА-София, ако победи „червените“ на 5 май на Националния стадион в София.\n\n\n\n \n                    ", "date": "2018.04.22", "title": "“Лудогорец“ на победа от рекорд"}
{"url": "http://www.monitor.bg/a/view/75658-%D0%91%D0%B5%D1%80%D0%B1%D0%B0%D1%82%D0%BE%D0%B2-%D1%81%D0%BF%D0%B8%D1%80%D0%B0-%D1%81-%D1%84%D1%83%D1%82%D0%B1%D0%BE%D0%BB%D0%B0/", "text": "Нападателят: Получавах ерекция да стоя до Роналдо\n                    \n\nДимитър Бербатов обяви, че ще спре с футбола, ако не успее да си намери отбор до лятото. Бившият нападател на „Керала“ бе гост в предаването „Тази сутрин“ по Нова телевизия, където разкри какво смята да прави с кариерата си. В момента Бербо довършва и автобиографичната си книга, в която ще разкаже любопитни моменти от живота си. „Ако и това лято не си намеря отбор, в който да играя, кариерата ми ще свърши, призна Бербатов. - Никой футболист не е готов за това. Когато приключиш с футбола, малка част от теб умира. Не е лесно да пишеш книга. Като чета написаното, ми хрумват още и още неща, затова сигурно ще стане много голяма книга“. Бившият капитан на националния отбор също така се върна назад в детските си години и разказа за оскъдния начин на живот, който е водил. \"Нямах футболна топка в Благоевград, имах баскетболна и играех с нея. На махленско ниво. Играеш с по-големите от теб, бутат те, удрят те, ти ревеш, никой не ти обръща внимание. Спомням си времена, в които сме събирали трохите хляб, за да си направим филия\", призна нападателят. Той разкри, че все още не мисли да се захваща с треньорство, въпреки че наскоро влезе за седмица в тази роля с деца в Дубай. Въпреки странстванията по света пък Бербатов е категоричен, че не смята да напуска България.\n\nНа финала звездата направи и любопитно разкрития за първите си дни в „Юнайтед“. През смях той заяви, че е получавал ерекция заради вълнението да бъде съотборник с толкова големи звезди на „Олд Трафорд“. „Като застанеш в тунела до Роналдо, Руни, Рио Фърдинанд, а след това на терена с тях… получаваш ерекция“, призна Бербо.\n\n\n \n\n\n \n                    ", "date": "2018.04.22", "title": "Бербатов спира с футбола"}
{"url": "http://www.monitor.bg/a/view/28922-%D0%9D%D0%B0%D1%82%D1%80%D0%B0%D0%BF%D0%BD%D0%B8%D0%BA-%D0%B7%D0%B0%D1%81%D0%BF%D0%B0-%D0%B2-%D0%B4%D0%BE%D0%BC%D0%B0-%D0%BD%D0%B0-%D0%A2%D0%B5%D0%B9%D0%BB%D1%8A%D1%80-%D0%A1%D1%83%D0%B8%D1%84%D1%82/", "text": "\n                    \nМъж нахлу с взлом в дома на поп старлетката Тейлър Суифт и се отдаде на дрямка. Това стана ясно от съобщение на органите на реда в Ню Йорк, предаде „Асошиейтед прес“. Натрапникът е намерен от полицията в апартамента на певицата в квартала Трайбека, когато тя не е била там. Виновникът - 22-годишният Роджър Алварадо, който е жител на град Хоумстед в щата Флорида, е арестуван на местопрестъплението.\n\nТова не е първият случай, в който фенове достигат до дома на изпълнителката на Look What You Made Me Do. Преди дни друг мъж опита да впечатли чаровната блондинка с крадени пари. Престъпникът Брус Роули, който е влюбен в Суифт, обрал банка заради нея. Той извършил деянието на 4 април в Ансония, САЩ. Няколко часа по-късно се появил пред дома на 28-годишната звезда и започнал да хвърля банкноти на стойност 1600 долара през оградата й, за да я впечатли. Разследващият екип издаде, че Брус се е опитвал да направи „любовно предложение“ на певицата. 26-годишният обирджия е задържан, но с опция да излезе на свобода до провеждането на съдебния процес срещу изплащането на гаранация от 100 хиляди долара. Засега Тейлър не е коментирала случилото се.\n\n \n\n \n\n \n\n\n \n                    ", "date": "2018.04.22", "title": "Натрапник заспа в дома на Тейлър Суифт"}
{"url": "http://www.monitor.bg/a/view/41753-%D0%96%D0%B5%D0%BD%D0%B8-%D0%9A%D0%B0%D0%BB%D0%BA%D0%B0%D0%BD%D0%B4%D0%B6%D0%B8%D0%B5%D0%B2%D0%B0-%D0%B2%D0%BB%D0%B8%D0%B7%D0%B0-%D0%B2-%D0%BA%D0%BE%D1%81%D1%82%D1%8E%D0%BC%D0%B0-%D0%BD%D0%B0-%D0%9F%D1%80%D0%B5%D0%B4%D0%BF%D1%80%D0%B8%D0%B5%D0%BC%D0%B0%D1%87%D1%8A%D1%82/", "text": "\n                    \nШестата по красота в света Жени Калканджиева разкри пред широка аудитория новите си професионални амбиции. Чаровната брюнетка бе най-активния участник в семинар на тема „Магията на баланса“ на предпремиерата на „Предприемачът“ - дебютната книга на Пламен Попов. Собственичката на модна агенция „Визаж“ сподели с присъстващите идеите си за поредица от проекти, които включват работа с млади хора в сферата на здравословния начин на живот, изграждането на личен стил, грижата за околната среда, постигане на увереност и инициативност. „Магията на баланса“ е поредица двудневни практически семинари за жени, които разнищват екзистенциални теми от живота: любов, взаимоотношения, пари, здраве и професионално развитие. Книгата „Предприемачът\" ще бъде представена в аванс още в Бургас, Варна, Шумен, Русе, Велико Търново и Плевен, а официалната премиера ще е в Софийски университет на 17 май.\n\nЗаедно с Калканджиева, на събитието присъстваха още родни красавици, сред които Мисис България 1998 г. Наталия Гуркова, Мис Вселена-България 2000 г. Маги Вълчанова, Лейди България 2015 г. Флавия Александрова и други.\n\n \n\n \n\n \n\n \n\n\n \n                    ", "date": "2018.04.22", "title": "Жени Калканджиева влиза в костюма на „Предприемачът“"}
{"url": "http://www.monitor.bg/a/view/89146-%D0%A1%D0%B5%D0%BA%D1%81%D1%83%D0%B0%D0%BB%D0%BD%D0%BE%D1%82%D0%BE-%D1%80%D0%BE%D0%B1%D1%81%D1%82%D0%B2%D0%BE-%D0%BD%D0%B0-%D0%95%D0%BB%D0%B8%D0%B7%D0%B0%D0%B1%D0%B5%D1%82-%D0%9C%D0%BE%D1%81-%D0%B2%D0%B4%D1%8A%D1%85%D0%BD%D0%BE%D0%B2%D0%B8-%D0%B4%D0%B8%D0%B7%D0%B0%D0%B9%D0%BD%D0%B5%D1%80-%D0%BD%D0%B0-%D0%B1%D0%B5%D0%BB%D1%8C%D0%BE/", "text": "\n                    \n\nСексуалната робиня Офред в антиутопичната поредица „История на прислужницата“ се превърна в основно вдъхновение за новата колекция бельо на компанията Lunya. Героинята, изиграна на малкия екран от носителката на „Еми“ Елизабет Мос, даде името си на червените артикули от новоизлюпилата се линия с провокативни облекла, което от своя страна породи вълна от гняв сред феновете на сериала. „Рекламата трябва да гласи: И ето още една колекция, която не сме обмислили достатъчно добре“ и „Като ценител на абсурдните идеи трябва да призная, че това е истински деликатес“ са само част от коментарите на възмутените зрители, според които промотирането на разголено бельо не е съвместимо с експлоатирането на женските утроби в сериала.За тези, които са пропуснали – „История на прислужницата“ проследява живота на Офред (на английски Offred, т.е. „на Фред“) като сексуална заложница на командир Фред Уотърфърд (Джоузеф Файнс) и жена му Серена Джой (Ивон Страховски), чиято задача е да роди наследник на семейството. Сериалът е базиран на едноименния роман на канадската писателка Маргарет Атууд. Освен като изпълнителка на главната роля, Елизабет Мос служи и като изпълнителен продуцент на поредицата, чийто втори сезон ще можем да гледаме от 26 април по HBO Go. Сред изненадите в предстоящите епизоди е по-постоянното присъствие на Алексис Бледел на екрана, чиято героиня (Офглен/Офстивън) не оцелява в историята на Атууд.„Концепцията ни за линията се гради около червения цвят (red на английски) и цели да подчертае силата на персонажа на г-ца Мос. Компанията ни е фокусирана върху подкрепата на инициативи, свързани с образованието и здравето на жените“, обясняват от Lunya, като допълват, че голяма част от персонала се състои именно от представителки на нежния пол. От екипа на продукцията все още не са коментирали казуса.\n\n\n\n\n \n\n\n \n                    ", "date": "2018.04.22", "title": "Сексуалното робство на Елизабет Мос вдъхнови дизайнер на бельо"}
{"url": "http://www.monitor.bg/a/view/16479-%D0%A5%D0%B0%D0%BE%D1%81%D1%8A%D1%82-%D0%BF%D1%80%D0%B5%D0%B2%D0%B7%D0%B5%D0%BC%D0%B0-%D0%97%D0%B0%D0%BF%D0%B0%D0%B4%D0%B5%D0%BD-%D1%81%D0%B2%D1%8F%D1%82/", "text": "Тур из студиата на „Ню Бояна“ и парти, вдъхновено от продукцията, забавлява фенове на предпремиерата на втори сезон\n                    \n\nАко има нещо, което сценаристът Джонатан Нолан е усвоил до съвършенство, то е да пусне сюжетната си бомба още в самото начало на историята, а обясненията да ги остави за по-късно. Иначе казано - заповядайте във втория сезон на „Западен свят“!  От състояние, наподобяващо гражданска война, в която хуманизираните роботи отстояват правото си на минало и чувства, до пълен апокалипсис – новите епизоди на касовата продукция на HBO ще ви вкарат в своеобразно влакче на ужасите, в което завоите идват без предупреждение. Ето защо иКато гид из „увеселителния“ парк на „Западен свят“ този път ще ни послужи Джефри Райт (добродушния „режисьор“ на парка Бърнард, оказал се робот), лъкатушещ се между ролите на хищника и жертвата. Какво е бъдещето на хостовете и илюзорната реалност след смъртта на идейния им двигател (Робърт Форд, изигран от сър Антъни Хопкинс), чийто перфекционизъм мнозина биха сложили на пиедестал, какви са границите на човешкото и има ли изкуственият интелект собствени права – отговор на тези въпроси ще търсим във втория сезон на драмата, скрепила още веднъж творческите и бизнес отношенията между Джей Джей Ейбрамс (в ролята на продуцент) и HBO.Първият от новите епизоди ще можем да изгледаме утре вечер от 21 ч., а за по-нетърпеливите ентусиасти да видят невменяемата физиономия на Теди (Джеймс Марсдън) докато Долорес (Евън Рейчъл Ууд) раздава справедливост, онлайн платформата HBO Go ще пусне серията още в 5 ч. сутринта.пък зарадваха малцина късметлии, спечелили си правото да проследят събитията от епизода няколко дни по-рано. Томбола избра 10-ма фенове на „Западен свят“, които получиха двойни покани за събитието, провело се броени часове след световната премиера на втория сезон.Със завръщането на сериала на малкия екран пък Ууд завоюва победа и на друг фронт. Актрисата потвърди, че макар и до момента да е получавала по-малък хонорар в сравнение с колегите си от силния пол в „Западен свят“, това ще се промени с готвения вече трети сезон на поредицата. „Казаха ми „Ще получаваш същите пари“ и почти се разплаках. Никога, никога досега не ми се е случвало, макар винаги да съм се борила за равно заплащане между половете“, разкри звездата пред The Wrap.Междувременно ако и новите епизоди ви оставят с хиляди въпроси, то записвайте си – само след  няколко месеца отговори на български терен ще дава друга актриса от поредицата - Анджела Сарафян. Албанката с изумрудени очи идва у нас като един от специалните гости на Aniventure ComicCon по покана на HBO България и организаторите на събитието. Билетите за второто издание на феста, който ще се проведе на 15 и 16 септември в Интер Експо Център, са на цени между 15 и 250 лв. и могат да бъдат намерени в мрежата на Eventim.\n\n\n\n\n \n\n\n \n                    ", "date": "2018.04.22", "title": "Хаосът превзема „Западен свят“"}
{"url": "http://www.monitor.bg/a/view/16603-%D0%9F%D0%B5%D1%82-%D1%87%D0%B0%D1%81%D0%B0-%D0%BF%D1%8A%D0%BD%D0%BA-%D0%BB%D1%8E%D0%BB%D1%8F-%D0%90%D1%80%D0%B5%D0%BD%D0%B0-%D0%90%D1%80%D0%BC%D0%B5%D0%B5%D1%86/", "text": "„Нова генерация“, „Ревю“, „Контрол“ и „Хиподил“ отбелязаха 30 години на сцена пред 10 000 фенове\n                    \n\nПреди няма месец Светльо Витков от „Хиподил“ демонстрира коремно превъртане също като президента Румен Радев, а преди вечер заедно с колегите си от „Нова генерация“, „Ревю“ и „Контрол“ напънаха мускули и показаха как ъндърграунд музиката пълни най-голямата зала у нас – „Арена Армеец“, и сътворява грандиозно качествено шоу. Пет часа пънк, ска, ню уейв, великолепна мултимедия и страхотно светлинно шоу съпътстваха спомените от „бунтовното“ минало на родната сцена, а свидетели на случващото се бяха близо 10 000 жени и мъже от всякакви възрасти. Голяма част от тях, без значение дали са дошли в костюм, дънки или рокерско яке, дали са с дантелена блуза или накъсана тениска, бяха довели децата си, за да ги възпитат в музиката на тяхната младост, да им покажат как са се забавлявали и какви послания са уважавали.Точно в 19 часа на сцената се качи първата група – „Нова генерация“, която беше и най-голямата загадка на концерта. Бандата, създадена от покойния Митко Воев,и всички се питаха кой ще застане зад микрофона и ще заеме мястото на емблематичния вокал и генератор на ню уейв революционерите. Оказа се Тери от Alien Industry, който не за пръв път работи с музикантите от бандата и пее култовите парчета на „Нова генерация“. Убийствено меланхолично, мрачно и безпътно изпълнение на най-големите песни на групата „Скорпионите танцуват сами“, „Изповед“, „Само двама“, с внушителна мултимедия зад гърба им. На екраните от време на време се прокрадваха архивни кадри и стискаха феновете за гърлото, а духът на Воев премина през целия концерт, през всяка следваща група, която отдели дума или песен специално за него.Изключително стройна организация от аSKD Sound, Stroeja и ReJoy, като в казарма пренарежда след всяка група сцената за около 15 минути. Всяка банда си идва с инструментите, дори сетът барабани се сменя. И въпреки тези убийствени за озвучителите рокади, звукът е повече от приличен дори при първите парчета. А „Ревю“ се качиха от воле, пред вече доволно пълната зала и забиха набързо „Мухите“, „Волни до гроб“ и „Чичо“ с новата си вокалистка Кристина Серафимова. Страхотна фронтдама с много добра визия и гласови данни, досущ наподобяващи тези на грандамата Милена. Васо Гюров обаче намери начин и на този концерт да измести фокуса от музиката на „Ревю“, за която беше дошла публиката, и да отправи до болка познатите си послания, като беше написал Save Koral на бялата си китара. Сърмата Хари, който излезе, за да изпълни една от новите песни на бандата „Орлов мост“, пък призова за спасяването на Пирин и разводни още добре нажеженото настроение. Всички очакваха Славова на сцената, но тук дойде поредното разочарование –С цялата си мощ излезе за „Цветя от края на 80-те“ и „Ала-бала“, а феновете полудяваха от всеки неин жест с ръка. Гръмовният й глас изпълни залата и точно когато се канеше да изпее трето парче, бившият й колега Гюров я прикани да слезе от сцената, защото трябва да си завършат сета със заместничката й. Никой не разбра защо последната песен от концерта им – култовата „Директор на водопад“, не беше оставена за Милена. За щастие Кралицата на българския рок се завърна с други музиканти и демонстрира изправена осанка с емблематичните си „Истина“ и „Ха-ха“. Бирата по 4 лв. парчето се лееше в цялата зала и след една цигара време светлините изгаснаха, за да започне изпълнението на „Контрол“. Щурата банда приветства публиката с кратка мултимедия, преди да се качат на сцена с безумно магнетичния си нов вокал Иван Гатев. Всички от бандата се бяха стегнали като пионерчета с къси гащета, бели ризи и червени връзки. Не се забавиха и забиха мигновено „Не съм нормален“ и „Булко“. Арената изригна и тук някъде още стана ясно, чевъпреки че не свирят последни. Страшни бесове бяха обзели тъмната енергия на Гатев, който също избра голямата сцена, за да отправи послание. „Една дума – декриминализация“, изкрещя вокалистът, преди да изпее „Отивам там“. В края на сета изведнъж в залата гръмна тежкият риф на ритъм китарата на Seek and destroy на Metallica и на сцената като ураган влетя оригиналният вокал Кольо Гилъна. И тук дойде основната разлика с „Ревю“. Старото и новото зад микрофона се прегърнаха и останаха заедно на сцена, пяха и бесняха. И докато Кольо забиваше „Леле, како“ и „Най-щастливият ден“, Иван демонстрира перфектен стейдж дайвиг и скочи от сцената, а публиката го понесе на ръце, а като се върна, се разцелува с Гилъна. В паузата преди „Хиподил“ зад барабаните застана малчуган на видима възраст около 10 г., който така развъртя палките, че завърна всички, втурнали се да си купят бира. Малко преди полунощ дойде и звездният миг на Светльо Витков и групата му. Публиката беше видимо поуморена, но пък неизменният вокал кипеше от енергия и не спираше да ръси типичните си лафове между песните и да танцува в характерния си стил. За този концерт от Канада се прибра китаристът Петър Тодоров, а брас секцията водеше Мишо Йосифов. „Скакауец“, „Бира с водка“, „Нова грацка песен“ - култовите парчета се редяха едно след друго, но очакваното гигантско пого така и не се получи. Разбира се, в малките часове концертът приключи с емблемата на групата „Бате Гойко“.А равносметката – страхотен концерт с енергия за малка ядрена централа, който успя да напълни „Арена Армеец“ въпреки скептиците; лошо прикрити неприятелски взаимоотношения между бивши и настоящи членове на групи и много спомени, миришещи на бунт.\n\n\n\n\n \n\n\n \n                    ", "date": "2018.04.22", "title": "Пет часа пънк люля „Арена Армеец“"}
{"url": "http://www.monitor.bg/a/view/59951-%D0%A1%D0%B8%D0%BB%D0%B2%D0%B8-%D0%92%D0%B0%D1%80%D1%82%D0%B0%D0%BD-%D1%80%D0%B0%D0%B7%D0%BF%D0%BB%D0%B0%D0%BA%D0%B0-%D0%A1%D0%BE%D1%84%D0%B8%D1%8F/", "text": "\n                    Гранддамата на френската музика Силви Вартан, развълнува пълната зала 1 на НДК в събота вечер. Концертът беше част от прощалното турне „Завинаги Силви!“ на певицата с български корен. Стилна и много чувствена тя излезе на една от любимите си сцени, както не веднъж е казвала. Покори многобройните си фенове с класа и безупречни вокални способности, а над 4000 души пяха заедно с нея. Концертът се проведе под патронажа на премиера Бойко Борисов и се радваше на засилено политическо присъствие. В залата беше и кметът Йорданка Фандъкова, с която Силви се срещна преди дни. Двете обсъдиха нови съвместни проекти, по които най-вероятно френската певица ще подпомогне Столичната община.\n\nКонцертът беше тематично разделен на три части. Вечерта започна динамично с рок изпълнения, след което се преля в по-баладични нотки. А финалът беше посветен на покойния бивш съпруг на Силви – Джони Холидей, с когото бяха партньори повече от 20 години.\n\nГвоздеят на вечерта беше запазената марка на Вартан – песента „Облаче ле бяло“, с която всеки път разплаква българските си фенове. А публиката жадно аплодираше всяко нейно изпълнение.\n\nКонцертът в София следва успешния гастрол на Силви в морската ни столица Варна, където тя сътвори истинско шоу с хитовете си на 19 април.\n\n \n                    ", "date": "2018.04.22", "title": "Силви Вартан разплака София"}
{"url": "http://www.monitor.bg/a/view/73601-hills-of-rock-%D0%BF%D0%BE%D1%87%D1%82%D0%B8-%D1%80%D0%B0%D0%B7%D0%BF%D1%80%D0%BE%D0%B4%D0%B0%D0%B4%D0%B5-%D0%B1%D0%B8%D0%BB%D0%B5%D1%82%D0%B8%D1%82%D0%B5/", "text": "\n                    Най-големият рок фестивал това лято – Hills of Rock, който ще се състои между 20 и 22 юли в Пловдив, е разпродал вече 15 000 билета, съобщиха организаторите. Остават още три месеца докато феновете посрещнат Sabaton, Judas Priest и Iron Maiden, а има не повече от 5000 непродадени пропуска.\n\nВсе още обаче са налични от всички видове билети – двудневни за 20 и 21 юли, еднодневни – специално за гостуването на Iron Maiden на 22 юли или комбинирани – за всички вечери. Цените са между 80 и 150 лв.\n\n \n                    ", "date": "2018.04.22", "title": "Hills of Rock почти разпродаде билетите"}
{"url": "http://www.monitor.bg/a/view/83476-%D0%A1%D0%BE%D0%BD%D1%8F-%D0%99%D0%BE%D0%BD%D1%87%D0%B5%D0%B2-%D1%81-%D0%BD%D0%B0%D0%B3%D1%80%D0%B0%D0%B4%D0%B0-%D0%B2-%D0%9D%D1%8E-%D0%99%D0%BE%D1%80%D0%BA/", "text": "\n                    Соня Йончева, пред която се покланя целия оперен свят, получи вчера в Ню Йорк наградата на списание \"Опера нюз\", съобщи БНР. Сред призьорите са още диригентът Уилям Кристи, мецосопраното Фиоренца Косото, тенорът Виторио Григоло, сопраното Хей-Кюнг Хонг. Първите големи сценични изяви на българското сопрано са свързани именно с диригента Уилям Кристи, припомнят музикални критици. Дебютът на Соня Йончева в Метрополитън опера беше преди пет години.\n                    ", "date": "2018.04.22", "title": "Соня Йончев с награда в Ню Йорк"}
{"url": "http://www.monitor.bg/a/view/22411-%D0%98%D1%80%D0%B0%D0%BD-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B4%D0%B8-%D0%9A%D0%9D%D0%94%D0%A0-%D0%B4%D0%B0-%D0%BD%D0%B5-%D1%81%D0%BA%D0%BB%D1%8E%D1%87%D0%B2%D0%B0-%D0%B4%D0%BE%D0%B3%D0%BE%D0%B2%D0%BE%D1%80-%D1%81-%D0%A2%D1%80%D1%8A%D0%BC%D0%BF/", "text": "\n                    \nСтремежът на САЩ да промени ядреното споразумение с Иран изпраща \"много опасно послание\", че страните никога не трябва да преговарят с Вашингтон. Това предупреди иранският външен министър Мохамед Джавад Зариф, цитиран от \"Ройтерс\".\n\nПредупреждението на Зариф идва в момент, когато президентът на САЩ Доналд Тръмп се готви за среща със севернокорейския вожд Ким Чен-ун, на която да разговарят за премахване на ядрените оръжия на Корейския полуостров.\n\nЗариф коментира пред журналисти в Ню Йорк, че няма смисъл френският президент Еманюел Макрон и германският канцлер Ангела Меркел да се опитват да успокоят Тръмп. Очаква се до 12 май американският президент да реши дали да възстанови икономическите санкции срещу Техеран, отменени през 2015 г. по силата на ядреното споразумение между Иран и шестте световни сили. Тръмп оказа натиск върху европейските съюзници на САЩ да работят за коригиране на споразумението. Очаква се тази седмица Меркел и Макрон да се срещнат с Тръмп във Вашингтон.\n\n\"САЩ не само не приложиха своята част от споразумението, а искат и още\", изтъкна Зариф. Според иранския външен министър посланието, което се изпраща на света, е, че \"не трябва да се сключват споразумения със САЩ, защото в края на деня ръководният принцип на САЩ е \"моето си е мое, твоето подлежи на преговори\".\n\nПо ирония, мнението на Иран съвпада с това на съветниците на Тръмп - те са изключително скептично настроени към внезапния отказ на Северна Корея от по-нататъшни ядрени и ракетни тестове и смятат, че обещанието на Пхенян е \"капан\", пише в. \"Вашингтон поуст\".\nСпоред изданието в Белия дом са силно притеснени от твърде голямата отзивчивост на Ким Чен Ун и все повече се съмняват в искреността му.\n\nСъщевременно иранската валута девалвира драматично, хората масово обръщат спестяванията си в долари и ги изнасят от страната. Кризата обаче не е икономическа, а политическа. От нея печелят религиозните фондации на хардлайнерите, констатира Дойче веле.\n\nЧуждите валути станаха дефицитна стока в Иран. Очевидци разказват, че обменните бюра в Техеран са свалили долара от списъка с предлаганите валути. Иранското правителство въведе твърд обменен курс на иранския риал спрямо долара. По този начин то иска да спре по-нататъшната девалвация на местната парична единица. Официално един долар се разменя за 42. 000 риала. На черния пазар обаче цената за долар е почти 60. 000 риала. \"Пред обменните бюра има огромни опашки. Хората са загрижени. Никой не знае какво става. Но колкото по-скъп става доларът, толкова по-дълги стават и опашките\", пише един юзър на ДВ.\n\n \n\n \n\n\n \n                    ", "date": "2018.04.22", "title": "Иран предупреди КНДР да не сключва договор с Тръмп "}
{"url": "http://www.monitor.bg/a/view/41610-%D0%9C%D0%B0%D0%BA%D1%80%D0%BE%D0%BD-%D0%BD%D0%BE%D1%81%D0%B8-%D0%B4%D1%8A%D0%B1-%D0%BD%D0%B0-%D0%A2%D1%80%D1%8A%D0%BC%D0%BF/", "text": "\n                    \nПри посещението си в САЩ френският президент Еманюел Макрон ще подари на американския си колега Доналд Тръмп фиданка на дъб, символ на здравите връзки между двете страни, съобщи телевизия \"Фокс нюз\", цитирана от АФП.\nСтава въпрос за издънка на дъб от Северна Франция, който Макрон се надява да бъде засаден в парка на Белия дом като символ на това здраво приятелство, каза журналистът Крис Уолъс, интервюирал Макрон в Елисейския дворец.\nВ предварително показан откъс от интервюто, което телевизията ще излъчи в неделя, Макрон споделя, че никога не се е питал дали президентът Тръмп ще довърши мандата си.\n\"Работя с него, тъй като и двамата служим на страните си\", казва той. Макрон отказва да коментира някои спорни теми около Тръмп като разследването на руската намеса в президентските избори в САЩ през 2016 г. \"Не е моя работа да съдя или, по някакъв начин, да обяснявам на вашия народ какъв трябва да бъде президентът ви\", казва френският държавен глава.\nОт понеделник Макрон ще е на тридневно държавно посещение в САЩ, по време на което ще бъде приет от Тръмп с големи почести и ще държи реч в Конгреса.\n                    ", "date": "2018.04.22", "title": "Макрон носи дъб на Тръмп "}
{"url": "http://www.monitor.bg/a/view/20764-%D0%A3%D0%B1%D0%B8%D1%82%D0%B8-%D0%B8-%D1%80%D0%B0%D0%BD%D0%B5%D0%BD%D0%B8-%D0%BF%D1%80%D0%B8-%D0%B0%D1%82%D0%B5%D0%BD%D1%82%D0%B0%D1%82-%D0%B2-%D0%9A%D0%B0%D0%B1%D1%83%D0%BB/", "text": "\n                     \n\nНай-малко 31 човека загинаха, а 54 бяха ранени при самоубийствен атентат срещу център за регистрация в избирателните списъци в афганистанската столица Кабул, съобщи АФП.\n\nТерористичната мрежа \"Ислямска държава\" пое отговорност за атентата.\n\nНяма пострадали български военнослужещи при атентата, докладва полковник Георги Маргитин - национален командир на 35-ия контингент на Въоръжените ни сили, който участва в мисията на НАТО \"Решителна подкрепа\" в Афганистан, съобщи Пресцентърът на Министерството на отбраната. Експлозията е станала на голямо разстояние от базата, в която работят и живеят българските военни.\n\n\"Хората се бяха събрали, за да си вземат картите за самоличност. Експлозията стана на входа. Беше атентатор самоубиец. Има жертви, но още не знаем колко\", каза първоначално началникът на полицията в Кабул Дауд Амин.\n\n\"В кабулски болници до момента са докарани четирима загинали и 15 ранени\", уточни говорителят на здравното министерство Уахид Маджорех.\n\nАтентатът е извършен в източната част на столицата, в населения главно с шиити квартал \"Даш е Барши\". Местни жители съобщават в Туитър, че на мястото са пристигнали много линейки.\n\nТова е първото нападение в Кабул срещу център, подготвящ избирателните списъци за парламентарните избори на 20 октомври от началото на регистрациите на 14 април.\n\nПредишният атентат в Кабул беше извършен точно преди месец, на 21 март - първия ден от персийската нова година. Жертвите бяха над 30, а ранените - поне 70. Отговорност за извършеното от камикадзе нападение пое групировката \"Ислямска държава\".\n                    ", "date": "2018.04.22", "title": "Убити и ранени при атентат в Кабул"}
{"url": "http://www.monitor.bg/a/view/12895-%D0%97%D0%BB%D0%B0%D1%82%D0%BD%D0%B0-%D0%95%D0%BB%D0%B8%D0%B7%D0%B0%D0%B1%D0%B5%D1%82-%D0%92%D1%82%D0%BE%D1%80%D0%B0-%D0%B7%D0%B0-%D1%80%D0%BE%D0%B6%D0%B4%D0%B5%D0%BD%D0%B8%D1%8F-%D1%81%D0%B8-%D0%B4%D0%B5%D0%BD/", "text": "\n                    \nЗвезди поданици на британската кралица Елизабет Втора и организираха концерт за 92-рия й рожден ден. В музикалния спектакъл в лондонския \"Роял Албърт хол\" се изявиха британските изпълнители Том Джоунс, Крейг Дейвид, Люк Еванс, Ан-Мари, австралийската певица Кайли Миноуг, канадският певец Шон Мендес, а също така Стинг в дует с реге-звездата Шаги. На монтираните над сцената екрани бяха показвани кадри от документални хроники с изображения на кралицата от младите й години.\n\nБританският монарх тази година наруши традицията да празнува своя рожден ден в тесен семеен кръг. На концерта тя пристигна, съпроводена от принц Уилям, който стоеше до нея, от принц Хари и неговата бъдеща съпруга Меган Маркъл, от принц Чарлз и неговата съпруга Корнуолската херцогиня Камила и от други членове на кралското семейство.\n\nБританската кралицата бе в златна рокля на цветя.\n\nМалко преди завършването на спектакъла принц Хари излезе на сцената, за да поздрави Нейно Величество и да обяви началото на работата си от нейно като посланик на младежта в благотворителния фонд на Общността на нациите.\n\n\"Днес празнуваме рождения ден на кралицата, заяви принц Хари. Ваше Величество, ако не възразявате, ще кажа, че вие не сте от хората, на които е лесно да бъдат правени подаръци. Но аз мисля, че имаме за вас един идеален дар\", имайки предвид благотворителната организация, призвана да подкрепя стремежите на младите хора от 53 страни от Общността на нациите.\n\nМнозина очакваха, че херцогинята на Кембридж и съпруга на принц Уилям – Катрин ще роди третото си дете точно на рождения ден на кралицата, но това не стана. Иначе би бил чудесен подарък за нейно величество, добавят любителите на кралските вести.\n\nТържественият концерт беше посетен от премиера на Великобритания Тереза Мей, а също така и от правителствените ръководители на страните от Общността на нациите. По традиция по-рано през деня, в събота, офицери от Кралския ескадрон на конната артилерия произведоха салют в лондонския Хайд парк. Залпове бяха произведени и на брега на река Темза и в двореца Уиндзор, където се намира извънградската резиденция на монарха.\n\n \n\n\n\n\n\nПипа Мидълтън, по-малката сестра на херцогинята на Кембридж и балдъза на принц Уилям, е бременна с първата си рожба, съобщава в. \"Сън\", цитиран от агенция Ройтерс. Тридесет и четири годишната Пипа Мидълтън се сдоби със световна популярност, когато тя бе избрана за кума на венчавката на сестра си Катрин с принц Уилям през 2011 година. Бебето на Мидълтън и на нейния съпруг, финансиста Джеймс Матюс, се очаква през октомври. Херцогинята на Кембридж Катрин се очаква да роди този месец своята трета рожба, припомня изданието.\n\n \n\n \n\n \n\n\n \n                    ", "date": "2018.04.22", "title": "Златна Елизабет Втора за рождения си ден "}
{"url": "http://www.monitor.bg/a/view/45306-%D0%98%D0%B7%D0%B4%D0%B8%D1%80%D0%B2%D0%B0%D1%82-%D0%BA%D0%B0%D0%BD%D0%B4%D0%B8%D0%B4%D0%B0%D1%82-%D0%B6%D0%B5%D0%BD%D0%B8%D1%85-%D0%B7%D0%B0-%D0%BF%D0%B8%D0%BB%D0%B5%D1%88%D0%BA%D0%BE/", "text": "\n                    Ресторант в английския град Нортхамптън издирва посетител, който изявил желание да се ожени за своето любимо ястие от пилешко месо, съобщава в. \"Дейли мирър\". \"Ако можех да се венчая с това блюдо с къри, пилешко и манго, бих го направил без да се замисля\", написа в интернет доволният клиент. На отзива се натъкнал собственикът на ресторанта, който от своя ред написа: \"Блюдото наистина се харесва на не един посетител, но това е първото предложение за брак, което получаваме!\"\n\nСега заведението се опитва да открие автора на ласкавия отзив. Ако той наистина се съгласи да сключи брак с пилето от менюто, ресторантът е готов да поеме всички разноски, свързани със сватбата. Като сватбен подарък ресторантът ще предложи едногодишно изпращане на адрес на готови ястия за обяд.\n\n \n                    ", "date": "2018.04.22", "title": "Издирват кандидат жених за пилешко "}
{"url": "http://www.monitor.bg/a/view/36598-%D0%A6%D1%8A%D1%80%D0%BA%D0%B2%D0%B0-%D0%B1%D0%BB%D0%B0%D0%B3%D0%BE%D1%81%D0%BB%D0%BE%D0%B2%D0%B8-%D0%B0%D0%BB%D0%BA%D0%BE%D1%85%D0%BE%D0%BB%D0%B0/", "text": "\n                    В новосъздадената църква Габола в градчето Ориндж Фарм близо до Йоханесбург се благославя пиенето на алкохол, което не е считано за грях, предаде АП.\n\nСъздателят на новото вероизповедание е самопровъзгласилият се за папа Тсиетси Макити. По време на службите се консумира бира и уиски. Дори когато се ръкополагат нови свещеници, те се помазват с шотландския концентрат и пият от него от сребърна чаша. А миряните скандират \"Алелуя\" и на свой ред се черпят с пиво.\n\n\"Ние сме църква, която обединява всички южноафриканци, консумиращи алкохол и отхвърлени поради тази причина от останалите храмове, изтъква Тсиетси Макити. Църквата Габола има за цел да вкара отново в правата вяра отхвърлените ни братя и сестри, считани за грешници. Ние пием, за да се изцелим, за да вкараме Светия дух в нас!\", заявява основателят на алкохолното вероизповедание.\n\nНо мнозина в РЮА се чувстват скандализирани от практиките в църквата Габола. Традиционните свещеници настояват властите да я забранят. Мотивът им е, че последователите на \"папата\" Макити използват Библията по еретичен начин, като насърчават посещаването на кръчми и пиенето на алкохол. Формалният повод за забраната трябва да бъде неспазването на общинските закони в ЮАР, които не разрешават близкото съседство на храмовете с питейни заведения. А църквата Габола провежда своите служби в Ориндж Фарм именно в опушен бар.\nНеобичайните религиозни практики не са рядкост в РЮА. Неотдавна беше осъден пастор, който пръскаше лицата на богомолците с домашен инсектицид, за да ги освободи от злите духове.\n                    ", "date": "2018.04.22", "title": "Църква благослови алкохола "}
{"url": "http://www.monitor.bg/a/view/51179-%D0%95%D0%B2%D0%B0%D0%BA%D1%83%D0%B8%D1%80%D0%B0%D1%85%D0%B0-%D0%9C%D0%BE%D0%BD-%D0%A1%D0%B5%D0%BD-%D0%9C%D0%B8%D1%88%D0%B5%D0%BB-%D0%B7%D0%B0%D1%80%D0%B0%D0%B4%D0%B8-%D0%B7%D0%B0%D0%BF%D0%BB%D0%B0%D1%85%D0%B8/", "text": "\n                    Мон Сен Мишел - един от най-посещаваните туристически обекти във Франция - беше евакуиран като предпазна мярка заради подозрителен човек, който заплашил да се саморазправи със силите на реда, предаде Франс прес.\nНяколко очевидци забелязали този човек при идването му на острова в Нормандия, съобщи жандармерията, без да може да уточни дали той е имал терористични намерения.\nЕкскурзовод предупредил жандармерията, че в автобус до Мон Сен Мишел мъж се държал обезпокоително и отправял заплахи към полицаи и жандармеристи. Полицейски камери за видеонаблюдение го заснели на острова, но впоследствие го изгубили от поглед.\nВходящият туристически поток бил спрян, а хората, отседнали в хотели на острова, били изведени спокойно и без инциденти. Като предохранителна мярка прочутото абатство било затворено.\nПо данни на местните власти през 2014 г. Мон Сен Мишел, включен в списъка на ЮНЕСКО на световното културно-историческо наследство, е бил посетен от 2,3 милиона туристи.\n\n \n                    ", "date": "2018.04.22", "title": "Евакуираха Мон Сен Мишел заради заплахи "}
{"url": "http://www.monitor.bg/a/view/8725-%D0%91%D1%83%D1%80%D1%8F-%D0%BF%D0%BE%D0%BC%D0%BB%D1%8F-%D0%9C%D0%BE%D1%81%D0%BA%D0%B2%D0%B0/", "text": "\n                    Двама загинаха и десетки пострадаха от бури в Москва и столичния регион, информират руски ведомства.\n\nОсем души, сред които едно дете, пострадаха в събота от пориви на силен вятър в Московска област, съпътстван на места с гръмотевични бури, градушка, дъжд и сняг. Това съобщи пресслужбата на Андрей Воробьов, губернатор на Подмосковието.\n\nПо-рано Министерството на извънредните ситуации (МИС) съобщи за мъж, загинал в Митишчи край Москва при падане на барака, съборена от вятъра.\n\nТрима от пострадалите със средно тежки травми са настанени в болници. В самата столица загина едно момиче, върху което падна контейнер за боклук; пострадаха още 16 души, 14 от които са настанени в болници. Сред пострадалите в Москва има тримесечно дете.\n\nБурята повали над 580 дървета и три билборда в Москва, повредени са 92 частни МПС. В Подмосковието са повалени над 145 дървета и са повредени 17 коли. Вятърът причини нарушения в електроснабдяването на 655 жилищни сгради в 25 селища от областта.\n\nМИС разпространи прогнози, според които в Московска област се очакват и днес пориви на вятър със скорост до 17 м в секунда. Министерството препоръча на гражданите да затворят плътно прозорците, при нужда да изключат тока, газа и водоподаването, а в многоетажните блокове - да не използват асансьорите. Спасителите предупреждават, че не бива да се паркират коли под дърветата или край слабо закрепени конструкции, че хората трябва да заобикалят отдалеч нестабилните постройки, да странят от мостовете, далекопроводите и тръбопроводите.\n\nОбщо 12 региона в Централния и Северозападния федерален окръг на Русия пострадаха от бурните ветрове вчера и днес - най-вече Москва и Московска област, като изрежда подробни данни на МИС за повреди в електроснабдяването на 980 селища в 52 общини и други разнообразни щети, нанесени от стихията. За възстановяване на инфраструктурата са мобилизирани над 7100 специалисти от различни служби и ведомства.\n                    ", "date": "2018.04.22", "title": "Буря помля Москва"}
{"url": "http://www.monitor.bg/a/view/62513-%D0%A1%D1%8A%D0%BD%D0%B4%D0%B8-%D0%BF%D0%B8%D0%BF%D1%8A%D0%BB-54%D0%B3%D0%BE%D0%B4%D0%B8%D1%88%D0%B5%D0%BD-%D1%80%D1%83%D1%81%D0%BA%D0%B8-%D0%B0%D0%B3%D0%B5%D0%BD%D1%82-%D0%B5-%D0%BE%D1%82%D1%80%D0%BE%D0%B2%D0%B8%D0%BB-%D0%A1%D0%BA%D1%80%D0%B8%D0%BF%D0%B0%D0%BB/", "text": "\n                    Изданието \"Сънди пипъл\" цитира полицейски източници, според които следствието подозира, че акцията срещу двамата Скрипал е извършена от 54-годишен бивш служител на руската Федерална служба за сигурност. Той бил известен с прякора \"Гордон\", използвал също фалшивото име Михаил Савицкис и още два псевдонима. Таблоидът твърди, че според полицията този човек е напуснал вече Острова и се е върнал в Русия, а в операцията срещу двата Скрипал е действала група от общо 6 души. \"Гордон\" бил експерт по източни бойни изкуства, по-специално по жиу-жицу, имал юридическо образование и бил в списъка с \"активни резерви\" на ФСС, тъй че имало възможност да е използван за мисии в чужбина.\n\nСпоред изданието британското следствие научило името на заподозрения на 16 април след петчасов разпит на Борис Карпичков, 59-годишен бивш служител от КГБ, избягал през 1998 г. във Великобритания. Той бил ръководител на \"Гордон\" по време на операция в Латвия в началото на 90-те. Вестникът помества дори снимка на предполагаемия изпълнител, но прикрива с черен правоъгълник очите и замъглява цялото лице, което прави разпознаването невъзможно.\n\nВ събота \"Дейли телеграф\" съобщи, че британската полиция е установила ключовите заподозрени в покушението срещу двамата Скрипал. По данни на вестника полицията се опитва сега да образува дело срещу \"лица, представляващи интерес за следствието и предполагаемо завърнали се в Русия\". Според изданието властите във Великобритания смятат, че двете жертви са били отровени в дома им в Солсбъри от ударна бойна група, изпратена на Острова от руските власти. Агентите на Москва обработили с течно отровно вещество дръжката на вратата в жилището на Сергей Скрипал, се казва в материала.\n\nСкотланд Ярд не коментира информацията на таблоида \"Сънди пипъл\".\n\n\n \n                    ", "date": "2018.04.22", "title": "\"Сънди пипъл\": 54-годишен руски агент е отровил Скрипал "}
{"url": "http://www.monitor.bg/a/view/69515-%D0%A4%D1%80%D0%B0%D0%BD%D1%86%D1%83%D0%B7%D0%B8-%D0%B2%D0%B4%D0%B8%D0%B3%D0%B0%D1%82-%D0%BF%D0%BB%D0%B0%D1%81%D1%82%D0%BC%D0%B0%D1%81%D0%BE%D0%B2%D0%B0-%D0%B7%D0%B0%D0%B2%D0%B5%D1%81%D0%B0-%D0%BF%D0%BE-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D1%81-%D0%98%D1%82%D0%B0%D0%BB%D0%B8%D1%8F/", "text": "\n                    Стотина активисти на дясната френска екстремистка организация „Generation Identitaire” вдигнаха тази сутрин „пластмасова завеса“ по границата с Италия в района на прохода „Стълбата“. Той се намира на стотина километра западно от Торино и по-точно край градчето Бардонекия, където неотдавна група митничари и жандарми на съседите тарашиха център за мигранти без разрешение на властите в Рим. Съоръжението е от оранжеви мрежи за преграждане на ски писти, тоест то е нещо като символична стена, с която обаче майсторите му демонстрират твърдите си намерения да бранят Франция от нелегални имигранти. А мястото за изграждането му не е избрано случайно – според неофициалната френска статистика през последните няколко години проходът „Стълбата“ е бил използван от хиляди пришълци от Африка и Близкия Изток за нелегално преминаване пеша на границата в посока Париж.\n\n„Ще завладеем алпийския проход, защото само така ще сме сигурни, че нито един нелегален имигрант няма да може да влезе във Франция!“ – заяви пред италиански и френски журналисти говорителят на екстремистите Ромен Еспино. Той допълни, че освен с поставянето на символичната гранична стена, през следващите дни неговите хора ще изтарашат всяко кътче в района на „Стълбата“ в търсене на укрити мигранти и с цел да пресекат евентуални бъдещи опити за незаконно влизане на френска територия. „Французите повече не искат мигранти и мястото на тези нелегално пристигащи в държавата ни хора не е нито във Франция, нито в Италия, а в техните родни страни“ – каза още Роомен Еспино. Освен това говорителят обвини президента Емануел Макрон и правителството в Париж, че въобще не ги било грижа за охраната на държавните граници и че харчели народни пари за изграждането на центрове за мигранти, вместо да ги дадат за увеличаване на възнагражденията на служителите на граничната полиция и за съоръжаването й с модерна техника.\n\n Медиите на Апенините посочиха в коментарите си за „пластмасовата завеса“, че френското дясно екстремистко движение „Generation Identitaire” /“тъждествено“, „напълно еднакво“, „идентично“ поколение в превод на български – бел.кор./, вече има последователи както в самата Италия, така също в Австрия, Хландия, Чехия, Слвакия и др. страни. Членовете му го характеризират като надпартийна структура и са инициатори на международната акция “Closed Border” /Затворена граница – бел. кор./ - наименование, което бе изписано днес на огромно пано, опнато върху снега в алпийския проход. Най-шумната им операция пък е от миналото лято, когато наеха голям кораб, за да спират в Средиземно море натоварените с мигранти и насочили се към Европа плавателни съдове.\n                    ", "date": "2018.04.22", "title": "Французи вдигат „пластмасова завеса“ по границата с Италия"}
{"url": "http://www.monitor.bg/a/view/34253-%D0%A2%D1%80%D1%8A%D0%BC%D0%BF-%D0%BA%D0%BE%D0%BC%D0%B5%D0%BD%D1%82%D0%B8%D1%80%D0%B0-%D1%87%D0%B5-%D0%B8%D0%BC%D0%B0-%D0%BE%D1%89%D0%B5-%D1%80%D0%B0%D0%B1%D0%BE%D1%82%D0%B0-%D0%BF%D0%BE-%D0%A1%D0%B5%D0%B2%D0%B5%D1%80%D0%BD%D0%BE%D0%BA%D0%BE%D1%80%D0%B5%D0%B9%D1%81%D0%BA%D0%B0%D1%82%D0%B0-%D0%BA%D1%80%D0%B8%D0%B7%D0%B0/", "text": "\n                    Президентът на САЩ Доналд Тръмп коментира в Туитър, че северокорейската ядрена криза далеч не е приключила. В неделя той написа: \"Далече сме от решение по Северна Корея. Вероятно всичко ще се получи, а може би и не, само времето ще покаже\". Тръмп допълни обаче, че работата, която върши в момента, отдавна е трябвало да бъде свършена.\n                    ", "date": "2018.04.22", "title": "Тръмп коментира, че има още работа по Севернокорейската криза"}
{"url": "http://www.monitor.bg/a/view/15151-%D0%96%D0%B5%D0%BD%D0%B0-%D0%BF%D0%BE%D0%B2%D0%B5%D0%B6%D0%B4%D0%B0-%D1%81%D0%BE%D1%86%D0%B8%D0%B0%D0%BB%D0%B4%D0%B5%D0%BC%D0%BE%D0%BA%D1%80%D0%B0%D1%82%D0%B8%D1%82%D0%B5-%D0%B2-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    `Германската социалдемократическата партия (ГСДП) избра за свой председател бившата министърка на труда Андреа Налес - първата жена начело на най-старата политическа формация в страната, която ще има за задача да изведе социалдемократите от сегашната им криза, предаде Франс прес.\nНа извънреден конгрес в западния град Висбаден 47-годишната самотна майка Налес получи 66 процента от гласовете срещу бившата полицайка и кмет на Фленсбург, Зимоне Ланге.\n\"Днес на този партиен конгрес разбихме стъкления таван в ГСДП. И той ще остане отворен\", изрази задоволство Налес.\nАндреа Налес заменя на лидерския пост Мартин Шулц, който оглави партията през март 2017 г., но я доведе до най-тежкото й изборно поражение на 24 септември и напусна поста през февруари.\nЗа пръв път двете най-големи германски национални партии се ръководят от жени - социалдемократите от Налес, а консерваторите от Ангела Меркел. Жени заемат и ключови постове начело на крайната левица, еколозите и крайната десница.\nИзбирането на Налес е исторически момент, изрази задоволство и.д. лидер на социалдемократите, финансовият министър Олаф Шолц. По думите му това е \"знак за отдавна очакван прогрес и е хубаво, че настъпва сега\".\nАндреа Налес ще има за задача да сплоти раздираната от разделения партия, която с нежелание се включи в трета голяма коалиция с канцлерката Ангела Меркел.\nВ днешната си реч Андреа Налес обеща да се бори за повече социална справедливост в Германия. \"Солидарността е нещото, което най-много липсва в този глобализиран, неолиберален и свръхдигитализиран свят\", заяви тя.\nНалес изрази и решимостта си да спре възхода на крайнодясната популистка партия \"Алтернатива за Германия\". Това е борба за \"нищо по-малко от съхраняването на демокрацията\", каза тя.\n                    ", "date": "2018.04.22", "title": "Жена повежда социалдемократите в Германия "}
{"url": "http://www.monitor.bg/a/view/41449-%D0%9C%D1%8A%D0%B6%D0%B5-%D0%BF%D1%80%D0%B5%D0%B1%D0%B8%D1%85%D0%B0-%D1%81%D0%B5%D1%80%D0%B2%D0%B8%D1%82%D1%8C%D0%BE%D1%80-%D0%B2-%D0%9F%D1%80%D0%B0%D0%B3%D0%B0-%D0%BF%D0%BE%D1%80%D1%81%D0%B5%D0%B4-%D0%B1%D1%8F%D0%BB-%D0%B4%D0%B5%D0%BD/", "text": "\n                    Мъже с арабска външност пребиха почти до смърт сервитьор в центъра на Прага. Поводът - не им дал да пият от алкохола, който си носели със себе си. Всичко това се е отиграло пред очите на десетки ужасени свидетели. \"В събота след 19 часа група чужденци са нападнали сервитьор, който им направил забележка, че не могат да внасят и пият алкохол в заведението. Заради това се стига до свада, която прераства в брутален и жесток бой\", съобщава говорителят на полицията в чешката столица Ян Данек. Седемте чужденци налетели на бой и на други служители в ресторанта. Най-зле е пострадал сервитьорът. Те го съборили на земята и започнали с все сила да го удрят с юмруци и да го ритат. \"Когато видели, че сервитьорът е спрял да мърда, те се качили на трамвай и изчезнали в неизвестна посока. Сервитьорът е откаран в болницата с много тежко състояние, направена му е мозъчна операция заради силен кръвоизлив\", разкриват още от полицията. В момента полицията издирва нападателите, изпратени са запитвания до всички пенсиони, хостели и хотели с тяхното описание.\n                    ", "date": "2018.04.22", "title": "Мъже пребиха сервитьор в Прага порсед бял ден, спрял им пиенето"}
{"url": "http://www.monitor.bg/a/view/71599-%D0%9F%D0%B0%D1%81%D1%82%D0%B8%D1%80-%D1%80%D0%B0%D0%B7%D1%84%D0%B0%D1%81%D0%BE%D0%B2%D0%B0%D0%BB-%D1%81-%D1%82%D0%B5%D1%81%D0%BB%D0%B0-%D1%81%D1%8A%D0%B1%D1%83%D1%82%D0%B8%D0%BB%D0%BD%D0%B8%D0%BA/", "text": "\n                     \n\n \n\n \n\n45-годишен казанлъчанин, прехранвал се като пастир в землището на чирпанското  село Държава ще влезе за 8 години в затвора, реши състав на старозагорския окръжен съд по дело за зловещо убийство, станало на 20 септември м.г.\n\nОбвиняемият Николай Р., който до фаталната дата не е имал криминални прояви е направил пълни самопризнания  и изразил искрено разкаяние за случилото се. По думите му до убийството се стигнало след употреба на значително количество алкохол и обидни думи, изречени от жертвата / 54-годишен жител на Ямбол с когото често сядали на една маса/, за да се черпят.\n\nНиколай и по-възрастният му адаш изпили бутилка ракия и няколко бири , при опит на пастира да допие чашката на събутилника си той го нарекъл „алкохолик“ и това станало повод за кървавата драма.\n\nОсем тежки наранявания по главата и тялото на жертвата преброили съдебните медици при аутопсията на починалия ден по-късно в болницата ямболия. Те били нанесени с острието на тесла, която казанлъчанинът след сбиването старателно измил и скрил в карусерията на паркиран край фургона, където живеел камион. Умиращият мъж бил открит от арендатора на микроязовира в местността Сийчук , който пристигнал час след сбиването, за да донесе храна на пастира.\n\nПървоначално обвиняемият се опитал да излъже, че адашът му пристигнал в това състояние и че дори е правил опит да се обади на телефон 112, за да повика линейка. В хода на досъдебното разследване обаче станало ясно, че мобилния телефон на Николай Р. е бил изключен. Съдебният състав е уточнил, че изтърпяването на наложената присъда трябва да стане при първоначален строг режим.\n\nПрисъдата не е окончателна,  тя може да бъде обжалвана или протестирана в двуседмичен срок през Апелативен съд-Пловдив\n\n \n                    ", "date": "2018.04.22", "title": " Пастир разфасовал с тесла събутилник        "}
{"url": "http://www.monitor.bg/a/view/67084-25%D0%B3%D0%BE%D0%B4%D0%B8%D1%88%D0%B5%D0%BD-%D0%BC%D0%B5%D1%82%D0%BD%D0%B0%D0%BB-%D0%B1%D0%BE%D0%BC%D0%B1%D0%B8%D1%87%D0%BA%D0%B0%D1%82%D0%B0-%D0%BF%D0%BE-%D0%93%D0%B5%D1%80%D0%B3%D0%B0%D0%BD%D0%B0/", "text": "Ченгетата разпитали 64 сини фенове преди ареста на Йордан Исаев\n                    \nЗадържаният за инцидента със самоделна бомбичка, ранила униформени служители по време на футболния мач между ЦСКА и Левски на 18 април, е 25-годишен младеж от София. Той се е предал сам в полицията. Младежът сам се явил в полицията снощи в късните часове. Мъжът е разпознат от видеозаписите на камерите на стадиона от татуировка на крака.\n\n\n\n \n\nМетналият бомбичка по двама полицаи по време на мача ЦСКА-Левски на 18 април се опитал да се укрие. Роденият пред 1993-та година фен на сините бил търсен от полицията на всичките си известни адреси, дори по телефона, но го бил изключил. Все пак разследващите се свързали с него по друг мобилен и\n\n \n\n\n\nСлед множество разговори го убедили да отиде в СДВР събота вечерта, съобщи шефът на столичната полиция Ивайло Иванов. Задържаният по неофициални данни на се казва Йордан Исаев.\n\nКазал, че непознато за него лице подало бомбичката и маската. Това обаче се проверява. Първоначално, веднага след мача, полицаите проверявали младеж с татуировка на десния крак. Информацията обаче се оказала невярна, а задържаният няма никакви татуировки. Засега той не е имал криминални прояви и е бил известен на полицията само като фен на \"Левски\".\n\nЗа задържането му се стигнало след разпитването на 64-ма от привържениците на сините. Исаев е признал и пред роднини за случилото се. Те са били\n\n \n\n\n\nТе разбрали самоличността му още в петък сутринта. Въпреки че видеонаблюдението на стадиона не е успяло да заснеме мятането на бомбичката, в полицията пристигнали множество видеозаписи, благодарение на които се е стигнало до разкриването на престъплението. \n\n\n\n \n\nСамият Исаев е обяснил, че искал да хвърли бомбичката по пистата, според Иванов обаче това е малко вероятно, тъй като пистата се намира пред Сектор Б, а взривното устройство е летяло до Сектор А.\n\n \n\n\n\nПръсналите се стъкла раниха сериозно полицайката Гергана Зашева - Методиева и колегата й Петър Иванов, който се размина с по-леки наранявания. \n\nУтре прокуратурата ще поиска постоянен арест за задържания. Той може да получи между 5 и 15 години затвор по обвинения за причиняване на тежка телесна повреда на длъжностни лице.\n\n\n \n                    ", "date": "2018.04.22", "title": " 25-годишен метнал  бомбичката по Гергана"}
{"url": "http://www.monitor.bg/a/view/39036-%D0%90%D0%B2%D1%82%D0%BE%D0%B1%D1%83%D1%81-%D0%B1%D0%BB%D1%8A%D1%81%D0%BD%D0%B0-82%D0%B3%D0%BE%D0%B4%D0%B8%D1%88%D0%BD%D0%B0-%D0%BD%D0%B0-%D0%BF%D0%B5%D1%88%D0%B5%D1%85%D0%BE%D0%B4%D0%BD%D0%B0-%D0%BF%D1%8A%D1%82%D0%B5%D0%BA%D0%B0-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "\n                    82-годишна жена от Пазарджик е в болница с тежки травми, след като е била блъсната от автобус на междуградския транспорт в Пазарджик. Бабата пресичала на пешеходна пътека в района на моста на река Марица, когато върху нея връхлетял автобуса. По информация на нейни съседи жената отивала до близък хипермаркет, за да си напазарува и пресичала на пешеходната пътека от жилищните блокове към магазина, когато откъм моста се задал автобусът. тъй като бабата вървяла бавно возилото не могло да спре и блъснало старицата. Инцидентът е станал по обяд, а пострадалата баба веднага е била транспортирана в местната болница в тежко състояние. На шофьора на автобуса е направен тест за алкохол и той е отрицателен. Живеещи в квартала разказаха, че в този участък от кръговото на моста на Марица в посока библиотеката водачите на превозни средства карат твърде бързо и почти не спират на пешеходците, които пресичат пътното платно на пътеките тип“зебра“. Преди време неразумен шофьор на „Опел“ едва не е прегазил майка с бебешка количка, която е пресичала на същото място към магазина.\n\n \n                    ", "date": "2018.04.22", "title": "Автобус блъсна 82-годишна на пешеходна пътека в Пазарджик"}
{"url": "http://www.monitor.bg/a/view/27890-26-%D0%B3%D0%BE%D0%B4%D0%B8%D0%BD%D0%B8-%D0%B7%D0%B0%D1%82%D0%B2%D0%BE%D1%80-%D0%B7%D0%B0-4%D0%BC%D0%B0-%D0%B4%D0%B8%D0%BB%D1%8A%D1%80%D0%B8-%D0%BF%D0%BB%D0%B0%D1%81%D0%B8%D1%80%D0%B0%D0%BB%D0%B8-%D0%B0%D0%BC%D1%84%D0%B5%D1%82%D0%B8-%D0%B7%D0%B0-261-%D0%B1%D0%BE%D0%BD%D0%B0-%D0%BD%D0%B0-%D0%BF%D0%BE%D0%BB%D0%B8%D1%86%D0%B0%D0%B9/", "text": "\n                    За 26 години общо в затвора отиват четиримата наркодилъри, които бяха заловени на магистрала „Тракия” край Пловдив през 2016г. при опит да пласират 8267,64 грама амфети за 248 029 лева на полицай под прикритие. Освен тази „сделка” на аутобана, срещи имало в София и в Харманли, като общо наркотикът е оценен за общо 261 182.67 лева. Подсъдимите Латин Стоянов, Юсеин Мустафов, Левент Шериф и Иван Симов трябва да платят и по 20 000 лева глоби, реши окръжният съд в Пловдив този четвъртък. Четиримата бяха признати за виновни с помощта на специални разузнавателни средства и разпити на полицая под прикритие.\n\nДрогата от магистралата била под формата на таблетки, щамповани с лого „Каптагон”. При анализ било установено, че те са смес от амфетамини, парацетамол и кофеин със съдържание на амфетамин 2,3 тегловни процента. Първата среща на Латин Стоянов и Юсеин Мустафов с ченгето под прикритие било на 6 ноември 2016г. в Харманли. Тогава дамата продали на полицая 407,69 грама таблетки „Каптагон” – смес на амфетамин и кофеин за 12 230 лева. На 17 ноември с.г. последвала среща в София със същия полицай под прикритие, на когото продали 55 сини таблетки „Супермен” – смес на метаамфетамин за 396 лева, както и 51 таблетки амфети с името „Конче”. Следващата среща била на 3 декември в София, когато същият полицай си купил от тях 45 грама таблетки „Катагон”. 11 дни по-късно на магистрала „Тракия” в района на бензиностанция до Пловдив Латин, Юсеин, Левент и Иван занесли над 8-те килограма амфети за над 248 бона и били арестувани. Окръжният съд в Пловдив призна четиримата за виновни, като даде по 7 години затвор на Латин Стоянов и на Юсеин Мустафов, а на останалите двама – по 6 години затвор. Решението не е окончателно и може да бъде обжалвано в 15-дневен срок.\n                    ", "date": "2018.04.22", "title": "26 години затвор за 4-ма дилъри, пласирали амфети за 261 бона на полицай"}
{"url": "http://www.monitor.bg/a/view/41610-%D0%9E%D0%B1%D0%B2%D0%B8%D0%BD%D0%B5%D0%BD%D0%B8-%D0%B7%D0%B0-%D0%B3%D1%80%D0%B0%D0%B1%D0%B5%D0%B6-%D0%BD%D0%B0-%D0%B1%D1%83%D1%81-%D1%81-%D1%86%D0%B8%D0%B3%D0%B0%D1%80%D0%B8-%D0%BF%D0%BE%D0%BB%D0%B8%D1%86%D0%B0%D0%B8-%D0%B8%D1%81%D0%BA%D0%B0%D1%82-%D0%BD%D0%B0-%D1%81%D0%B2%D0%BE%D0%B1%D0%BE%D0%B4%D0%B0-%D1%81%D1%8A%D0%B4%D1%8A%D1%82-%D0%B3%D0%B8-%D0%BF%D0%BE%D1%80%D1%8F%D0%B7%D0%B0/", "text": "\n                    Обвинените за грабеж на микробус с цигари за над 280 000 лева бивши полицаи Стефан Модев и Петър Атанасов се опитаха за пореден път да излязат на свобода. Адвокатите им внесоха в съда в Пловдив искане делото срещу тях да бъде върнато на прокуратурата за отстраняване на съществени, според защитата, процесуални нарушения. Едновременно с това искане те направиха опит мерките за неотклонение на двамата да бъдат променени от „задържане под стража” в по-леки, но удариха на камък.\n\nСпоред магистратите няма основания Модев и Атанасов да бъдат пуснати от ареста с по-леки мерки за неотклонение. Делото срещу тях за грабежа им от края на май 2017г. обаче ще бъде върнато на прокуратурата, решиха магистратите.\n\nДвамата бяха арестувани миналия юни, след като на 27 май 2017г. отмъкнали микробус, пълен с 37 350 кутии цигари на стойност 280 125 лева и други вещи за общо 288 408 лева. Според прокуратурата двамата са употребили по време на грабежа сила и заплашване, а отмъкнатото е в големи размери. След това престъпление и арестите на Модев и Атанасов, от дирекция „Вътрешна сигурност” започнали да разследват получени информации за замесени и други полицаи. Така, 10 месеца по-късно, бяха закопчани началникът на РУП Раковски Георги Илиев и подчинените му „младши разузнавач” в група „Криминална полиция Валентин Гоцев и младши инспектор Желязко Колев. За Модев и Атанасов било установено, че са извършили общо три грабежа на бусове с цигари без бандерол.\n\nРазследващите стигнали до данни, че през декември 2016г. Модев е снимал микробус с тайник за цигари на мъж от „Столипиново”, който бил изнудван за 20 000 лева. Мъжът се обадил на сина си, който предал на Стефан Модев 20 000 лева, съобщи на пресконференция преди дни окръжният прокурор на Пловдив Румен Попов. Той уточни, че задържаните последно трима полицаи са признали, че са получили по 1000 евро от сумата. Къде е остатъкът, не е ясно все още.\n\nМодев и Атанасов ще отговарят пред съда за общо три грабежа на бусове с цигари, а на Модев и тримата от РУП Раковски – Георги Илиев, Валентин Гоцев и младши инснпектор Желязко Колев са повдигнати обвинения за подкуп, получен, чрез изнудване от полицейски орган в съучастие, уточниха от окръжна прокуратура в Пловдив. По това им повдигнато обвинение ги грози затвор от 3 до 10 години, глоба до 20 000 лева и лишаване от права. По обвиненията за грабежите другите двама бивши вече полицаи ги грози затвор от 3 до 10 години.\n\n \n\n \n                    ", "date": "2018.04.22", "title": "Обвинени за грабеж на бус с цигари полицаи искат на свобода, съдът ги поряза"}
{"url": "http://www.monitor.bg/a/view/2247-%D0%9A%D0%B0%D1%80%D0%B0%D1%8F%D0%BD%D1%87%D0%B5%D0%B2%D0%B0-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%BD%D0%B5-%D0%BF%D0%BE%D0%BA%D0%B0%D0%B7%D0%B2%D0%B0-%D0%BF%D1%80%D0%BE%D0%B1%D0%BB%D0%B5%D0%BC%D0%B8%D1%82%D0%B5-%D0%BF%D0%BE-%D0%BF%D1%80%D0%B0%D0%B2%D0%B8%D0%BB%D0%BD%D0%B8%D1%8F-%D0%BD%D0%B0%D1%87%D0%B8%D0%BD/", "text": "\n                    Ако предложението на БСП за намаляване на депутатските заплати и ваканции е надлежно входирано в деловодството на Народното събрание то ще бъде разпределено по надлежния ред и всеки ще има възможност да огласи своята позиция на комисия и в пленарната зала, увери председателят на парламента Цвета Караянчева в интервю пред БНР.\n\nОтносно изявленията на президента Румен Радев от изминалата седмица, сред които и тези в лекцията му пред студенти в УНСС и призива му за изсветляване на процесите в държавата Караянчева заяви: „Президентът е институция и трябва да говори, да показва проблемите, но не по този начин, по който го прави. Трябва да чува и обратното мнение. Разбирам, че е военен, но не бива да реагира първосигнално и да напада личностно човек, който се е опитал да го критикува. Мисля, че това което той направи и личностно нападна г-н Цветанов, не му прави чест. Така не се прави.\"\n\nВизирайки критиките за некачествено законодателство на сегашния парламент Цвета Караянчева отчете, че „законодателството, което сега се прави, е по-качествено от правеното през годините назад, а парламентът е една от прозрачните институции\".\n\nОтносно апела на държавния глава за повече светлина в държавата и „да се включат прожекторите\", Караянчева изтъкна: „Нямаме драма в това. Аз не знам къде още трябва да се включат прожекторите в парламента. Всичко е отворено. Всичко е пред погледа на гражданите. Нека президентът да каже да спрем ли санирането, да спрем ли магистралите...\"\n                    ", "date": "2018.04.22", "title": "Караянчева: Президентът не показва проблемите по правилния начин"}
{"url": "http://www.monitor.bg/a/view/27698-%D0%A2%D1%80%D0%BE%D0%B9%D0%BD%D0%B0-%D0%B5%D0%BA%D1%81%D0%BF%D0%B5%D1%80%D1%82%D0%B8%D0%B7%D0%B0-%D1%80%D0%B0%D0%B7%D0%BA%D1%80%D0%B8%D0%B2%D0%B0-%D0%BF%D1%80%D0%B8%D1%87%D0%B8%D0%BD%D0%B0%D1%82%D0%B0-%D0%B7%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0%D1%82%D0%B0-%D0%BD%D0%B0-%D0%A2%D1%80%D0%B0%D0%BA%D0%B8%D1%8F/", "text": "\n                    Тройна експертиза ще решава разсеяност или повреда в автомобила на Цвета Таскова e причината тя да се блъсне с колата си в автобус на магистрала „Тракия”. При тежкия инцидент на 13 април загинаха шестима души, а други 26 бяха ранени. Както стана ясно миналата седмица огледът на колата е направен за 10 минути, а заключението е, че возилото е техническо изправено. Това бе и причината наблюдаващия прокурор Мирослав Ангелов да поиска най-тежката мярка за неотклонение за жената. Основната теза на прокуратурата е, че колата на Таскова се е ударила в предната лява гума на автобуса, при което той се е завъртял надясно и се е преобърнал в канавката. А шофьорката обяснила, че започнала изпреварване със скорост 110 км/ч, като в началото на маневрата усетила някаква несигурност в автомобила, който без причина се насочвал настрани. Опитала да го овладее, но не успяла. Затова е назначена нова, тройна експертиза.\n\nАвтоексперти коментираха пред Нова телевизия, че проверка и диагностика на един автомобил за 10 минути е доста бърз и нещателен оглед. „Ние за автомобили, които не са катастрофирали, отделяме по над 2 часа. В случая много човешки съдби са на кръстопът, визирам не само шофьорката и нейното семейство, а и много роднини на пострадалите и загиналите, които искат истината да излезе наяве”, коментира Румен Дунев, експерт и шампион по автомобилизъм. Според него автомобила само е отклонил движението на автобуса. „Ако един лекоатлет тича и малко дете се изпречи на пътя му и го бутне встрани, той може да излезе от пътеката, въпреки че тежи 80-100 кг, а детето – 20 кг”, коментира експертът.\n\n \n                    ", "date": "2018.04.22", "title": "Тройна експертиза разкрива причината за катастрофата на „Тракия“"}
{"url": "http://www.monitor.bg/a/view/26026-24-%D0%BF%D0%BB%D0%B0%D0%B6%D0%B0-%D0%B2%D1%8A%D0%B2-%D0%92%D0%B0%D1%80%D0%BD%D0%B5%D0%BD%D1%81%D0%BA%D0%BE-%D0%BD%D1%8F%D0%BC%D0%B0%D1%82-%D1%81%D1%82%D0%BE%D0%BF%D0%B0%D0%BD%D0%B8-%D0%B1%D0%B5%D0%B7-%D1%81%D0%BF%D0%B0%D1%81%D0%B8%D1%82%D0%B5%D0%BB%D0%B8-%D0%BE%D1%82-%D1%87%D1%83%D0%B6%D0%B1%D0%B8%D0%BD%D0%B0/", "text": "\n                    24 плажа във Варненска област остават без наематели и през този летен сезон. Те вече са в списъка на неохраняемите плажни ивици, за които държавата трябва да се погрижи и да им осигури водни спасители през лятото. Извън територията на Община Варна около 25 километра плажна ивица остават без концесионери.\n\nСред тях за поредна година са големи и атрактивни плажни ивици, като Камчия и Шкорпиловци, отбелязва БНТ. Основната причина да са без стопани и това лято е високата концесионна такса. Въпреки това, много отдивите плажове в общините Аврен, Бяла и Долни чифлик са предпочитани за почивка и за къмпингуване през лятото. Това създава сериозен финансов проблем за общините, които трябва да се грижат за почистването им, след като там няма концесионери. Аврен, която е една от малките общини във Варненско, трябва например да се грижи за една от най-големите пясъчни ивици - Камчия, без да печели от това.\n\nЕксперти са на мнение, че трябва да има друга форма за стопанисване. Плажовете трябва да се категоризират и от това да зависи концесионната им такса. На прага на летния сезона има достатъчно сертифицирани водни спасители, категорични са от БЧК, но въпреки това от Министерството на туризма обявиха, че при необходимост, могат да осигурят кадри от Молдова и Украйна, където заплатите са не повече от 100 евро месечно. „Естествено, когато дойдат тук, те ще получат една минимална работна заплата, която за тях ще е голяма. Така ще подбият цената на българския спасител и какво правим – работим против българските граждани” коментира ситуацията председателят на Областния съвет на БЧК-Варна, Илко Раев.\n\nБългарските спасители получават между 700 и 900 лева месечно, като повечето предпочитат да работят на басейн. Проблем остава набирането на спасители за плажовете, обяснява още специалистът. Ако цената на труда на спасителите падне, експертите очакват масово изтичане на кадри в чужбина. По данни на БЧК, за цялото Черноморие са необходими около 1300 водни спасители, а за Варненска област техният брой е около 350. От регионалната структура на Червения кръст гарантират осигуряването на необходимия брой спасители, не само за традиционните плажове, но и за неохраняемите, но посещавани места за летен отдих.\n                    ", "date": "2018.04.22", "title": "24 плажа във Варненско нямат стопани, без спасители от чужбина "}
{"url": "http://www.monitor.bg/a/view/68023-%D0%9F%D1%81%D0%B2%D0%B5%D0%B4%D0%BE%D0%B5%D0%BA%D0%BE%D0%BB%D0%BE%D0%B7%D0%B8%D1%82%D0%B5-%D0%BD%D0%B0-%D0%B1%D1%83%D0%BD%D1%82-%D1%81%D0%BF%D1%80%D1%8F%D1%85%D0%B0-%D0%B8%D0%BC-%D0%B1%D0%B5%D0%B7%D0%BF%D0%BB%D0%B0%D1%82%D0%BD%D0%BE%D1%82%D0%BE-%D0%BC%D0%BE%D1%80%D0%B5/", "text": "Кметът на Царево: Пътят до плажа е достъпен за всеки\n                    Псевдоеколозите, окупирали незаконно плажа „Корал“, се вдигнаха на бунт, защото им спряха безплатното море. Десетина активисти, подкрепящи т.нар. \"диво къмпингуване\", спретнаха смешен опит за бунт на къмпинга. Причина за акцията им стана решението на испанските собственици на терена зад плажната ивица, да го заградят с ограда.\n\nТеренът всяко лято бе превръщан от активисти на \"Зелените\" и \"Да(й), България\" в нелегален бивак със скандално ниска хигиенна култура и незаконно електричество и вода,. Новината за издигането на оградата, за която няколко години поред вече от община Царево настояват, за да се сложи край на нелегалното къмпингуване, бе обявена от\n\n \n\n\n\nсдружение \"Да запазим Корал\", което заяви, че се ограничавал достъпът до плажа и обяви сбор за протест в неделя. Всъщност обаче се ограничава само минаването през имота, собственост на испанския холдинг \"Ибердрола\", в който активистите на сдружението, често пъти през летните месеци паркираха караваните си без каквото и да било разрешение от притежателите на земята. Според кмета на Царево Георги Лачев малко вероятно е загражденията да касаят самия път, който води до плажа. По-скоро става въпрос за имота на испанска фирма, който в продължение на години бе нерегламентиран паркинг, твърди той. \"Написахме акт. Дори написахме два акта и може би това ги е провокирало да си заградят имотите. Това си е тяхно право\", заяви още той и посочи, че достъпът на автомобили до плаж \"Корал\" така или иначе е ограничен, тъй като ивицата е със статут на екоплаж.\n\nГодини наред активисти на всякакви \"зелени\" организации бивакуваха безплатно на къмпинг Корал, като опъваха палатките си в частни имоти, разположени на първа линия. След тримесечна ваканция на гратис,\n\n \n\n\n\nПочистването на боклуците оставаше в тежест на община Царево, която на свой ред налагаше глоби на собствениците на незаконно окупираните частни имоти. След серия от санкции, испанската фирма \"Ибердрола\", реши да сложи край на сагата с неканените къмпингари и огради имота си на къмпинг Корал с мрежа, като отряза достъпа до него. Тази съвсем законна мярка вбеси бивакуващите и въоръжени с плакати те демонстративно излязоха на протест. Представители на рехавата група, която наброяваше едва десетина души преминаха в контраатака и обявиха, че \"Ибердрола\" нямала право да вдига ограда, тъй като част от парцела им попадал в дюните. Освен това изплакаха, че оградата спирала свободния достъп до плажа.\n\nГолямата болка на зелените активисти обаче е, че повече няма да могат да опъват палатките си в чуждата частна собственост, която бяха превърнали в безплатен къмпинг. Вторият голям проблем е, че повече\n\n \n\n\n\nслед като около него се появи ограда и ще им се налага да вървят пеша до ивицата, която е със статут на екоплаж.\n\n\"Ако няма друг начин, то държавата да изкупи имота от фирмата и да освободи достъпа до плажа\", остроумно призоваха \"еколозите\", търсейки отчаяно начин да си осигурят отново безплатна почивка на море.  За да спечелят повече съмишленици в борбата срещу оградата, демонстрантите пуснаха в оборот старата песен, че целта им е да запазят Корал от застрояване, а според техни източници огражденията били вдигнатикато подготовка за предстоящото леене на бетон. Истината обаче е съвсем различна. Нито испанците от \"Ибердрола\", нито другите частни собственици в района могат да построят дори и барака, защото община Царево все още няма устройствен план. Брутална лъжа се оказа и твърдението, че с вдигнатата ограда се отрязва достъпът до плажната ивица. Проверка в регистрите и кадастъра на община Царево установи, че\n\n \n\n\n\n\"Фактът, че през някакъв частен имот години наред незаконно са преминавали стотици автомобили и гумите им са утъпкали трасе, това не означава, че там има път\", заяви кметът на Царево инж. Георги Лапчев. Той бе категоричен, че общината ще продължи стриктно да спазва законите и проверките срещу незаконното диво къмпингуване ще продължат. \n\n\"Законите в нашата държава трябва да се спазват от всички и ако на някого не му харесва закона, то не значи че трябва да се правят компромиси. Живеем в държава-членка на Европейския съюз, в която частната собственост е неприкосновена. В същото време обществото ни е демократично и всеки има право да протестира\", коментира кметът на Царево. Жителите на общината приветстваха открито оградата и видяха в нея надежда, че най-после ще секне нашествието на авантаджиите на къмпинга. \n\n\"Тук идват само едни и същи хора всяко лято. Почиват по три месеца без да платят и една стотинка - нито за палатки, нито за каравани, а накрая оставят сметище. От тях нито туризма печели, нито общината. А като теглим чертата накрая ние всички им плащаме сметката. Рушат природата на поразия и нагло се бият в гърдите, че идват тук за да пазят дюните. Как пазят дюните, като ги затрупват с остатъци от храна и фекалии. А сега тръгнали да протестират защо собствениците си заградили имота. Ами техните имоти, апартаментите и колите им - да не би случайно да са ги предоставили за обществено ползване\", гневят се местните жители.\n                    ", "date": "2018.04.22", "title": "Псведоеколозите на бунт,  спряха им безплатното море     "}
