{"url": "http://www.monitor.bg/a/view/27125-38-000-%D0%BD%D0%B5%D0%B7%D0%B0%D0%B2%D1%8A%D1%80%D1%88%D0%B8%D0%BB%D0%B8-%D1%81%D1%80%D0%B5%D0%B4%D0%BD%D0%BE-%D0%B8-%D0%B2%D0%B8%D1%81%D1%88%D0%B5-%D0%B7%D0%B0-%D0%B3%D0%BE%D0%B4%D0%B8%D0%BD%D0%B0/", "text": "Преждевременно приключили образованието са намалели\n                     \n\n \n\n\n\n13,2% от младежите между 18 и 24 години са преждевременно напуснали системата на образованието през 2017 г. в България. Това показват данните на Евростат. Проверка на „Монитор“ в НСИ показа, че през 2016/2017 година студентите са били 243 000, а завършилите средно – 45 000 или според тези данни близо 38 000 души не са завършили. Те са по-малко спрямо 2016 г., когато хората, приключили своето образование между 18 и 24 години, са били 13,8%. Това сочат данните на Евростат.\n\nПървенец в задържането в системата за образование е Хърватия, където напусналите са едва 3%.\n\n\n\n\n\nмладежи приключват обучението си преждевременно. Въпреки спадат на преждевременно напусналите, българските ученици и студенти отново са под средният процент от 10,6% за Европейския съюз. За последно през 2012 г. с 12,5 % България се намираше под средното ниво от 12,7%.\n\nПовече от 10% са българчетата, които не посещават училище между 4-годишна или началната възраст на задължително образование. Спрямо статистиката, за 2015 г. децата, които посещават учебни заведения, са 89,2%. По този показател средното ниво за Европейският съюз е 94.8%, като спрямо 2014 процентът на децата, посещаващи училище, е нараснал с 0.5.\n\nСтатистиката сочи и процентът на завършилите висше образование на възраст между 30 и 34 години. В България за 2017 г. са\n\n\n\n\n\nза Европейския съюз (39,7%).\n\nСпрямо 2016 г. има спад от под един процент, когато придобилите висше образование са били 33,8%. В Литва завършилите са най-много – 58.2%.\n\nЗа 2016 г. в България има 22,4% младежи на възраст между 15 и 29 години, които нито работят, нито учат. Те са с 8,2 процента от средното ниво за Европейският съюз (14,2%), сочи още статистиката. В Италия почти ¼ (24,3) от младежите не работят или учат, докато в Холандия те са само 6,3%.\n\nПървенец при наетите от наскоро завършилите е Малта с 96,6%. Дипломиралите се между 20 и 34 години в България за 2016г., които успяват да започват работа са 72 %. По този показател страната ни се нарежда под средните 78.3% за Европейския съюз. Най-голяма е безработицата в Гърция. В южната ни съседка процентът на наскоро завършилите и започнали работа след това е 49.2.\n\nСтатистиката сочи и процента на възрастните, които участват в учебния процес. Те няколко пъти по-малко от средното за Европейският съюз. В България са едва 2.3%, а в Съюза – 10.9%.\n                    ", "date": "2018.04.11", "title": "38 000 незавършили средно и висше за година"}
{"url": "http://www.monitor.bg/a/view/23148-%D0%91%D0%BE%D1%80%D0%B8%D1%81%D0%BE%D0%B2-%D0%A9%D0%B5-%D1%81%D0%BF%D1%80%D0%B5%D0%BC-%D0%B8%D0%B7%D1%82%D0%B8%D1%87%D0%B0%D0%BD%D0%B5%D1%82%D0%BE-%D0%BD%D0%B0-17-%D0%BC%D0%BB%D1%80%D0%B4-%D0%BB%D0%B2-%D0%BE%D1%82-%D0%A2%D0%95%D0%9B%D0%9A/", "text": "\n                    \n\nДа се спрат корупционните схеми в системата на ТЕЛК и да се увеличи контрола, но без това да засегне истински нуждаещите се хора. Това обеща премиерът Бойко Борисов след заседанието на кабинета и след като пред Министерския съвет се проведе хиляден протест на хора с увреждания.\n\nПричината се оказа предложенията на здравното министерство за промени в наредбата за медицинската експертиза, на основата на която се отпускат инвалидни пенсии. Поправките предвиждаха степента на увреждане да се определя на база на основното заболяване, но не и за придружаващите. Така преди ден по нареждане на Борисов наредбата бе изтеглена от обществено обсъждане. И макар че управляващите промениха плановете си, хората с увреждания не се отказват от протеста.\n\n„Ни най-малко не сме мислили на някого да навредим. Точно обратното. Но хора, които не заслужават и са взимали тези пари или има корупционни схеми в ТЕЛК-вете, това не може продължи“, каза той и призова за диалог. Премиерът увери, че следващите два дни ще има срещи между организациите на хората с увреждания и министрите – на труда и социалната политика Бисер Петков и на здравеопазването Кирил Ананиев, на които ще присъства и вицепремиерът Валери Симеонов. Именно на тях ще се обсъди всичко „точка по точка, детайл по детайл“. Относно ТЕЛК, Борисов увери, че ще се използва всеки ресурс на държавата за по-голям контрол над работата на комисиите. „От там започва проблемът. Целта е да останат повече ресурс за хората, а не да се пренасочва“, обясни премиерът. Именно, за да са спокойни и хората с увреждания Ананиев е изтеглил наредбата, така че с в спокоен диалог да се реши този проблем. 1,7 млрд. лева отиват в този процес и един по-добър контрол ще е от полза за всички, каза Борисов. Той припомни, че вицепремиерът Валери Симеонов с екип от експерти и министри над 5 месеца е работил по темата, като целта е била фалшивите ТЕЛК-ове и източването на ресурс да спре, а не да се ощетяват дадени хора. Борисов заяви още, че спирането на източването на системата от хора, които злоупотребяват, е било едно от условията и в коалиционното споразумение между ГЕРБ и патриотите.\n\n\n\n\n \n\n\n \n                    ", "date": "2018.04.11", "title": "Борисов: Ще спрем корупционните схеми с ТЕЛК, в системата се наливат 1,7 млрд. лева (ОБНОВЕНА)"}
{"url": "http://www.monitor.bg/a/view/41922-%D0%9F%D1%80%D0%BE%D0%B4%D0%B0%D0%B2%D0%B0%D1%82-%D0%BF%D1%80%D0%B8%D0%BD%D1%86%D0%B5%D1%81%D0%B8-%D1%81-%D0%BC%D1%83%D1%85%D1%8A%D0%BB-%D0%B2-%D1%83%D1%87%D0%B8%D0%BB%D0%B8%D1%89%D0%B5%D0%BD-%D1%81%D1%82%D0%BE%D0%BB/", "text": "\n                    Принцеса с добавка мухъл предлагат в стола на столичното училище 129-о ОУ ”Антим 1”. Това сподели в социалните мрежи един от учениците на школото.\n\nВ поста момчето обяснява и за реакцията на служителите в стола на 129-о, по-известно като Първа испанска гимназия. Жената му връща двата лева, с които си е купил „принцесата”, и бързо го отпраща да си ходи, за да може да скрие „вкусотиите“. От част коментарите става ясно, че детето не е единственото, което е яло от сандвичите, а потърпевши са цял клас. Това предизвика тревога у един от потребителите, който бе силно възмутен от цялата ситуация: „Нека всички да видят недобросъвестните печалбари, които тровят децата. Този сандвич със сигурност им е останал в лавката преди пролетната ваканция. Дано няма натровени деца.!“ Други последователи на групата обръщат ситуацията на шега, казвайки, че самата сума за филийката е престъпление, че това е синьо сирене или че „руснаците са виновни“.\n                    ", "date": "2018.04.11", "title": "Продават принцеси с мухъл в училищен стол"}
{"url": "http://www.monitor.bg/a/view/79699-%D0%97%D0%B0%D0%BF%D0%BE%D1%87%D0%BD%D0%B0-%D0%B7%D0%B0%D0%BB%D0%B5%D1%81%D1%8F%D0%B2%D0%B0%D0%BD%D0%B5-%D0%BD%D0%B0-%D0%B8%D0%B7%D0%B3%D0%BE%D1%80%D0%B5%D0%BB%D0%B8%D1%82%D0%B5-%D0%B3%D0%BE%D1%80%D0%B8-%D0%BA%D1%80%D0%B0%D0%B9-%D0%9A%D1%80%D0%B5%D1%81%D0%BD%D0%B0/", "text": "\n                    6500 фиданки от черен бор и зимен дъб, произведени в разсадниците на ЮЗДП, на площ от 13 дка вече са залесени на мястото на опожарените гори над село Стара Кресна.\n\nПовече от 240 работници и служители на предприятието се включиха в залесяването над едно от селата, където през лятото на миналата година опустошителен пожар унищожи хиляди декари иглолистни и широколистни насажденияе. Служители на Югозападното държавно предприятие и „ДГС Кресна”, Изпълнителната агенция по горите, регионалните дирекции по горите в София и Благоевград и Дирекция на Природен парк „Витоша“ взеха участие в залесяването.\n\nИнж. Дамян Дамянов, директор на ЮЗДП и екипа му започнаха акцията по залесяване от рано сутринта с почистване на площите от остатъците след изведената сеч, подготовка на тераси, изкопаване на дупки и залесяване на фиданките.\n\nВ дейностите по възобновяване на пострадалите горски територии активно участие взеха и хората, които професионално са ангажирани с потушаването на огнените стихии и ежедневно са свидетели на пораженията от тях – Столична дирекция „Пожарна безопасност и защита на населението“ и районните служби в Благоевград, Кюстендил, Перник и Сандански.\n                    ", "date": "2018.04.11", "title": "Започна залесяване на изгорелите гори край Кресна"}
{"url": "http://www.monitor.bg/a/view/83343-%D0%9A%D0%BC%D0%B5%D1%82%D1%8A%D1%82-%D0%BD%D0%B0-%D0%A1%D0%BE%D0%BF%D0%BE%D1%82-%D0%BD%D0%B0-%D1%81%D1%8A%D0%B4-%D0%B7%D0%B0%D1%80%D0%B0%D0%B4%D0%B8-%D0%B7%D0%B0%D0%BF%D0%BB%D0%B0%D1%85%D0%B8/", "text": "\n                    \nКметът на Сопот Деян Дойнов ще се изправи пред карловския съд на 24 април, за да отговаря за хулиганство, съобщи \"Блиц\".\n\nГрадоначалникът ще бъде съден за нанасяне на обида в качеството му на длъжностно лице, към друго длъжностно лице - зам.-председателят на общинския съвет в Сопот Марин Будуров. На 16 февруари, по време на заседание на местния парламент, кметът Дойнов е отправил груби и обидни изрази и заплахи към Бодуров. Това е станало когато зам.-председателят е давал обяснение за свой отрицателен вот по дадена точка. Била е образувана преписка за хулиганство, а окръжна прокуратура в Пловдив е разпоредила в районен съд Карлово да започне да се разглежда дело за административно наказание на Дойнов за хулиганство.\n\nПреди броени дни пък от ГЕРБ обявиха, че ще ссезират прокуратурата за злоупотреби в управляваната от червения градоначалник община. Ствало дума за нанесени вреди в размер на около 10 милиона лева.\n\n\n\n \n\n                    ", "date": "2018.04.11", "title": "Кметът на Сопот на съд заради заплахи"}
{"url": "http://www.monitor.bg/a/view/87490-%D0%9B%D0%B8%D0%BD%D0%B5%D0%B9%D0%BA%D0%B0-%D1%81%D0%BF%D1%80%D1%8F-%D0%BD%D0%B0-%D0%BF%D1%8A%D1%82%D1%8F-%D0%B7%D0%B0-%D0%B4%D0%B0-%D1%81%D0%BF%D0%B0%D1%81%D0%B8-%D0%B1%D0%BB%D1%8A%D1%81%D0%BD%D0%B0%D1%82%D0%BE-%D0%BA%D1%83%D1%87%D0%B5/", "text": "\n                    \nФелдшер в Бърза помощ спря линейка, за да помогне на блъснато куче. Случката се разиграла вчера по пътя от Пловдив за Брестник. Животното е ударено от кола, чийто шофьор очевидно не е счел за нужно да спре и пътуващите в този момент д-р Николай Вършилов и Дияна Плачкова го видели простряно на пътя. Двамата спрели, за да се опитат да му помогна, пише trafficnews.bg. Единствената кола, която спряла да помогне на двамата пък, била линейката с екипа на Центъра за спешна медицинска помощ.\n\nЖената, която е оказала първа помощ на кучето, се казва Вили Батакчиева, сподели Дияна, която отишла в клиника \"Заравет\" в Пловдив заедно с кучето, на което му били направени снимки. Най-вероятно животното е блъснато в главата и ще има нужда от финансова помощ за лечението му. Екипът на линейката се е прибирал към Куклен, когато е спрял да окаже помощ на пострадалото животно, не е пътувал към пациент по сигнал, уточни Дияна. И добави: \"Дано кучето да оживее!\".\n\n \n\n\n\n                    ", "date": "2018.04.11", "title": "Линейка спря на пътя, за да спаси блъснато куче"}
{"url": "http://www.monitor.bg/a/view/77817-%D0%91%D0%BE%D0%B9%D0%BA%D0%BE-%D0%9A%D0%BE%D1%86%D0%B5%D0%B2-%D0%B2%D0%BB%D0%B8%D0%B7%D0%B0-%D0%B2-%D1%83%D0%BF%D1%80%D0%B0%D0%B2%D0%B0%D1%82%D0%B0-%D0%BD%D0%B0-%D0%9C%D0%B5%D0%B6%D0%B4%D1%83%D0%BD%D0%B0%D1%80%D0%BE%D0%B4%D0%BD%D0%B0%D1%82%D0%B0-%D0%B1%D0%B0%D0%BD%D0%BA%D0%B0-%D0%B7%D0%B0-%D0%B8%D0%BA%D0%BE%D0%BD%D0%BE%D0%BC%D0%B8%D1%87%D0%B5%D1%81%D0%BA%D0%BE-%D1%81%D1%8A%D1%82%D1%80%D1%83%D0%B4%D0%BD%D0%B8%D1%87%D0%B5%D1%81%D1%82%D0%B2%D0%BE/", "text": "\n                    \nБившият ни посланик Бойко Коцев влиза в ръководството на Международната банка за икономическо сътрудничество (МБИС). Неговата кандидатура бе одобрена по време на заседанието на кабинета. Така дипломатът става член на Управителния съвет на банката мандат от пет години.\n\nКато представител на България в трезора той трябва да участва в оперативната дейност и управлението на банката и ще отстоява финансово-икономическите интереси на страната ни. В мотивите си от правителството посочват, че Коцев е с богата дипломатическа биография и има широка експертиза и професионално признание в областта на международните отношения. От кабинета изтъкват още, че в момента МБИС е в процес на трансформация за превръщането й в модерна международна банка за развитие. Тя на свой ред в работата си обръща внимание на проекти в такива сфери, които генерират растеж и са приоритетни за развитието на страните – членки, каквито са България, Виетнам, Полша, Монголия, Румъния, Русия, Словакия и Чехия. За България приоритетно е кредитирането в сферата на промишлеността, селското стопанство, търговията, транспорта и банковия сектор.\n\n\n \n                    ", "date": "2018.04.11", "title": "Бойко Коцев влиза в управата на  Международната банка за икономическо сътрудничество"}
{"url": "http://www.monitor.bg/a/view/63635-%D0%9D%D0%B0%D0%B4-100-%D1%81%D1%80%D0%B5%D1%89%D0%B8-%D0%BD%D0%B0-%D0%95%D0%A1-%D1%81%D0%B5-%D0%BF%D1%80%D0%BE%D0%B2%D0%B5%D0%BB%D0%B8-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0-%D0%BE%D1%82-%D0%BD%D0%B0%D1%87%D0%B0%D0%BB%D0%BE%D1%82%D0%BE-%D0%BD%D0%B0-%D0%91%D0%93-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE/", "text": "\n                    \nНад 100 срещи на ЕС са се провели в столицата на България от началото на БГ председателството, отчете ресорният министър Лиляна Павлова.\n\n\"Първите 3 месеца от председателството ни минаха успешно, дипломатично. Проведохме над 100 срещи в София и над 670 заседания на всички спомагателни органи на Съвета. Работихме по всяко едно досие и успяхме дори у скептиците да докажем, че сме професионално подготвени и не трябва да бъдем подценявани\", посочи министърът на българското председателство в ефира на БНТ. И добави: \"Приключихме досиетата с темата околна среда и климат, финансовия регламент, финансирането на политическите партии, командироването на работниците. Идват по-сложните 3 месеца, в които очакваме нелек дебат.\".\n\nТя коментира и реформите, предприети в Европол, които тръгнаха именно от София, \"За Европол, мога да кажа, че господин Цветанов извърши голям успех. 4 председателства преди нас работиха за реформата за убежища, ние направихме нещо радикално ново. Предложихме нова философия за това как да подходим по темата миграция, ние искаме темата да бъде разгледана много по-глобално\", коментира Павлова.\n\n\n \n                    ", "date": "2018.04.11", "title": "Над 100 срещи на ЕС се провели в столицата от началото на БГ председателството"}
{"url": "http://www.monitor.bg/a/view/4116-%D0%9F%D1%83%D1%81%D0%BD%D0%B0%D1%85%D0%B0-%D0%B3%D0%BE%D1%80%D0%B5%D1%89-%D1%82%D0%B5%D0%BB%D0%B5%D1%84%D0%BE%D0%BD-%D0%B7%D0%B0-%D0%BD%D0%B5%D1%80%D0%B5%D0%B4%D0%BD%D0%BE%D1%81%D1%82%D0%B8-%D0%B2-%D1%82%D1%83%D1%80%D0%B8%D0%B7%D0%BC%D0%B0/", "text": "\n                    \nПуснаха горещ телефон за нередности в туризма. От вчера (10 април) линията е активна и денонощно потребители ще могат да дават информация за незаконни или недобри практики в сектора. Това каза министърът на туризма Николина Ангелкова в сутрешния блок на Нова телевизия. Тя уточни, че всеки работен ден между 9:00 и 17:30 часа експерти от министерството ще изслушват и записват сигналите, през останалото време това ще става чрез автоматизирана система, която ще се проверява своевременно.\n\nТелефонът е 02/9046895, като цената на минута разговор ще е на тарифата на мобилния план на потребителя и няма да има допълнителна надценка. Сигнали може да се изпращат и на е-mail: nerednosti@tourism.government.bg. Министърът посочи още, че новата линия ще съществува заедно с открития през миналата година телефон за сигнали за нередности по плажа, който е доказал своята ефективност.\n\nХотел „Чифлика Палас Ризорт и Релакс“, станал известен като хотела на ужасите, е затворен, съобщи още Ангелкова. И допълни, че това е станало благодарение на усилията на министерството и съвместната работа с РЗИ Ловеч.\n\nВ момента виждам пропуски в последващия контрол, затова се стига до такива крайни случи, коментира министърът. По тази причина се подготвят промени в Закона за туризма, с които се предвижда създаване на звено за контрол към министерството. Правомощията на Министерството на туризма са да категоризира местата за настаняване и след 5 години, когато подадат заявление за прекатегоризация, се прави проверка. В момента трябва да чакаме друг орган да ни сигнализира за нередности, за да стартираме процедура за отнемане на звезди, каза министърът.\n\n\n \n                    ", "date": "2018.04.11", "title": "Пуснаха горещ телефон за нередности в туризма"}
{"url": "http://www.monitor.bg/a/view/57294-%D0%92%D1%8A%D0%BE%D1%80%D1%8A%D0%B6%D0%B5%D0%BD%D0%B8-%D0%BD%D0%B0%D0%BF%D0%B0%D0%B4%D0%BD%D0%B0%D1%85%D0%B0-%D0%B1%D0%B5%D0%BD%D0%B7%D0%B8%D0%BD%D0%BE%D1%81%D1%82%D0%B0%D0%BD%D1%86%D0%B8%D1%8F-%D0%B4%D0%BE-%D0%A8%D1%83%D0%BC%D0%B5%D0%BD/", "text": "Ударили продавачката с пистолет по главата, клиент е със счупен нос\n                    Двама души са били откарани в болница в Шумен, след като въоръжени и маскирани нападнали бензиностанция на „Петрол” близо до града, научи „Монитор”. По първоначална информация пострадалите са жената, която е работела нощна смяна на обекта и случаен клиент, който се случил там по време на нападението.\n\nАтаката станала към 1:30 през нощта срещу сряда. В бензиностанцията нахлули двама мъже, които били маскирани, единият от тях насочил пистолет към бензинджийката и я ударил с приклада по главата. С удари бил неутрализиран и клиентът, който по това време бил вътре.\n\nНа място минути по-късно пристигнали полицаи и гардове на частна охранителна фирма, които през цялата нощ извършваха оглед на местопроизшествието и не допускаха никой да наближи периметъра на бензиностанцията. В ранните часове на деня все още нямаше информация дали нападателите са си тръгнали от обекта с плячка.\nПо информация от дежурните в „Спешна помощ” продавачката на „Петрол” е със счупвания на пръстите, а мъжът със счупен нос. И двамата са отказали хоспитализиране и сутринта са били освободени по домовете им.\n                    ", "date": "2018.04.11", "title": "Въоръжени нападнаха бензиностанция до Шумен"}
{"url": "http://www.monitor.bg/a/view/3010-e%D0%BA%D0%BE%D0%B2%D0%B8%D0%BD%D0%B5%D1%82%D0%BA%D0%B8%D1%82%D0%B5-%D1%89%D0%B5-%D0%B4%D0%B0%D0%B4%D0%B0%D1%82-%D1%80%D0%B5%D0%B0%D0%BB%D0%BD%D0%B0-%D0%BA%D0%B0%D1%80%D1%82%D0%B8%D0%BD%D0%B0-%D0%B7%D0%B0-%D0%B0%D0%B2%D1%82%D0%BE%D0%BF%D0%B0%D1%80%D0%BA%D0%B0-%D1%83-%D0%BD%D0%B0%D1%81/", "text": "Мярката ще доведе до намаляване на фините прахови частици    * Много автомобили са без катализатори, затова е нужен по-строг контрол\n                    \n\n\n- Всъщност колко цвята ще бъдат тези винетки ще бъде записано в наредбата накрая. Това не е същественото. Подобна практика в момента има в два града в Германия, като предстои да се въведе и в други. Цветовете на стикерите, които ще бъдат залепени на автомобилите, ще дават право на кметовете да ограничават движението на колите в определени дни, в центровете на градовете или пък в целия град от гледна точка на нивото на изхвърлени газове. По-важното е, че стикерите ще бъдат поставяни при годишния преглед, който се извършва за всеки автомобил, и след измерване на нивото на изхвърлени газове.\n\n\n\n- Такава система има и в Италия, но разликата при нас ще е, че ще е на база на реално изхвърлени газове, докато в Германия е на база на евростандарта. У нас, знаете, че много автомобили нямат катализатори и затова се налага да се въведе по-строга мярка. Но това, че колата е стара, няма значение. Трябва да се проследи количеството на фините прахови частици, които се изхвърлят във въздуха, и кои коли ще бъдат ограничавани, ако се налага. Затова кметовете ще решават дали ще въведат мярката. Това ще доведе до намаляване на фините прахови частици в атмосферния въздух, което е много важно. Трябва да имате предвид, че проблем в Западна Европа са емисиите от въглероден диоксид, докато у нас са фините прахови частици. Нивата и на двете ще бъдат следени и ще се налагат глоби. Но както казах, мярката е само за определени дни, когато имаме завишение на фините прахови частици.\n\n\n\n- Не мога да кажа, защото предстои да се установи на годишните технически прегледи, които ще се извършат. Надявам се до 2-3 месеца мярката да стане факт и тогава ще имаме картина за реалното състояние на автопарка в България. Затова искам отново да изтъкна, че ако една кола има катализатор, няма проблем да се движи в страната.\n\n\n\n- Не мога да кажа. Не разполагам с такава информация.\n\n\n\n- Лично аз не разполагам с такива данни.\n\n\n\n- Кметовете на населени места би трябвало да преценят това. Те могат да налагат и такива мерки, но предполагам, че за момента мярката със стикерите, която ще въведем, е достатъчна. Така че градоначалниците си преценяват какво ще предприемат.\n\n\n\n- За мен няма голямо значение дали колата е стара, ако е снабдена с катализатори и филтри, не виждам проблем. Дори в момента се получава така, че ако закупиш автомобил от Германия, който е на няколко години, той е в по-добро състояние от по-нова кола, експлоатирана у нас. Това е субективно, не можем да разграничаваме автомобилите. Затова е добре нещата да се преценят на място, след като се види нивото на изхвърлените газове. Всичко друго не почива на някакви технически параметри.\n\n\n\n- Това касае товарните автомобили за изминал пробег. Другите автомобили ще бъдат с електронна винетка, която се заплаща за определен период. Но тогава ще има повече възможност за гъвкавост при плащането, защото ще може да се прави за по-кратки срокове. При електронна винетка няма да има нужда от отпечатване на стикери, залепване на стъклото. Те ще дават всякаква информация за автомобила - дали има „Гражданска отговорност” и др. Знаете, че в момента под 20 евро излиза преминаването през България, докато в Сърбия е двойно по-скъпо. Заради това ми се струва, че е по-реално както има европейско изискване замърсителят да плаща, това да важи и за шофьорите, които най-много увреждат пътната настилка.\n\n\n\n- Така е, според мен е правилно, че законът се разделя, защото в момента е натоварен с много теми, които не касаят движението по пътищата. Например обучението на водачите няма нужда да бъде в този закон. Автомобилите и сервизите също. В закона трябва да са включени само пътните знаци, маркировката, административните мерки, глоби. Що се отнася до жертвите от катастрофи, те наистина са много. Но трябва да отчетем, че през последните години все пак има тенденция към намаляване. Според евродиректива до 2020 година трябва да се намалят наполовина. За момента общо взето я изпълняваме. Но тук трябва да изтъкнем и премахването на камерите. Те доведоха до увеличаване броя на загиналите от 600 на 700 годишно. Миналата година отново ги въведохме, надявам се, че заедно с другите мерки, които предприехме, ще доведе до намаляване на жертвите. С една мярка няма как да бъде постигнат ефект.\n\n.\n\n- Така е, но предстои да бъдат въведени още. Имаме и нов тип камери, които засичат всяка една кола. Това нещо ще дисциплинира допълнително водачите.\n\n \n\n \n\n\n\nРоден е на 25 октомври 1973 г. в Карнобат\n\nИкономист по образование\n\nВладее английски език\n\nЗам.-председател на комисията по транспорт, информационни технологии и съобщения в НС\n\n\n \n                    ", "date": "2018.04.11", "title": "Eковинетките ще дадат  реална картина за автопарка у нас"}
{"url": "http://www.monitor.bg/a/view/40046-%D0%A1%D0%B1%D0%BB%D1%8A%D1%81%D1%8A%D0%BA-%D0%BD%D0%B0-%D0%BC%D0%BD%D0%B5%D0%BD%D0%B8%D1%8F-%D0%B2-%D0%A1%D1%8A%D0%B2%D0%B5%D1%82%D0%B0-%D0%B7%D0%B0-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82-%D0%BD%D0%B0-%D0%9E%D0%9E%D0%9D-%D0%B1%D0%B5%D0%B7-%D1%80%D0%B5%D1%88%D0%B5%D0%BD%D0%B8%D0%B5-%D0%B7%D0%B0-%D0%A1%D0%B8%D1%80%D0%B8%D1%8F/", "text": "\n                    Съветът за сигурност на ООН отхвърли руската проекторезолюция, предлагаща създаването на механизъм за разследване на химическите оръжия в Сирия. Тя не успя да събере необходимите 9 гласа. Русия пък наложи вето на проекторезолюцията на САЩ и така и двете не бяха приети.\n\nРусия призова Съединените щати да не предприемат военни действия в отговор на предполагаемата химическа атака в Сирия. Руският представител в ООН предупреди Вашингтон, че ще носи отговорност за всяко незаконно военно действие, което извършва.\n\nЗападните лидери обаче заявиха, че са се съгласили да работят заедно срещу отговорните за нападението от събота в град Дума.\n\nПреди това френският президент Еманюел Макрон заяви, че евентуални военни удари ще бъдат насочени към химически съоръжения на сирийския режим.\n\nБританнският премиер Тереза Мей, обаче, е поискала повече доказателства за химическите атаки в телефонен разговор с Доналд Тръмп.\n\n„Съединените щати за пореден път се опитват да заблудят международната общност и правят поредна стъпка към конфронтация. Ясно е, че днешната провокация няма нищо общо с желанието за разследване на случилото се в Дума, на 7 април. Не ни трябва създаване на механизъм за установяване на  фактите”, коментира Василий Небензя, представител на Русия в ООН.\n\n„Тази резолюция е стриктният минимум, който Съветът за сигурност може да направи в отговор на нападението. Съединените щати направиха всичко възможно, за да постигнат единство в Съвета за сигурност по този текст. Историята ще запомни този ден с това, че Русия избра да подкрепи едно чудовище пред живота на сирийския народ”, коментира Ники Хейли, представител на САЩ в ООН.\n\nТова е 12-ото руско вето на проекторезолюция на ООН за Сирия от началото на сирийската война през 2011 г., отбелязва АФП.\n\nПостоянният представител на Русия в ООН Василий Небензя смята, че САЩ и техните съюзници трябва да спрат да заплашват Сирия, тъй като съществува опасност от печални събития. Той заяви това във вторник.\n\nНебензя отбеляза в отговор на заявления на представителите на САЩ и Великобритания: \"Казвате, че сме много добри в игрите, не зная, не съм сигурен. Но затова зная със сигурност, че сте много добри в заплахите\". \"И тези заплахи, които сега произнасяте по отношение на Сирия трябва да ни тревожат извънредно много, защото може да стоим на прага на много тежки, печални събития\", добави той. Още веднъж бих ви помолил да се въздържите от тези планове, които, вероятно, реализирате за Сирия.\n\nЕвропейската агенция за контрол на въздушния трафик Евроконтрол предупреди авиокомпаниите да са предпазливи в полетите си над източното Средиземноморие заради възможно започване на въздушни удари по Сирия в следващите 72 часа, предаде Ройтерс.\n\nСпоред Евроконтрол може да бъдат използвани ракети въздух-земя и/или крилати ракети и е възможно от време на време да прекъсва функционирането на радионавигационната апаратура.\n\nАгенцията не уточнява произхода на потенциалните заплахи и се позовава на документ от Европейската агенция за безопасност на въздухоплаването.\n                    ", "date": "2018.04.11", "title": "Сблъсък на мнения в Съвета за сигурност на ООН без решение за Сирия"}
{"url": "http://www.monitor.bg/a/view/64827-%D0%A5%D0%B0%D0%BA%D0%B5%D1%80%D0%B8-%D0%B8%D0%B7%D1%82%D1%80%D0%B8%D1%85%D0%B0-despacito-%D0%BE%D1%82-youtube/", "text": "\n                    Хитът Despacito на Луис Фонси и Деди Янки бе изтрита от YouTube след хакерска атака. Това се случи броени дни, след като песента достигна рекордните 5 милиарда гледания в платформата за видеосподеляне, а заедно с нея бяха свалени още песни на Тейлър Суифт, Шакира, Дрейк, Селена Гомес и др.\n\nЗаподозрените хакери се представят под псевдонимите Prosox и Kuroi'sh, които са изписани под други клипове, които макар и да не са изтрити, са с променено заглавие. Атаката е засегнала каналите на изпълнителите в платформата Vevo, част от YouTube. Към момента цялото засегнато съдържание е възстановено.\n\nТова не е първа кибератака срещу сайта. Преди година хакери публикуваха видео с ръководство за това как се създава вирус. Те отново бяха изтрити бързо.\n                    ", "date": "2018.04.11", "title": "Хакери изтриха Despacito от YouTube"}
{"url": "http://www.monitor.bg/a/view/73282-%D0%91%D0%B5%D0%B7%D0%BF%D0%BB%D0%B0%D1%82%D0%BD%D0%B8-%D0%B3%D0%B8%D0%BD%D0%B5%D0%BA%D0%BE%D0%BB%D0%BE%D0%B3%D0%B8%D1%87%D0%BD%D0%B8-%D0%BF%D1%80%D0%B5%D0%B3%D0%BB%D0%B5%D0%B4%D0%B8-%D0%B2-%D0%9C%D0%B0%D0%B9%D1%87%D0%B8%D0%BD-%D0%B4%D0%BE%D0%BC/", "text": "\n                    Безплатни гинекологични прегледи ще се провеждат в специализираната АГ болница “Майчин дом” в София, съобщиха от там. Те ще се осъществяват от 16 април и ще продължат до 27 април. Инициативата се организира от екипа на изпълнителния директор на “Майчин дом” доц. д-р Иван Костов по повод Международния ден на здравето, който се отбелязва на 7 април.\n“Международният ден на здравето е прекрасен повод да припомним на всички наши пациентки, че трябва да следят внимателно своето здраве и да не пренебрегват редовните профилактични прегледи. И тъй като тази година 7 април беше по време на великденските празниците, аз и моят екип решихме да превърнем този един ден в цели две седмици с безплатните гинекологични прегледи”, коментира доц. д-р Костов. \nПрегледите включват ултразвукова и ендоскопска диагностика и са насочени към лечение на различни заболявания, засягащи половата система на жената като миомни болести, кисти на яйчниците, изпускане на урина, полепи по лигавицата на матката и стерилитет.\nКонсултациите ще се провеждат всеки ден между 13:00 и 14:30 ч. в “Майчин дом”. Всяка жена, която желае да се прегледа, може да направи това след предварително записване на телефон 02 9172 233. Записванията са възможни всеки работен ден между 10:00 и 12:00 часа.\n                    ", "date": "2018.04.11", "title": "Безплатни гинекологични  прегледи в „Майчин дом“ "}
{"url": "http://www.monitor.bg/a/view/52366-%D0%A0%D0%BE%D0%BC%D0%B0-%D0%BF%D0%BE%D0%B2%D1%8F%D1%80%D0%B2%D0%B0-%D0%B8%D1%81%D1%8A%D1%82%D0%B2%D0%BE%D1%80%D0%B8-%D1%87%D1%83%D0%B4%D0%BE-%D0%BD%D0%B0-%D0%9E%D0%BB%D0%B8%D0%BC%D0%BF%D0%B8%D0%BA%D0%BE/", "text": "„Ливърпул“ довърши „Манчестър Сити“ за историята\n                    Рома“ показа на целия свят какво означава да се бориш до край за това, в което вярваш. „Вълците“ се заканиха още преди двубоя, че няма да се предадат, а на терена на „Олимпико“ буквално разкъсаха „Барселона“ с 3:0 и сътвориха най-голямата сензация в тазгодишното издание на Шампионската лига. Възпитаниците на Еузебио Ди Франческо бяха безпощадни в реванша от 1/4-финалите и изхвърлиха каталунците от турнира с общ резултат 4:4 и гол на чужд терен. Въпреки силидната си преднина от 4:1 Меси и компания бяха бледа сянка на себе си и с нищо не защитиха големите си амбиции в турнира, допускайки пълен обрат.\n\nЕдин Джеко откри резултата още в 6-ата минута, Даниеле Де Роси удвои в 58-ата от дузпа, а Костас Манолас бе големият герой, вкарвайки третия гол в 82-ата минута. Така „Рома“ отива на полуфинал, а „Барса“ отпада за трета поредна година на тази фаза. Секунди след фиаското на „червено-сините“ медиите в Испания съсипаха от критики каталунците, като „Марка“ определи изхода от двубоя като „Края на империята на „Барса“. След епичната победа треньорът на „Рома“ Еузебио Ди Франческо заяви, че „вълците“ трябва да вярват, че имат сили да достигнат и до големия финал. „Силата на този отбор е в това, че гледа напред, а не назад. В неделя идва дербито на Рим, трябва винаги да гледаме към следващата цел. Разбира се, че трябва да вярваме във Финала. Защо да не вярваме? Никой не очакваше да стигнем толкова далеч. Всеки път трябва да вдигаме летвата още по-високо и да се целим в нещо още по-голямо. Не искам отбор, който лежи на лаврите си. Трябва да искаме повече и да осъзнаем, че винаги можем и по-добре”, коментира щастливият Ди Франческо.\n\nНа обратния полюс бе настроението в лагера на „Барселона“, като една от големите звезди на каталунците Андрес Иниеста хвърли бомбата след края на двубоя заявявайки, че това вероятно е последният му мач в този турнир.\n\nВ другия мач от вечерта „Ливърпул“ продължи да твори история, превръщайки се във втория английски тим с 10 полуфинала в КЕШ/ШЛ в историята си. Единственият клуб от Англия с повече участия на тази фаза в най-престижния европейски клубен турнир е „Манчестър Юнайтед“, който е достигал до полуфиналите 12 пъти. Играчите на Юрген Клоп надвиха с 2:1 „Манчестър Сити“ на „Етихад Стейдиъм“ и с общ резултат 5:1 елиминираха „гражданите“. Двубоят започна вихрено и Габриел Жезус изведе „Сити“ напред в резултата още във втората минута, но Мохамед Салах изравни в 56-ата минута, а в 77-ата минута Роберто Фирмино бе точен за 1:2.\n                    ", "date": "2018.04.11", "title": "„Рома“ повярва и сътвори чудо на „Олимпико“"}
{"url": "http://www.monitor.bg/a/view/44950-%D0%97%D0%B0%D0%B1%D1%80%D0%B0%D0%BD%D1%8F%D0%B2%D0%B0%D1%82-%D0%BD%D0%B0-%D0%9F%D0%B5%D0%BB%D0%B5-%D0%B4%D0%B0-%D0%BF%D1%8A%D1%82%D1%83%D0%B2%D0%B0-%D0%B7%D0%B0-%D0%BC%D0%BE%D0%BD%D0%B4%D0%B8%D0%B0%D0%BB%D0%B0/", "text": "Всичко зависи от състоянието му през юни, казват лекарите\n                    \n\nЛегендата на бразилския и световния футбол Пеле може да отмени планираното пътуване до Русия за световното първенство, което ще се проведе от 14 юни до 15 юли. Според бразилските медии Краля на футбола продължава да има здравословни проблеми. Последният такъв е болки в гърба.\n\nПри това положение 77-годишният Пеле вероятно ще остане в родината си, за да коментира мачовете за местна телевизия.\n\n„Всичко зависи от състоянието му през юни. Засега лекарите са категорични, че не бива да пътува, тъй като разстоянието до Москва е огромно”, лаконични са близки до ветерана пред бразилско издание.\n\nПеле е три пъти световен шампион с Бразилия. Първо триумфира с титлата през 1958 г. в Швеция, след четири години в Чили отново е на върха, а през 1970-а в Мексико пак прегръща най-ценния футболен трофей.\n\nЕдсон Арантeс до Насименто е роден в град Трес Корасоес, щата Минас Жерайс, а целият му живот е изпълнен с трудности и изпитания, които го съпътстват още от раждането му. В кръщелното му свидетелство са допуснати две грешки – първоначално е записан Едисон, а освен това рождената му дата е объркана и преместена с два дни по-рано – на 21 октомври 1940 г.\n\nИнтересен факт е, че Министерството на образованието на Бразилия му връчва медал, защото хиляди негови сънародници се научават да четат след излизането на биографията му „Аз, Пеле“. През декември 2000 г. ФИФА го определя за играч на ХХ век. Гласовете в интернет печели Марадона, но двамата с Пеле са обявени за победители, а списание „Тайм“ го поставя между стоте най-важни личности през ХХ век.\n\nПеле никога не е участвал на олимпийски игри, но МОК го обявява за най-великия спортист на ХХ век.\n\nВ края на 2014 г. Краля вече веднъж се пребори за живота си, след като получи усложнения след операция за премахване на камъни от бъбреците.\n\n\n \n\n\n \n                    ", "date": "2018.04.11", "title": "Забраняват на Пеле да пътува за мондиала"}
{"url": "http://www.monitor.bg/a/view/11879-%D0%A1%D0%B8%D0%BD%D1%8A%D1%82-%D0%BD%D0%B0-%D0%91%D0%B5%D0%BA%D1%8A%D0%BC-%D1%81%D0%B5-%D0%B7%D0%B0%D0%BB%D1%8E%D0%B1%D0%B8-%D1%81-%D0%BF%D1%80%D0%BE%D0%B3%D1%80%D0%B5%D1%81%D0%B8%D1%80%D0%B0%D1%89-%D0%BC%D0%BE%D0%B4%D0%B5%D0%BB/", "text": "\n                    \nКанадският модел Лекси Ууд скоро може да прекарва все повече време със семейство Бекъм, твърдят медиите в САЩ.\n\nСпоред лайфстайл изданието TMZ 19-годишната хубавица вече е станала гадже на най-големия от синовете на бившата футболна звезда Дейвид Бекъм - Бруклин, след като двамата бяха засечени да се целуват.\n\nОчаква се канадката да бъде приета още по-бързо, след като майката на Бруклин – Виктория, е преуспяващ дизайнер и двете ще имат много общи теми за разговор.\n\nКрасавицата вече има зад гърба си фотосесия за известното мъжко списание Playboy, както и за Vogue и други популярни модни списания.\n\nДоскоро Бруклин имаше връзка с Клоуи Мориц, която изглеждаше стабилна след последната им кратка раздяла през септември 2017 г. Двамата обаче не са се появявали публично от известно време, като последната им обща снимка е от средата на февруари.\n\nМориц спомена младия Бекъм в пост от март, в който му честити рождения ден с думите: \"Никога не спирай да се усмихваш. Обичам те, честит рожден ден!\".\n\nНикоя от звездите все още не е коментирала новината, но пък стана ясно, че синът на Виктория и на Дейвид си е татуирал pin-up красавица на ръката.\n\n\n \n                    ", "date": "2018.04.11", "title": "Синът на Бекъм се залюби с прогресиращ модел"}
{"url": "http://www.monitor.bg/a/view/30072-%D0%9F%D0%BB%D0%B0%D0%BC%D0%B5%D0%BD-%D0%9A%D1%80%D1%83%D0%BC%D0%BE%D0%B2-%D1%89%D0%B5-%D0%B4%D1%83%D0%BD%D0%B4%D1%83%D1%80%D0%BA%D0%B0-%D1%89%D0%B5%D1%80%D0%BA%D0%B0/", "text": "\n                    \nФутболистът на „Арда“ (Кърджали) Пламен Крумов се похвали с най-щастливата новина - вече е горд татко на малката Ема.\n\nТой съобщи за голямото събитие в социалните мрежи и публикува снимка заедно с още бременната майка на детето.\n\n„Благодаря ти любов моя, че ме дари с най-голямото щастие в моят живот. Добре дошла, Ема Пламен Крумова\", написа 32-годишният горд татко.\n\nПламен Крумов е израстнал в школата на „Локомотив“ (Сф). Пред януари 2008 г. преминава под наем за 6 месеца в арменския „Бананц“. През март 2009 г. се присъединява към „Миньор“ (Пк), а година по-късно заиграва в „Черноморец“ (Бс), където остава до началото на 2012 г. По-късно играе в Румъния, „Берое“, „Левски“, „Славия“ и „Локо“ (Пд).\n\n\n \n                    ", "date": "2018.04.11", "title": "Пламен Крумов ще дундурка щерка"}
{"url": "http://www.monitor.bg/a/view/14076-%D0%9B%D0%B0%D1%86%D0%B8%D0%BE-%D1%81-%D0%BC%D0%B8%D1%81%D0%B8%D1%8F-%D0%BE%D1%89%D0%B5-%D1%81%D0%BB%D0%B0%D0%B2%D0%B0-%D0%B7%D0%B0-%D0%A0%D0%B8%D0%BC/", "text": "Контузии мъчат Симоне Индзаги преди реванша с „Ред Бул“\n                    \nВ редиците на „Лацио“ кипи трескава подготовка за предстоящия утре вечер реванш от четвъртфиналите на Лига Европа срещу „Ред Бул“ (Залцбург). Въпреки успеха с 4:2 на „Олимпико“ „орлите“ са амбицирани да постигнат нов успех в Австрия и да затвърдят доброто си представяне в Европа. За „лациалите“ моментът е по-особен и заради подвига, който извърши „Рома“ в Шампионската лига след остраняването на „Барселона“. „Трябва да донесем още слава за Рим“, категорични бяха привържениците на тима в часовете преди двубоя. В редиците на Симоне Индзаги все още под въпрос е един от голмайсторите от първата среща Марко Пароло, който ще бъде до последно под въпрос за мача, тъй като все още се възстановява от травма в слабините. Марко пропусна победата срещу „Удинезе“ през уикенда и през цялата седмица се подготвяше на облекчен режим. Капитанът на „Лацио“ Сенад Лулич също може да пропусне мача поради травма в бедрото.\n\nВ лагера на съперника няма проблеми с контузени играчи, като треньорът Марко Розе е категоричен, че възпитаниците му са способни да направят пълен обрат. Амбициите на австрийците са да се върнат и на победния път в европейските клубни турнири, след като при загубата от „Лацио“ бе прекъсната серията на тима от 35 мача без загуба във всички надпревари. За последен път преди двубоят срещу „Лацио“, „Ред Бул“ загуби през август 2017 година, когато отстъпи на „Щурм“ (Грац) в двубой от австрийското първенство. Рефер на днешния сблъсък ще е Дамир Скомина, а останалите от бригадата са Юре Прапротник и Роберт Вукан като странични съдии, Матей Юг и Славко Винчич пък са зад вратите, а четвърти съдия е Томаш Кланчник.\n\nВ другите мачове от вечерта „Спортинг“ (Лисабон) посреща „Атлетико“ (Мадрид) с пасив от 0:2, ЦСКА (Москва) приема „Арсенал“ след загуба с 1:4 в Лондон, а „Марсилия“ е домакин на „РБ Лайпциг“ след минимално поражение с 0:1. Всички двубои са от 22,05 часа.\n\n\n \n                    ", "date": "2018.04.11", "title": "„Лацио“ с мисия „още слава за Рим“"}
{"url": "http://www.monitor.bg/a/view/22050-%D0%9D%D0%BE%D0%B2-%D0%BD%D0%B0-%D0%93%D0%B5%D1%80%D0%B5%D0%BD%D0%B0-%D0%A2%D0%B2%D1%8A%D1%80%D0%B4%D1%8F%D1%82-%D1%87%D0%B5-%D1%81%D1%82%D0%B0%D0%B2%D0%B0%D0%BC-%D0%B7%D0%B0-%D0%9B%D0%B0-%D0%9B%D0%B8%D0%B3%D0%B0-%D0%B8-%D0%A1%D0%B5%D1%80%D0%B8%D1%8F-%D0%90/", "text": "\n                    \nКупата на България и третото място във вътрешното първенство са основните цели пред „Левски“ до края на сезона, призна откритието в селекцията на „сините“ Хали Тиам в интервю за wiwsport.com. Той обясни, че адаптацията му е преминала много бързо и че харесва нивото на българското първенство, което наподобява полското.\n\n„За момента всичко върви добре. Намирам се в нов клуб, нова държава и ново първенство, което не е никак лесно, но пък имах късмета да попадна на страхотни съотборници. Те направиха адаптацията ми далеч по-лесна. Българското първенство е на добро ниво. Може би мога да го сравня с полското\", заяви Тима, като допълни, че е преминал през много отбори за кратко време, което му е помогнало да натрупа опит. „Започнах в Унгария, след това играх в САЩ и Турция. Преминах и през „Динамо“ (Москва) и сега съм в България. Благодаря на Господ, че ми дава възможността да играя и да развивам кариерата си. Искам да се развивам постоянно и по възможност да стигна до големите първенства. Не мога да говоря сам за себе си, но близки до мен твърдят, че съм футболист с качества за Ла Лига, Серия „А“ или Лига 1\", допълни Тиам.\n\n\n \n                    ", "date": "2018.04.11", "title": "Нов на „Герена“: Твърдят, че  ставам за Ла Лига и Серия „А“ "}
{"url": "http://www.monitor.bg/a/view/89359-%D0%93%D1%80%D0%B8%D1%88%D0%BE-%D1%81-%D1%8F%D0%BA%D0%B8-%D1%82%D1%80%D0%B5%D0%BD%D0%B8%D1%80%D0%BE%D0%B2%D0%BA%D0%B8-%D0%B2-%D0%9C%D0%BE%D0%BD%D1%82%D0%B5-%D0%9A%D0%B0%D1%80%D0%BB%D0%BE/", "text": "Сесил тръгна с убедителна победа във Флорида\n                    \n\nГригор Димитров тренира здраво за предстоящия сезон на клей. Вече повече от седмица най-добрият български тенисист е в Монте Карло, където набляга на упражнения за подобряване на физическата форма и придвижването по корта.\n\nВъпреки че преди ден в княжеството валя дъжд, Григор още от рано сутринта бе на стадиона за занимание със своя кондиционен треньор Себ Дюран.\n\nТурнирът от сериите „Мастърс 1000” в Монте Карло ще се проведе през следващата седмица, а сред участниците ще бъдат Рафаел Надал, Новак Джокович, Марин Чилич, Александър Зверев, Доминик Тийм, Давид Гофен и други.\n\nВ същото време Сесил Каратанчева започна с убедителна победа на турнира във Флорида (САЩ) с награден фонд от 60 хиляди долара. На старта българката разгроми с 6:2, 6:1 поставената под №8 Джейми Льоб от САЩ за 54 минути. От 2:2 в първия сет Сесил спечели четири поредни гейма за 6:2. Във втората част тя направи серия от шест поредни гейма от 0:1 до 6:1.\n\nВъв втория кръг българката ще играе срещу победителката от мача между американките Аманда Роджърс и Софи Чанг.\n\nЗа победата си Каратанчева заработи 8 точки за световната ранглиста, където е 229-а.\n\n\n \n\n\n \n                    ", "date": "2018.04.11", "title": "Гришо с яки тренировки в Монте Карло"}
{"url": "http://www.monitor.bg/a/view/42679-%D0%A8%D0%B0%D0%BC%D0%BF%D0%B8%D0%BE%D0%BD%D0%BA%D0%B8-%D0%BE%D1%82-%D0%A1%D1%8A%D1%80%D0%B1%D0%B8%D1%8F-%D1%89%D0%B5-%D0%B7%D0%B0%D1%89%D0%B8%D1%82%D0%B0%D0%B2%D0%B0%D1%82-%D1%82%D1%80%D0%BE%D1%84%D0%B5%D1%8F-%D0%92%D0%B0%D0%BD%D1%8F-%D0%92%D0%BE%D0%B9%D0%BD%D0%BE%D0%B2%D0%B0/", "text": "\n                    \n                                        \n                    За втора поредна година София – Европейска столица на спорта и БК „Славия“ организират международен турнир по баскетбол за девойки в памет на легендарната българска баскетболистка Ваня Войнова. Този уикенд, от 13 до 15 април 2018 г., зала „Триадица“ събира четири отбора, част от тях представители на престижни европейски школи в този спорт.\n\nСега надпреварата е за девойки до 14-годишна възраст, отборите се срещат по системата всеки срещу всеки, първите два тима играят финал, останалите ще спорят за третото място. Освен домакините от „Славия“ тази година ще участват отборите на „Радивой Корач“ от Сърбия, „Мелисия“ от Гърция и „Клубски патриот“ от Македония. Така на практика миналогодишните шампионки от „Радивой Корач“ ще имат възможност да защитят титлата си. В първото издание на турнира сръбкините записаха три победи и се наредиха първи пред състава на домакините, „Санга“ (Ит) и „Озона“ (Исп), като тогава участваха състезателки до 16-годишна възраст.\n                    \n                    \n                                    ", "date": "2018.04.11", "title": "Шампионки от Сърбия ще защитават трофея „Ваня Войнова“"}
{"url": "http://www.monitor.bg/a/view/21221-%D0%A1%D1%83%D0%BF%D0%B5%D1%80%D0%BC%D0%B0%D1%80%D0%B0%D1%82%D0%BE%D0%BD-%D0%BD%D0%B0-%D0%92%D0%B8%D1%82%D0%BE%D1%88%D0%B0-%D1%89%D0%B5-%D0%BF%D0%BE%D0%B4%D0%BA%D1%80%D0%B5%D0%BF%D1%8F-%D1%81%D0%BF%D0%BE%D1%80%D1%82%D0%B8%D1%81%D1%82%D0%B8-%D1%81-%D1%83%D0%B2%D1%80%D0%B5%D0%B6%D0%B4%D0%B0%D0%BD%D0%B8%D1%8F/", "text": "\n                    \nЩафетен супермаратон \"Един ден на Витоша\" ще стартира на 14 април в полунощ в подкрепа на спорта за хора с увреждания. Уникалното събитие ще започне със скоростно изкачване от Княжево до Копитото. В рамките на денонощието планината ще бъде „обиколена“ с повече от 15 спортно-туристически дейности. Инициатор и основен участник е Дойчин Боянов, алпинист и преподавател в НСА. В различните активности ще се включат елитни спортисти като Антония Григорова, Веселин Овчаров, Кирил Николов-Дизела и др., ще участват и активно спортуващи хора с увреждания - Иван Кожухаров (алпинист) и Владимир Гюров (хендбайк и ски).\n\n\n \n                    ", "date": "2018.04.11", "title": "Супермаратон на Витоша ще подкрепя спортисти с увреждания"}
{"url": "http://www.monitor.bg/a/view/11502-%D0%93%D0%BE%D0%BB%D0%B0%D0%B4%D0%B6%D0%B8%D1%8F%D1%82%D0%B0-%D0%BD%D0%B0-%D0%9B%D1%83%D0%B4%D0%BE%D0%B3%D0%BE%D1%80%D0%B5%D1%86-%D0%BE%D1%82%D0%B8%D0%B2%D0%B0-%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%BE%D1%82%D0%BE/", "text": "От 7 до 70 лева за дербито на „Герена“\n                    \nНападателят на „Лудогорец“ Якуб Швиерчок със сигурност ще играе на световното първенство в Русия. Това информират медиите в Полша, които акцентират на двата му гола при ключовата победа с 3:2 над ЦСКА-София за шампионата. Изданието niezalezna.pl пише, че полякът вече е с капарирано място за Мондиал 2018 през лятото. Швиерчок е в полезрението на националния селекционер Адам Навалка и включването му в състава няма да е нелогично с оглед на отличното му представяне. \"Швиерчок трябва да спечели състезание със сериозни конкуренти - Левандовски, Милик, Давид Ковнацки, Лукаш Теодорчик. Всички едва ли ще намерят място в състава за Русия. Якуб обаче има своите огромни шансове. Конкуренцията в атака е още по-свирепа\", пишат в Полша.\n\nЗаради силните си изяви се очаква голаджията да води атаката на „Лудогорец“ и в предстоящото гостуване на „Левски“. Мачът на „Герена“ е в събота от 20 часа, а преди него „орлите“ имат преднина от 6 точки на върха в Първа лига. Със сигурност аут от сметките на Димитър Димитров-Херо е халфът Анисе. Той скъса кръстни връзки по време на двубоя с ЦСКА-София и ще претърпи операция на коляното, след което ще отсъства около половин година от игра.\n\nМеждувременно от „Левски“ съобщиха, че вече са в продажба билетите за сблъсъка. Агитката на гостите, както и ултрасите в сектор „Б“ ще плащат по 7 лева за пропуск. Най-скъпи по традиция пък ще са талоните за ВИП зоната в сектор „А“, които ще струват по 70 лева, а в цената е включен и кетъринг.\n\n\n \n                    ", "date": "2018.04.11", "title": "Голаджията на „Лудогорец“ отива на световното"}
{"url": "http://www.monitor.bg/a/view/66589-%D0%A7%D0%B5%D0%BB%D1%81%D0%B8-%D1%81%D0%BC%D0%B5%D0%BD%D1%8F-%D0%90%D0%B7%D0%B0%D1%80-%D0%B7%D0%B0-%D0%91%D0%B5%D0%B9%D0%BB-%D0%9C%D0%B0%D1%80%D1%81%D0%B8%D0%B0%D0%BB-%D0%BD%D0%B0%D0%BF%D1%83%D1%81%D0%BA%D0%B0-%D0%AE%D0%BD%D0%B0%D0%B9%D1%82%D0%B5%D0%B4/", "text": "\n                    \n„Челси“ е съгласен да размени звездата си Еден Азар за двама от футболистите на „Реал“ (Мадрид). Става въпрос за уелския национал Гарет Бейл, който има сериозен опит във Висшата лига с екипа на „Тoтнъм“, и Дани Себайос, съобщава Don Balon.\n\nСпоред испанското издание треньорът на испанския колос Зинедин Зидан иска в състава си нов вратар и Азар, който има 15 гола за „сините” от началото на сезона във всички турнири. Гарет Бейл често лекува травми, но въпреки това е вкарал 11 попадения в 21 срещи от началото на сезона, а младият Дани Себайос е записал 9 мача и два гола с екипа на „Реал“.\n\nВ същото време е възможно мадридчани да се подсилят и с халфа на „Манчестър Юнайтед“ Антони Марсиал. Френският национал ще е сред най-апетитните хапки на трансферния пазар след края на сезона, като сериозен интерес към него имат също „Ювентус“ и „Атлетико“ (Мадрид). Марсиал е недоволен от статута си на резерва при Жозе Моуриньо и публично пожела повече игрово време. В крайна сметка обаче молбата му не бе удовлетворена и затова Марсиал вече гледа към изхода на „Олд Трафорд“. Според изданията на Острова още един от атакуващата формация на „Юнайтед“ - Маркъс Рашфорд, може да напусне клуба, като към него има сериозен интерес от „Тотнъм“.\n\n\n \n                    ", "date": "2018.04.11", "title": "„Челси“ сменя Азар за Бейл, Марсиал напуска „Юнайтед“"}
{"url": "http://www.monitor.bg/a/view/687-%D0%91%D0%BE%D1%82%D0%B5%D0%B2-%D1%81%D1%8A%D0%B7%D1%80%D1%8F-%D0%BF%D0%BE%D1%80%D1%8A%D1%87%D0%BA%D0%BE%D0%B2%D0%BE-%D1%81%D1%8A%D0%B4%D0%B8%D0%B9%D1%81%D1%82%D0%B2%D0%BE/", "text": "\n                    „Ботев“ (Пловдив) надигра с 2:1 „Славия“ в първи мач от 1/2-финалите в турнира за купата на България. „Канарчетата“ поведоха чрез Жоао Пауло и Дуде Ндонгала до 23-ата минута, а гостите намалиха чрез Иван Минчев в 31-ата минута. Домакините пропиляха още няколко добри положения, а две попадения на Стивън Петков бяха отменени заради засади. В края „белите“ пък можеха да си тръгнат дори с равен, но удар на Галин Иванов в 94-ата минута не намери целта. След двубоя „канарчетата“ имаха множество претенции към съдийството на Валентин Железов, като защитникът Радослав Терзиев директно обвини рефера, че е подкупен.\n\n„Реже глави насред „Коматево”. Представям си какво ще е в София. Не им се мисли. Венци Стефанов си има позициите и тези съдии са пуснати с мисия. Въпреки тях съм сигурен, че ще отидем на финал, защото има Господ и той гледа”, отсече Терзиев. Клубът на привържениците на „Ботев\" (Пловдив) пък атакува остро в официалния си сайт отговорните фактори в БФС след първата среща от полуфиналите със „Славия“. „Станахме свидетели на поредното фиаско с марката „БФС“. Един абсолютен клоун, лапнал свирка, направи всичко възможно да помрачи празника ни”, написаха феновете.\n                    ", "date": "2018.04.11", "title": "„Ботев“ съзря поръчково съдийство"}
{"url": "http://www.monitor.bg/a/view/2474-%D0%A3%D0%95%D0%A4%D0%90-%D0%BF%D0%B0%D0%B7%D0%B8-%D0%BC%D0%B5%D0%B4%D0%B0%D0%BB-%D0%B7%D0%B0-%D0%9A%D0%BE%D1%83%D1%82%D0%B8%D0%BD%D1%8C%D0%BE/", "text": "\n                    \nФутболистът на „Барселона“ Филипе Коутиньо е единственият играч на каталунците, който има шанс да вземе медал от Шампионската лига още този сезон. Това може да се случи, ако „Ливърпул“ триумфира като шампион на Европа, тъй като бразилецът е играл в пет от шестте мача на мърсисайдци в груповата фаза на Шампионската лига, в които отбеляза 5 гола и им помогна да продължат в следващата фаза на турнира.\n\nСпоред правилата на УЕФА отборът, който спечели турнира, има право на 40 златни медала, които се разпределят от клуба. Така при триумф \"червените\" ще решат дали да дадат медал на Коутиньо. Припомняме, че бразилецът премина от „Ливърпул“ в „Барселона“ през тази зима за повече от 140 милиона евро.\n\nКоутиньо не игра при загубата от „Рома“ именно поради факта, че вече е взел участие в турнира с екипа на английския гранд. Това ограничение в правилника обаче ще отпадне от следващия сезон. Липсата му на терена му спести и ожесточени критики, каквито отнесоха Лео Меси и Луис Суарес. Двамата бяха обвинени, че не са помагали достатъчно на халфовете и защитниците и затова се е стигнало до трите гола. Според статистиката Меси е играл с топката 63 пъти, а уругваецът е направил само 33 докосвания.\n\n\n \n                    ", "date": "2018.04.11", "title": "УЕФА пази медал за Коутиньо"}
{"url": "http://www.monitor.bg/a/view/10783-%D0%91%D0%B5%D0%BB%D0%B3%D0%BE%D1%80%D0%BE%D0%B4%D0%B8%D0%B5-%D1%81-%D0%9D%D0%B8%D0%BA%D0%B8-%D0%9D%D0%B8%D0%BA%D0%BE%D0%BB%D0%BE%D0%B2-%D1%81%D0%BF%D0%B5%D1%87%D0%B5%D0%BB%D0%B8-%D0%BA%D1%83%D0%BF%D0%B0%D1%82%D0%B0-%D0%BD%D0%B0-cev/", "text": "Федерацията към ЦСКА: Оправете си залата до понеделник\n                    Руският волейболен гранд \"Белгородие\" спечели втория по престижност европейски клубен турнир - за купата на Европейската конфедерация (CEV). Сред носителите на златните медали се нареди и българският национал Николай Николов, който игра и в двете финални мача. В решаващия \"Белгородие\" надигра в Анкара турския \"Зиратбанк\" с 3:2 (-21,-24, 26, 21, 15), а преди това като домакин записа 3:0 (13, 15, 14) в Белгород.\n\nВъв втория финал, игран 131 минути пред 5600 зрители в турската столица, домакините взеха първите 2 гейма и бяха на крачка от \"златен гейм\". Тогава треньорът Александър Косарев смени разпределителя Сергей Гранкин с Роман Данилов и руският тим постепенно започна обрата. Решаващи за него се оказаха отиграванията на легендата Сергей Тетюхин в края на третия и четвъртия гейм, които той направи хладнокръвно под освиркванията на феновете на \"Зиратбанк\". В петия той изгледа края на мача от резервната скамейка. За 42-годишният капитан на \"Белгородие\" това беше последният международен мач в звездната му кариера.\n\nНиколай Николов беше на терена и през 5-те гейма и завърши с 8 точки (3 блока, 56% ефективност в атака). Най-резултатен беше Константин Бакун с 20 т. (3 аса, 2 блока, 68% в атака), гигантът Дмитрий Мусерский отбеляза 16 (3 блока, 67%), а Тетюхин - 11 (1 блок, 63%). За \"Зиратбанк\" с 19 (2 блока) отличникът беше полякът Бартош Курек, а 16 добави руснакът с италиански паспорт Сергей Антонов.\n\nТрофеят е втори в историята на клуба от Белгород, след този през сезон 2008/2009 г (под името \"Локомотив\").\n\nМартин Атанасов и неговият \"Фридрихсхафен\" пък не стигнаха до финалната четворка на Шампионската лига, след като немският тим падна с 0:3 (-19,-18,-23) от полския ЗАКСА в реванша от плейофите на 6-те. В първия мач \"Фридрихсхафен\" загуби с 2:3.\n\nМеждувременно Българска федерация по волейбол (БФВ) отговори на предложението на ЦСКА мачовете в София от финалната серия с \"Нефтохимик 2010\" при мъжете да се играят в зала \"Васил Симов\" на 19 и 20 април. От централата дадоха срок на \"червените\" до началото на следващата седмица да бъдат изпълнени необходимите условия, при които съоръжението ще може да приеме двубоите с бургазлии. Най-важните критерии са свързани с безопасността и с бройката седящи места, които трябва да са 800. На 16 април от ЦСКА трябва да изпратят необходимите документи, след което специална комисия ще инспектира залата и ще оцени дали е годна за финалите.\n                    ", "date": "2018.04.11", "title": "\"Белгородие\" с Ники Николов спечели купата на CEV"}
{"url": "http://www.monitor.bg/a/view/60736-125-%D0%BC%D0%BB%D0%BD-%D0%B7%D0%B0-%D0%A3%D0%B0%D0%B9%D0%BB%D0%B4%D1%8A%D1%80-%D0%BF%D1%80%D0%B8-%D0%B1%D0%BE%D0%B9-%D1%81-%D0%94%D0%B6%D0%BE%D1%88%D1%83%D0%B0/", "text": "\n                    Еди Хърн, мениджърът на боксовият шампион на WBA, WBO, IBF и IBO Антъни Джошуа е отправил конкретни предложения към Дионтей Уйлдър за обединителен мач за петте най-престижни пояса, последният от които - на WBC се държи от американеца. Според съобщение на боксовия журналист Адам Абрамовиц в социалните мрежи Хърн предлага на американеца $12,5 милиона независимо от резултата. Тези цифри са изненада за доста от хората в кухнята на професионалния бокс. Според информацията на Абрамовиц в офертата е включена и клауза за реванш, който може да се проведе в САЩ. Иначе за първата битка вариантите са два - на стадион \"Уембли\" в Лондон или на \"Принсипалити стейдиъм\" в Кардиф. И двата са за тази година.\n\nЗа мача са предвидени приходи между 80 и 100 милиона долара от постъпленията от билети и телевизионни права. Така че сумата за хонорара е далеч от 20% от това, което може да се прибере.\n\nВероятността офертата да бъде приета е доста слаба, след като Уайлдър заяви многократно, че ще се бие с Джошуа при разпределение 60/40 в полза на британеца.\n\n\"Ако Уайлдър се откаже, ние ще организираме мач със задължителния претендент на WBA, е казал Хърн. - И ако не го устройва нашето предложение, това означава че бой с него няма да има. Ще се върнем към обсъждане на мач с Александър Поветкин и то най-вероятна за декември или началото на следващата година.\"\n\n\"Това е оферта от сорта \"вземай или си тръгвай, коментира мениджърът на Уайлдър Шели Финкел. - След ден или по-късно ще отговорим подобаващо със свой вариант. Ако Джошуа е сериозен, ще приемем поканата. Дионтей иска много този бой и то с Джошуа, с никой друг.\"\n                    ", "date": "2018.04.11", "title": "$12,5 млн. за Уайлдър при бой с Джошуа"}
{"url": "http://www.monitor.bg/a/view/88081-%D0%9E%D0%B1%D0%B8%D1%81%D0%BA%D0%B8%D1%80%D0%B0%D1%85%D0%B0-%D1%86%D0%B5%D0%BD%D1%82%D1%80%D0%B0%D0%BB%D0%B0%D1%82%D0%B0-%D0%BD%D0%B0-%D0%B1%D0%B8%D0%B0%D1%82%D0%BB%D0%BE%D0%BD%D0%B0-%D0%B2-%D0%90%D0%B2%D1%81%D1%82%D1%80%D0%B8%D1%8F/", "text": "\n                    Федералното управление на криминалната полиция на Австрия е направило обиск в щаб квартирата на Международния съюз по биатлон (IBU) в Залцбург. Това съобщи порталът The Games, позовавайки се на ТВ компанията ORF и вестник Der Standard.\n\nПолицаите са обискирали няколко стаи на офиса във връзка със свои антидопингови разследвания. За какво точно става дума обаче от щаба на IBU не са пожелали да коментират. В последните години съюзат получи многобройни критики за антидопинговата си политика. Отборите на Канада, Чехия, Украйна, САЩ и Великобритания дори бойкотираха последните стартове от Световната купа в Тюмен (Рус), след като ръководните органи на биатлона решиха да не ги отменят, въпреки допинговите скандали в Русия.\n\nБившият шеф на лабораторията в Москва Григорий Родченков, основен информатор на WADA по руските афери пък разказа в интервю, как Руската антидопингова агенция (РУСАДА) и IBU се били договорили за прикриване и манипулиране на допингпроби. Според Родченков, който живее в САЩ, IBU е спрял да открива дела срещу руски биатлонисти още преди 4 години, въпреки че някои от тях са имали анормални показатели в биопаспортите.\n                    ", "date": "2018.04.11", "title": "Обискираха централата на биатлона в Австрия"}
{"url": "http://www.monitor.bg/a/view/86308-%D0%9A%D0%B0%D0%B1%D0%B8%D0%BD%D0%B5%D1%82%D1%8A%D1%82-%D0%B4%D0%B0%D0%B4%D0%B5-14-%D0%BC%D0%BB%D0%BD-%D0%BB%D0%B2-%D0%BD%D0%B0-%D0%92%D0%9C%D0%90/", "text": "\n                    Правителство отпусна допълнителни 14 млн. лева по бюджета на министерството на отбраната. Парите са предвидени в централния бюджет и ще отидат за Военномедицинска академия за окончателно разплащане на академията с „Българска банка за развитие“ АД по цесия на вземанията на кредиторите на ВМА.\n\nДългът на лечебното заведение възлизаше на 130 млн. лв. през 2014 година. Благодарение на финансовата дисциплина и няколко цесии обаче болницата започна да стопява борча. Първата беше за 52 млн. лв., другите две за по 20 млн. лв. По сметки на самата болница пък годишно тя е икономисвала около 20-25 млн. лв. от това, което е харчела преди. Отделно ВМА предприе и съкращаване на 300 души от различни структури.\n                    ", "date": "2018.04.11", "title": "Кабинетът даде  14 млн. лв. на ВМА"}
{"url": "http://www.monitor.bg/a/view/21915-%D0%92%D0%B0%D0%BD%D0%B4%D0%B0%D0%BB%D0%B8-%D0%BE%D0%B1%D1%8F%D0%B2%D0%B8%D1%85%D0%B0-%D0%94%D0%B6%D0%B5%D0%B9%D0%BC%D1%81-%D0%A4%D1%80%D0%B0%D0%BD%D0%BA%D0%BE-%D0%B7%D0%B0-%D0%BE%D1%82%D1%80%D0%B5%D0%BF%D0%BA%D0%B0/", "text": "\n                    „Отрепка“ – този надпис бе изрисуван върху звездата на Джеймс Франко на холивудската Алея на славата. Заподозрени за вандалската проява все още няма, но според слуховете неприятният етикет, с който е описан актьора, е вследствие на появилите се още преди месеци обвинения срещу него в сексуален тормоз. Самият Франко избягва публично да коментира казуса. „Аз имам своя версия на историите. Подкрепям напълно движения като Time’s Up и в името на тези, които толкова много време не са имали възможност да дадат гласност на своя сблъсък със сексуален тормоз, предпочитам да поема удара“, обясни единствено той в интервю със Стивън Колбърт. По думите на адвоката на звездата от „Спайдърмен“ въпросното изказване е послужило като официално отричане на обвиненията, появили се след триумфа му с „Катастрофалният артист“  на наградите „Златен глобус“ в началото на годината.\n\nМеждувременно само преди месец дело срещу Франко и продуцентската му компания заведе сценаристът Райън Мууди. Повод за иска стана именно „Катастрофалният артист“. По думите на Мууди, той посещавал един от курсовете на Франко, където се трудил върху сценария на лентата, след което бил убеден да го продаде за 5 хиляди долара. В замяна, щял да получи възможността да работи върху заглавие, чийто бюджет варирал между 5 и 10 милиона долара. Проблемът, според Мууди, е че за въпросния друг филм той получил едва 50 хиляди долара, а така и не бил споменат като автор на сценария на „Катастрофалният артист“.\n                    ", "date": "2018.04.11", "title": "Вандали обявиха Джеймс Франко за „отрепка“"}
{"url": "http://www.monitor.bg/a/view/79605-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-11-%D0%B0%D0%BF%D1%80%D0%B8%D0%BB-%D1%81%D1%80%D1%8F%D0%B4%D0%B0/", "text": "\n                    \n\n\nДен на пасивност. Ще ви е много трудно да не взимате отношение към възникващите въпрои, но е добре да го направите, ако не искате да си имате неприятности с колеги и близки. По-добре замълчете и оставете другите да се изказват и спорят. Ще ви е много трудно да се държите по този начин, но със сигурност ще си спестите разходи на сили, средства и пари. Колкото по-малко контакти имате, толкова по-добре. Ще сънувате и сън-предупреждение за проблемите, които ви очакват. Не се намесвайте в отношенията на други двама.\n\nРабота-4\n\nПари-5\n\nЛюбов-4\n\nКъсмет-4\n\nЗдраве-5\n\n \n\n\n\nТежък ден за родените в третата декада, особено ако се опитват да се наложат, да стартират нови дейности и работни проекти и да вземат инициативата около чуждия избор в свои ръце. Пазете се от случайни контакти. Всичко, което става неочаквано и без предупреждение ще ви донесе разходи и болка. Не променяйте точно днес плановете си и не изисквайте от близките и приятелите да го правят. На работното място не прокарвайте и не споделяйте нови идеи. Всичко ще тръгне накриво и без перспектива.\n\nРабота-4\n\nПари-5\n\nЛюбов-5\n\nКъсмет-4\n\nЗдраве-4\n\n \n\n\n\nРодените в третата декада ще постигнат отдавна набелязани цели. Бавно и методично се приближавате към благоприятния за вас финал на делови разговори и преговори. Започнатото преди ще се приключи успешно. Отложете старта на нови дейности и инициативи за след 15-и. Този ден изисква преглед на наличностите и щателна подготовка за предстоящите изяви. На 12-13-и няма да ви е лесно, особено ако планирате важни срещи. Стойте зад кадър, нека другите действат и показват какво могат или не им са отдава.\n\nРабота-5\n\nПари-5\n\nЛюбов-4\n\nКъсмет-4\n\nЗдраве-5\n\n \n\n\n\nНаправете рачешка крачка назад, за да може в следващите дни да направите две напред. Изолирайте се от общия шум. Не позволявайте да ви провокират, да ви вкарват в нови връзки и да ви правят част от различни дейности и инициативи. Останете поне за малко сами и направете обективна оценка на реалностите. Всичко да се прави без бързане, за да се избегне пренапрежението и вероятните нервни сривове. Намерете тихо и спокойно място, съсредоточете се. Ще получите нови възприятия и откровения.\n\nРабота-5\n\nПари-4\n\nЛюбов-5\n\nКъсмет-4\n\nЗдраве-4\n\n \n\n\n\nДен на пасивност. Притаете се в храстите на изчакването и наблюдавайте кой как се справя и какви ги върши. Добре е да приключите с обещаната в миналото работа и дейност. Не се захващайте с нови начинания, а се постарайте да отидете към приключване на връзки, които вече не носят перспектива. До вечерта уредете старите сметки. Родените в третата декада да спазват закона и точно днес да не претендират много. Ден за прочистване от шлаката на физическо и духовно ниво. За утре не планирайте съвместни инициативи.\n\nРабота-5\n\nПари-5\n\nЛюбов-4\n\nКъсмет-4\n\nЗдраве-4\n\n \n\n\n\nКонцентрирайте се над важните задачи и до вечерта се опитайте да приключите с повечето от тях. Този ден е даден за лична и професионална инвентаризация, за преглед на наличности и възможности, за преоценка на отношенията и за раздели, които повече не могат да се отлагат. В следващите дни ще бъдете подложени на натиск, от страна на хората, чиито интерес засягате в момента. Направете си точна сметка докъде може да стигнете, къде трябва да спрете или да изчакате по-добри времена за промяна.\n\nРабота-5\n\nПари-5\n\nЛюбов-6\n\nКъсмет-4\n\nЗдраве-4\n\n \n\n\n\nРодените в третата декада може да получат допуск и билет до важна дестинация и място, към което отдавна се стремят. Този ден ще ви помогне да стигнете до отдавна гонените цели, да предадете в срок чаканите проекти и да изпълните задачи, от които може да се очакват добри приходи и възможност за допълнителни поръчки. Не се разсейвайте и не се обяснявайте излишно с хора, които стоят встрани от преките ви задължения и отговорности. Гонете най-важните цели и до вечерта се опитайте да постигнете поне една.\n\nРабота-5\n\nПари-4\n\nЛюбов-5\n\nКъсмет-4\n\nЗдраве-5\n\n \n\n\n\nНе бързайте да правите признания, да влизате в конфликти и да се разделяте с емоционалните си партньори. Оставете инвентаризацията на любовните си отношения за друг път. Днес е важно да залегнеш над работата, да си изпълниш договорите, да се постараеш и да направиш впечатление, за да получиш утре изгодни оферти. Родените в третата декада ще бъдат притиснати със срокове, които не бива да се отлагат, ако не искате да ви изтикат от играта. Конкуренцията е безмилостна, но утре ще овладеете положението.\n\nРабота-5\n\nПари-5\n\nЛюбов-4\n\nКъсмет-4\n\nЗдраве-4\n\n \n\n\n\nДнес ще постигнете максималното и може да си получите обещаните пари, протекции, стоки и услуги. Финализирайте работа и дейност, от която ще имат полза работодателите и бизнес партньорите ви. Ако някой се е колебал да ви наеме за постоянно днес ще си даде сметка, че може да разчита на вашите квалифицирани услуги. Движете се уверено и с оптимизъм и не се разсейвайте с дреболии. В следващите два дни ще влезете в остри конкурентни битки, но днес имате шанс да спечелите войната и да постигнете целите си.\n\nРабота-5\n\nПари-6\n\nЛюбов-5\n\nКъсмет-4\n\nЗдраве-5\n\n \n\n\n\nДен за разчистване на сметките и за прочистване от насъбраната шлака на физическо и духовно ниво. Довърште си работата, намерете време за отдих и размисъл. Този ден изисква да поставите поне на едно място точка в отношения и дейности, да си дадете сметка какво е важно или вече няма смисъл и място в живота ви. Не взимайте прибързани решения. Това, което отдавна отлежава в сърцето и ума най-после ще даде готов продукт и ще се оформи като окончателно решение по въпроса. Пазете се от случайни контакти и запознанства.\n\nРабота-5\n\nПари-4\n\nЛюбов-5\n\nКъсмет-5\n\nЗдраве-4\n\n \n\n\n\nРодените в третата декада са на финалната права по отношение на важна за тях работа и ангажимент. Силите ви са на изчерпване, но не бива да се отказвате. Вървете бавно, но неотклонно към заветната цел, която ще ви постави и на завет от бурите на живота. Ще се представите добре на конкурси и прослушвания и до няколко дни може да започнете съвсем нова дейност и работен проект. Вложете цялото си старание и си гонете интереса. Не е ден за уточняване на емоционални отношения. Платете данъци и такси, не сърдете Темида.\n\nРабота-5\n\nПари-5\n\nЛюбов-4\n\nКъсмет-4\n\nЗдраве-5\n\n \n\n\n\nКонтролирайте емоциите. Всичко трябва да се прави бавно, методично, с ум и реалистична преценка за изискванията на живота, работата и личните връзки. Неблагоприятен ден за нови запознанства. Концентрирайте се над преките си ангажименти и не се разпилявайте със странични неща. Някой ще се опита да ви придърпа към неговите ангажименти, да ви направи част от своята програма. Парирайте опитите за манипулиране и въздействие. Всичко, което успеете да завършите ще ви донесе късмет, пари, популярност и слава.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-5\n\n \n\n\n\nЛичната ви година е осмица. Бавно и полека ще постигнете много. Вероятно е да ви повишат, да намерите нова или допълнителна работа, да обезпечите нуждите си и тези на семейството. Парите ще са повече, може да уредите и наследство. През 2019 ще оберете плодовете на дълъг труд, ще се дипломирате и ще се обърнете към нови хоризонти тук или в чужбина.\n\nРодените днес са малки мъдреци. Ще действат бавно и според вас малко мудно, но никога няма да изпускат от погледа си целта, която гонят дори и подсъзнателно. Ще са много изобретателни, но от изобретенията им може да се ползва друг, ако не ги патентоват.\n\nЗаченатите днес ще живеят дълго, ще бъдат мечтатели гонещи почти непостижими цели. В живота си ще срещат невидима защита и покровителство.\n\n\n \n                    ", "date": "2018.04.11", "title": "Хороскоп за 11 април, сряда"}
{"url": "http://www.monitor.bg/a/view/55913-%D0%90%D0%BC%D0%B0%D0%BB-%D0%9A%D0%BB%D1%83%D0%BD%D0%B8-%D0%BA%D1%80%D0%B0%D1%81%D0%B8-%D0%BA%D0%BE%D1%80%D0%B8%D1%86%D0%B0%D1%82%D0%B0-%D0%BD%D0%B0-vogue/", "text": "\n                    Съпругата на холивудския ас Джордж Клуни – Амал, украси корицата на престижното издание Vogue. Адвокатката по човешки права застана пред обектива на Ани Лейбовиц, като разкри подробности около личния си живот. Заедно със звездата от „Бандата на Оушън“ обикновено пазят детайли около брака и семейството си далеч от светлините на прожекторите. \"Има едно нещо в живота, което е от най-голямо значение за щастието и то е нещото, върху което имаш най-малък контрол. Бях на 35, когато го срещнах. Не беше ясно дали някога ще се влюбя така. А нито имах желание, нито бях екзалтирана от идеята да създавам семейство, без да съм го почувствала\", обясни пред изданието 40-годишната Клуни. С актьора се разходиха до олтара през 2014 г., а три години по-късно станаха родители на близнаци. Малките вече говорят, разкри гордата майка. \"Джордж се погрижи \"мама\" да е първата дума, която казаха.\", обясни още тя. \"Тя е професионалистът, аз съм аматьорът. Тя се справя с всичко перфектно.\", не пести суперлативи по неин адрес и самият Клуни.\n\n \n                    ", "date": "2018.04.11", "title": "Амал Клуни краси корицата на Vogue"}
{"url": "http://www.monitor.bg/a/view/8064-%D0%98%D0%B7%D0%BD%D0%B5%D0%B2%D0%B5%D1%80%D0%B8%D1%85%D0%B0-%D0%BD%D0%B0-%D0%B1%D1%80%D0%B5%D0%BC%D0%B5%D0%BD%D0%BD%D0%B0%D1%82%D0%B0-%D0%9A%D0%BB%D0%BE%D0%B8-%D0%9A%D0%B0%D1%80%D0%B4%D0%B0%D1%88%D0%B8%D1%8F%D0%BD/", "text": "\n                    \nБаскетболистът Тристан Томпсън изневери на Клои Кардашиян, която е бременна в деветия месец с момиченце. Че бъдещият татко е сложил рога на риалити звездата стана ясно от папарашки снимки и видео, на които той целува друга жена. Според в. Daily Mail, двамата са си наели хотелска стая и са останали там до сутринта. Клои още не е коментирала публично новината. Това не е първият път, когато 27-годишният спортист прави стъпка встрани. Миналия октомври се появиха кадри, уличаващи го в забежка с други две жени.\n\n\n\nКардашиян ще посрещне на бял свят първата си рожба до дни. 33-годишната красавица има много притеснения около предстоящото раждане и майчинството. Страховете си тя сподели с почитателите си в профила си в Инстаграм. „О, Боже, много се притеснявам от кърменето. Чувам откачени неща, но ще се боря и ще се наслаждавам“, гласят думите й.\n\n\n \n                    ", "date": "2018.04.11", "title": "Изневериха на бременната Клои Кардашиян"}
{"url": "http://www.monitor.bg/a/view/75670-%D0%A1%D0%BC%D0%B5%D0%BD%D1%8F%D1%82-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D1%82%D0%B5%D0%BB%D0%BA%D0%B0-%D0%BD%D0%B0-%D0%9C%D0%B8%D1%81-%D0%A1%D0%B2%D1%8F%D1%82-%D0%A2%D1%83%D1%80%D0%B8%D0%B7%D1%8A%D0%BC/", "text": "Снимки във филм спират Марина Георгиева от конкурса\n                    \nМис София Марина Георгиева няма да мери грация и красота на международния конкурс Мис Свят Туризъм от 26 юни до 17 юли в Китай. Причината – 24-годишната красавица е ангажирана със снимки на филм, чието заглавие обаче все още се пази в тайна. „За съжаление, няма да мога да отида, но съм сигурна, че\n\n \n\n\n\n \n\nобясни пред „Монитор“ тя. Правото си да се яви на световния форум тя спечели именно като носителка на титлата „най-красива столичанка“. Въпреки че пропуска Мис Свят Туризъм, Марина ще се включи в българския подбор за двата най-големи международни конкурса за красота Мис Свят и Мис Вселена, потвърди и лицензиантът на конкурсите у нас Страхил Гановски.\n\n\n\nВместо Георгиева в Китай това лято ще замине Цонка Милчева, чийто постоянен адрес всъщност е в Германия. В подготовката си за изявата, тя признава, че залага основно на уроци по английски език. В момента работи в кетъринг фирма, но е категорична, че иска да продължи образованието си. Опциите й за кариерно развитие пък варират от лекар през детска учителка до гримьор. „Плановете ми бяха тази година да започна да следвам, но с конкурсите вече ще ми е трудно, защото това ще възпрепятства прибирането ми до България, когато това е необходимо“, каза пред „Монитор“ Милчева, която е\n\n \n\n\n\n \n\nот управата на конкурса.\n\nРотацията на родната представителка на форума идва броени седмици след скандалното отнемане на короната за Мис Вселена-България на Николета Тодорова. Припомняме, че до тук се стигна, след като 20-годишната студентка по археология разкри в национален ефир, че „повечето български конкурси за красота и дори Мис Вселена са корумпирани“, като момичетата плащали или с финансови средства, или, по-често, с телата си.\n\n\n \n                    ", "date": "2018.04.11", "title": "Сменят българската представителка на Мис Свят Туризъм"}
{"url": "http://www.monitor.bg/a/view/26618-miry-%D0%B8%D0%B7%D1%81%D0%BB%D0%B5%D0%B4%D0%B2%D0%B0-%D0%B2%D1%8A%D1%82%D1%80%D0%B5%D1%88%D0%BD%D0%B8%D1%82%D0%B5-%D0%B4%D0%B5%D0%BC%D0%BE%D0%BD%D0%B8-%D0%B2-%D1%80%D0%B5%D1%86%D0%B8%D1%82%D0%B8%D1%80%D0%B0%D0%BD%D0%B0-%D0%BF%D0%BE%D0%B5%D0%B7%D0%B8%D1%8F/", "text": "\n                    Певецът Мирян Костадинов-Miry изследва темата за борбата с вътрешните демони в рядко използваната у нас музикална форма - spoken word (рецитирана поезия). Изпълнителят на Inner Demons е сред първите български артисти, творящи в жанра, приет като отделна категория дори от наградите „Грами“ (тази година отличието беше присъдено посмъртно на Кари Фишър за аудиокнигата й The Princess Diarist). “Ние не вярваме, че притежаваме необходимите качествата за успех, а всъщност всеки един от нас има капацитета да постигне всичко, за което мечтае, стига да осъзнае правилния път и да има вяра в собствените си сили, да предизвика себе си и да скъса с предубежденията си. Защото промяната е вътре в нас!“, убеден е Miry.\n\nInner Demons е четвъртият сингъл на Костадинов след I Won't Pray, You Already Know и Blood Money. Певецът е завършил \"Изящно изкуство и дизайн\" в Англия, като музикалното му развитие започва именно от там. Имал е няколко участия в лондонски клубове, както и на фестивали за поп и рок музика в Шефийлд, Лийдс и Хъдърсфийлд.\n                    ", "date": "2018.04.11", "title": "Miry изследва „вътрешните демони“ в рецитирана поезия"}
{"url": "http://www.monitor.bg/a/view/39194-6-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%BF%D1%80%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%BD%D0%B0-%D0%B2%D0%B5%D1%80%D1%82%D0%BE%D0%BB%D0%B5%D1%82-%D0%9C%D0%B88-%D0%B2-%D0%A5%D0%B0%D0%B1%D0%B0%D1%80%D0%BE%D0%B2%D1%81%D0%BA/", "text": "\n                    Шестима души са загинали след като хеликоптер се разбива в далекоизточния руски град Хабаровск. Според предварителните информации на борда е имало шест души. Всички те са загинали, съобщиха местните медии източникът. Вертолетът Ми-8 се е запалил при удара в земята.\n                    ", "date": "2018.04.11", "title": "6 загинаха при катастрофа на вертолет Ми-8 в Хабаровск"}
{"url": "http://www.monitor.bg/a/view/61118-200-%D0%B7%D0%B0%D0%B3%D0%B8%D0%BD%D0%B0%D0%BB%D0%B8-%D0%BF%D1%80%D0%B85-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D1%81-%D0%98%D0%BB76-%D0%B2-%D0%90%D0%BB%D0%B6%D0%B8%D1%80/", "text": "\n                    \nСто и пет души е имало в катастрофиралия в Алжир военнотранспортен самолет Ил-76 и всички са загинали. Това сочат уточнени данни, съобщени от алжирската държавна телевизия. Двайсет и шест от пътниците са били от Западна Сахара. Говорител на алжирската гражданска защита каза, че самолетът е трябвало да направи междинно кацане в Тиндуф, Югозападен Алжир, където живеят много бежанци от съседна Западна Сахара - спорна територия, анексирана от Мароко, предаде АП.\n\nПо данни на осведомителната агенция Алжери прес сервис (АПС) самолетът е пътувал за селището Башар в югозападен Алжир.\n\nИл-76 - произвеждан в Съветския съюз и Русия, е паднал в нива минути след излитането от летището на военната база в Буфарик южно от столицата Алжир. Веднага след катастрофата машината е избухнала в пламъци. Мястото на катастрофата е далече от жилищен район.\n\n130 спасители претърсват района. На мястото са пристигнали няколко линейки и 10 автобуса за евакуиране на хората.\n\nАвиобазата Буфарик е военно летище на около 30 км от Алжир. Това е една от основните бази на алжирските военно-въздушни сили.\n\nПрез февруари 2014 г. в Алжир се разби военно-транспортен самолет C-130 Hercules и тогава загинаха 77 човека. Тогава причините за катастрофата бяха лошите метеорологични условия. През март 2003 г. самолет над Таманрасет се разби пътнически самолет Boeing-737 на Air Algerie и загинаха 103 човека, като само един уцеля.\n\n \n\n\n \n                    ", "date": "2018.04.11", "title": "Повече от 250 души загинаха при катастрофа с Ил-76 в Алжир "}
{"url": "http://www.monitor.bg/a/view/48882-%D0%9D%D0%B0%D0%B4-20-%D1%83%D0%B1%D0%B8%D1%82%D0%B8-%D0%BF%D1%80%D0%B8-%D0%B1%D1%8F%D0%B3%D1%81%D1%82%D0%B2%D0%BE-%D0%BE%D1%82-%D0%B7%D0%B0%D1%82%D0%B2%D0%BE%D1%80%D0%B0-%D0%B2-%D0%91%D1%80%D0%B0%D0%B7%D0%B8%D0%BB%D0%B8%D1%8F/", "text": "\n                    Най-малко 21 души бяха убити при опит за масово бягство с експлозиви от затвор в Северна Бразилия след последвала престрелка с полицията, предаде АФП. .\nОпитът за бягство бил поддържан от тежко въоръжена група извън затвора, а някои затворници също били въоръжени.\nСъучастниците се опитали да взривят стена от затвора \"Санта Изабел\" в щата Пара. Полицията отвърнала със стрелба. Убити са 20 затворници и съучастници и един надзирател. Други петима надзиратели са ранени, един от тях тежко.\nВ подкрепление пристигнаха елитни полицейски части.\nПо данни на Националния съвет на правосъдието този затвор е предвиден за 432 затворници, а в него е имало най-малко 632-ма.\nПо официални данни от 2016 г. в бразилските затвори има около 726 712 затворници души, което поставя 207-милионната страна на трето място в света.\nПравозащитниците редовно критикуват състоянието на затворите в Бразилия, които са пренаселени и частично контролирани от престъпни групировки. Там редовно избухва насилие при бягства или метежи и заради сблъсъци между отделни престъпни групировки.\nПрез януари 2017 г. в затвор в северния град Манаус бяха убити 56 души.\n                    ", "date": "2018.04.11", "title": "Над 20 убити при бягство от затвора в Бразилия"}
{"url": "http://www.monitor.bg/a/view/60947-%D0%9C%D0%B0%D1%82%D0%B8%D1%81-%D0%B0%D0%BD%D1%83%D0%BB%D0%B8%D1%80%D0%B0-%D0%BF%D1%8A%D1%82%D1%83%D0%B2%D0%B0%D0%BD%D0%B5-%D0%B7%D0%B0%D1%80%D0%B0%D0%B4%D0%B8-%D0%A1%D0%B8%D1%80%D0%B8%D1%8F-%D1%81%D0%BB%D0%B5%D0%B4-%D0%A2%D1%80%D1%8A%D0%BC%D0%BF/", "text": "\n                    Министърът на отбраната на САЩ Джим Матис анулира планирано за уикенда посещение в два американски щата в момент, когато изглежда се готвят военни удари по Сирия заради предполагаемата химическа атака от 7 април, предаде Франс прес.\nМатис трябваше да посети Калифорния и Невада. Визитата му не беше публично обявена и не беше предвидено да го придружават журналисти, съобщи пожелал анонимност американски официален представител, без да дава причина за промяната в програмата.\nВчера Белият дом съобщи, че Доналд Тръмп няма да участва в срещата на върха на двете Америки в края на седмицата в Перу, а ще остане във Вашингтон, \"за да ръководи американския отговор на Сирия\".\n                    ", "date": "2018.04.11", "title": "Матис анулира пътуване заради Сирия, след Тръмп "}
{"url": "http://www.monitor.bg/a/view/59398-%D0%9F%D0%BE%D0%BB%D0%B8%D1%86%D0%B0%D0%B9-%D0%B4%D0%B0%D0%B2%D0%B0-%D1%81%D0%B5%D0%BA%D1%81-%D0%BD%D0%B0-%D0%BA%D0%BB%D0%B8%D0%B5%D0%BD%D1%82%D0%B8-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%B1%D0%BE%D0%BB%D0%BD%D0%B8%D1%87%D0%B5%D0%BD/", "text": "\n                    Вместо да патрулира по улиците в британското графство Източен Съсекс и по този начин да изпълнява дълга си пред обществото, местен полицай е предпочел да се отдаде на дейност, която съществено променила състоянието на банковата му сметка – служителят си взел болничен и започнал да се отдава (в сексуален смисъл) в интернет срещу заплащане. Именно по тази причина полицаят бил уволнен, съобщава британската преса.\n\nЗа пред началството полицай Ричард Холдър се разболял. Съвсем закономерно излязъл в болничен, а това съответно е свързано с отсъствие от работа и домашно лекуване. Докато колегите му обаче се занимавали с опазването на сигурността в поверения им район, мистър Холдър, който всъщност бил съвсем здрав, пуснал обяви на съответните сайтове в интернет, че оказва сексуални услуги и използвал времето на болничния си за удовлетворяването на желанията на всевъзможни похотливци от околността. Според обявите ченгето се подвизавало в мрежата под псевдонима „Сладки усещания“ и приемало клиентите си в собствения си дом.\n\nЗа негово нещастие обаче източникът му за странични доходи изплувал на повърхността и станал достояние на началството му, което съвсем не било поласкано от тайния живот на служителя. Именно по тази причина дисциплинарната комисия на местното полицейско управление решило да предостави на проституиращия полицай възможността да престане да бъде полицай и да очерня честта на мундира и да остане само проституиращ, като при това продължи да предоставя възможността за „сладки усещания“ на клиентите си, без при това усещанията на полицията да бъдат горчиви заради непристойното му поведение.\n\nЛюбопитен е фактът, че това съвсем не е първият подобен случай в съсекската полиция, защото в края на 2016 г. друго местно ченге е било заловено да практикува същата дейност в интернет, като при това също по време на болничен.\n\nВ друг случай местен полицай е бил уволнен, защото по време на служба контактувал с проститутки.\n                    ", "date": "2018.04.11", "title": "Полицай дава секс на клиенти по време на болничен"}
{"url": "http://www.monitor.bg/a/view/47737-%D0%97%D1%83%D0%BA%D1%8A%D1%80%D0%B1%D1%8A%D1%80%D0%B3-%D0%BF%D1%80%D0%B5%D0%B4-%D0%A1%D0%B5%D0%BD%D0%B0%D1%82%D0%B0-%D0%A1%D0%B3%D1%80%D0%B5%D1%88%D0%B8%D1%85%D0%BC%D0%B5/", "text": "\n                    Изпълнителният директор на Фейсбук Марк Зукърбърг призна, че не е успял да защити личния живот на потребителите на социалната мрежа, чиито лични данни може да са били използвани за политически цели, като същевременно защити компанията си, предаде АФП. В продължило близо пет часа изслушване на съвместно заседание на комисиите за търговията и юридическите въпроси на Сената на САЩ 33-годишният милиардер подробно отговаряше на въпросите на сенаторите, някои от които показваха незапознатост с технологичните аспекти на дебата. \"Не продаваме данни\", заяви той неколкократно и отрече компанията му да е средство за следене на хората в интернет.\n\nСпоред сенаторите създадената през 2004 г. социална мрежа не е успяла да защити личните данни на потребителите си и е допуснала политически манипулации. Полемиката шумно се разрасна в средата на март с избухването на скандала с фирмата \"Кеймбридж Аналитика\".\n\nДанните на около 87 милиона потребители се озоваха в ръцете на британската фирма за анализ на данни преди Фейсбук да започне да въвежда ограничения през 2014 г. След това фирмата е работила за предизборния екип на Доналд Тръмп в кампанията за президентските избори в САЩ през 2016 г.\n\n\"Не преценихме достатъчно добре отговорностите си и това бе голяма грешка. Това бе моя грешка и се извинявам за нея\", каза Зукърбърг.\n\n\"Днес е очевидно, че не сме направили достатъчно, за да попречим тези инструменти да бъдат използвани недобросъвестно\", добави шефът на Фейсбук, който бе заменил традиционната си сива тениска с тъмен костюм и небесносиня вратовръзка.\n\nЗукърбърг също така потвърди, че Фейсбук съдейства в разследването на специалния прокурор Робърт Мълър за руската намеса в изборите в САЩ, без да уточни по какъв начин.\n\nНякои сенатори заявиха, че са решени да приемат нормативни актове за по-добър контрол на Фейсбук и интернет компаниите въобще.\n\nАкциите на Фейсбук загубиха близо 15% на Уолстрийт след разкриването на случая с \"Кеймбридж Аналитика\". От речта на Зукърбърг акциите на компанията отбелязаха покачване от 4,5%.\n                    ", "date": "2018.04.11", "title": "Зукърбърг пред Сената: Сгрешихме"}
{"url": "http://www.monitor.bg/a/view/6695-%D0%A2%D1%80%D1%8A%D0%BC%D0%BF-%D0%A0%D1%83%D1%81%D0%B8%D1%8F-%D0%B3%D0%BE%D1%82%D0%B2%D0%B8-%D1%81%D0%B5-%D1%80%D0%B0%D0%BA%D0%B5%D1%82%D0%B8%D1%82%D0%B5-%D1%89%D0%B5-%D0%B4%D0%BE%D0%BB%D0%B5%D1%82%D1%8F%D1%82/", "text": "\n                    \nАмериканският президент Доналд Тръмп заяви за предстоящ ракетен удар по Сирия, като по този начин отвърна на твърденията на руски чиновници, че Русия ще свали изстреляните по Сирия ракети.\n\n\"Русия заяви, че ще сваля всички ракети изстреляни по Сирия. Приготви се, Русия, защото те ще долетят, хубави и нови и \"умни\"! Не трябва да сте партньори с животно, убиващо с газ, което убива собствения си народ и се наслаждава на това!\", написа Тръмп в Туитър.\n\nСлед около 40 минути обаче Тръмп пусна нов, доста по-миролюбив туит: „Отношенията ни с Русия са най-зле от когато и да било, включително от времето на Студената война. Няма никаква причина за това. Русия има нужда от нашата помощ заради своята икономика – това би могло лесно да се направи. Всички страни трябва да работят заедно. Да спрем надпреварата във въоръжаването\".\n\nВ същото време стана известно, че във Вашингтон се обсъжда по-мащабен удар по Сирия (предишният бе с 59 крилати ракети), като се смята, че това ще стане по няколко цели и няколко пъти. Едновременно бе съобщено, че Тръмп продължава да е против продължителна военна операция в Сирия.\n\n\n \n                    ", "date": "2018.04.11", "title": "Тръмп: Русия, готви се, ракетите ще долетят"}
{"url": "http://www.monitor.bg/a/view/23445-%D0%98%D0%BB%D1%85%D0%B0%D0%BC-%D0%90%D0%BB%D0%B8%D0%B5%D0%B2-%D0%BD%D0%BE%D0%B2%D0%B8%D1%8F%D1%82-%D1%81%D1%82%D0%B0%D1%80-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82/", "text": "\n                    \nЗапочна гласуването на предсрочните президентски избори в Азербайджан, бойкотирани от опозицията, предаде АФП. Срещу 56-годишния сегашен президент Илхам Алиев се съревновават още седем кандидати, като нито един от тях не е истински познат на азербайджанските избиратели.\n\n56-годишният азербайджански президент Алиев управлява от 15 години и се очаква да спечели. Противниците му го обвиняват, че се опитва да създаде политическа династия. Син и наследник на президента Гайдар Алиев - бивш офицер от КГБ и комунистически лидер, управлявал от 1969 г. до 2003 г. практически без прекъсване - лидерът в Баку промени конституцията, за да засили контрола на семейството си над страната. Той създаде възможност за евентуално предаване на властта на 19-годишния му син Гайдар. Освен това назначи за своя първа вицепрезидентка съпругата си Мехрибан Алиева.\n\nПоддръжниците на президента посочват, че той и баща му са успели да превърнат малката бивша съветска кавказка република в процъфтяващ производител на въглеродни горива, станал енергиен доставчик на Европа.\n\nНо критиците подчертават, че бащата и синът са смазали всякаква опозиция и са използвали властта си, за да натрупат състояние, измервано в милиарди долари.\n\nРоден на 24 декември 1961 г., Илхам Алиев говори свободно английски, френски и руски. Завършил престижния Институт за международни отношения в Москва, той дори е преподавал в това учебно заведение от 1985 до 1990 година.\n\n \n\n \n\n \n\n\n \n                    ", "date": "2018.04.11", "title": "Илхам Алиев – новият стар президент "}
{"url": "http://www.monitor.bg/a/view/47208-%D0%A1%D0%97%D0%9E-%D0%BF%D0%BE%D0%B8%D1%81%D0%BA%D0%B0-%D0%B4%D0%BE%D1%81%D1%82%D1%8A%D0%BF-%D0%B4%D0%B0-%D0%94%D1%83%D0%BC%D0%B0-%D1%81%D0%BB%D0%B5%D0%B4-%D1%81%D1%8A%D0%BE%D0%B1%D1%89%D0%B5%D0%BD%D0%B8%D1%8F-%D0%B7%D0%B0-500-%D0%BF%D0%BE%D1%81%D1%82%D1%80%D0%B0%D0%B4%D0%B0%D0%BB%D0%B8-%D0%BE%D1%82-%D1%85%D0%B8%D0%BC%D0%B8%D1%87%D0%B5%D1%81%D0%BA%D0%B0-%D0%B0%D1%82%D0%B0%D0%BA%D0%B0/", "text": "\n                    Световната здравна организация (СЗО) поиска неограничен достъп до сирийския град Дума във връзка с установяването на симптоми от химическа атака у над 500 души, хоспитализирани след бомбардировка. Сред симптомите се изброяват раздразнения на лигавиците, затруднено дишане и нарушения на работата на централната нервна система.\n\nДен преди това министърът на външните работи на Русия Сергей Лавров заяви, че руски специалисти не са установили наличие на следи от използване на бойни отровни вещества в района.\n\nСирийското правителство (според опозиционни активисти именно сирийски самолети са хвърляли бомби с токсични вещества) отрича да стои зад предполагаеми случаи на употреба на химически оръжия.\n\nДамаск и Москва дори поискаха от Организацията за забрана на химически оръжия (ОЗХО) да прати експерти, които да установят дали е извършена атака в Дума. От ОЗХО обявиха, че ще изпратят екип на място.\n                    ", "date": "2018.04.11", "title": "СЗО поиска достъп до Дума, след съобщения за 500 пострадали от химическа атака"}
{"url": "http://www.monitor.bg/a/view/64628-%D0%9A%D0%BE%D0%B9%D1%82%D0%BE-%D1%82%D1%8A%D1%80%D1%81%D0%B8-%D0%BD%D0%B0%D0%BC%D0%B8%D1%80%D0%B0/", "text": "\n                    Който търси, намира, а който не търси, качва снимки в социалните мрежи. С надеждата, че друг ще свърши работата. Да, важно е да има гражданска подкрепа и инициатива, но не може гражданинът, който е с 450 лева заплата, да свърши работата на държавния служител, който е с два пъти по-голяма. Не може и същият държавен служител да не е обезпечен, а от него да се очакват резултати. Страхотно е, че полицията ги хваща. Факт е, че се хвърля голям ресурс за това нещо. И човешки и финансов. Ама после все има някой, който да ги пусне. Я съд, я затвор. И при двата случая престъпниците излизат през парадния вход. И все някак си вината отива към МВР. Ами, може и да имат такава. Не може издирвачите, които трябва да търсят престъпниците, да разчитат на сигнали от коментари във Фейсбук. Това пространство е за инфантилите, които пишат „Леле, ще те скъсам“, „Яка си“, „Здравей, може ли да ми приемеш приятелството“, но не е и за издирване на бегълци от правосъдието. Колкото и да ни се ще да сме развито и отговорно общество, ние сме просто едни безделници и сеирджии, които само ще се подиграваме на щръкналите уши на престъпника, но няма да го натопим пред районното, ако го видим на улицата. По-скоро ще кажем, че краде от сигнала на някой кабелен оператор, ще му пуснем няколко емотиконки с ушати слончета и чак тогава евентуално ще се сетим, че сме го виждали на живо. Но и тогава няма да го издадем. Именно поради народопсихологията ни, всякакво търсене, което не включва жива полицейска сила, е напълно безпредметно. За това издирвачите трябва да имат оперативен ресурс, под формата на информация и служители, автомобили с неограничено гориво и специални разузнавателни средства. А не да са просто едни призовкари, в каквито ги е превърнала системата. Защото оказва се, че те освен да звънят по звънци, друго не правят. Ами няма как тогава да очакваме, че някой беглец ще бъде намерен. Няма как да го намерят, защото никой не го търси. Чукат му само на вратата, а той не отваря. И от там отива в графа – изчезнали от правосъдието и никой повече не го е еня за него, освен, ако някоя чужда служба не реши да му провери личната карта и той с цялата си глупост вземе, че даде оригиналната си и светне в системата, че е търсен. Е, тогава оправяме статистиката за пред европейците. Тогава имаме заловени. Преди това имаме само издирвани. Такива, които никой не търси, защото не може да намери. А ако ги намери, то това е плод на случайността, а не на професионализма. И за това не са виновни служителите, които имат карти за градския транспорт. Виновно е цялото ведомство, на което са вменени отговорности за какво ли не, с които явно му е трудно да се справи. А в такъв случай не трябва да се натоварва с още задължение, а да се облекчи така, че да има файда от работата му и резултата да е видим. А не прогнозен до 2020 година, когато се очаква да имаме положителни статистика за разкрити престъпления, заловени затворници и предотвратени катастрофи. Трябва да търсим решение, а не да намираме оправдания. Защото който търси, намира.\n                    ", "date": "2018.04.11", "title": "Който търси, намира"}
{"url": "http://www.monitor.bg/a/view/5741-%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%B8-%D0%B0%D1%80%D0%B5%D1%81%D1%82-%D0%B7%D0%B0-%D0%BE%D0%B1%D0%B8%D1%80%D0%B4%D0%B6%D0%B8%D1%8F-%D0%BD%D0%B0-%D0%B1%D0%B0%D0%BD%D0%BA%D0%BE%D0%BC%D0%B0%D1%82%D0%B8/", "text": "\n                    Служители на реда в град Първомай са прибрали в ареста извършител на увреждане. Сигналът е бил подаден на телефон 112 около 19 часа вчера, информира \"Марица\". Пристигналите на място униформени единствено закарали в ареста бандита, който вече бил заловен от очевидец.\n\nГражданинът видял как злосторникът чупи стъкло на банкомат, засилил се към него и го обезвредил. Впоследствие се изяснила и самоличността на извършителя - 49-годишен криминално проявен жител на село Леново. Спрямо него е взета 24-часова мярка за неотклонение. Образувано е бързо производство по чл. 216 от НК.\n\n \n                    ", "date": "2018.04.11", "title": "Граждански арест за обирджия на банкомати"}
{"url": "http://www.monitor.bg/a/view/42986-%D0%98%D0%B7%D1%82%D1%8A%D1%80%D0%B2%D0%B0%D0%BD-%D1%82%D0%B5%D0%BB%D0%B5%D1%84%D0%BE%D0%BD-%D0%B8%D0%B7%D0%B4%D0%B0%D0%B4%D0%B5-%D0%BE%D0%B1%D0%B8%D1%80%D0%B4%D0%B6%D0%B8%D0%B8%D1%82%D0%B5-%D0%B8%D0%B7%D0%B4%D1%8A%D1%80%D0%BF%D0%B0%D0%BB%D0%B8-%D0%B4%D0%B0%D0%BC%D1%81%D0%BA%D0%B0-%D1%87%D0%B0%D0%BD%D1%82%D0%B0-%D1%81-40-%D0%B1%D0%BE%D0%BD%D0%B0/", "text": "\n                    Изтърван при нападението телефон издаде грабителите на 40 000 лева, които на 3 април вечерта нападнаха 69-годишната благоевградчанка Росица Б.. По искане на Окръжна прокуратура благоевградският съд определи мярка за неотклонение „задържане под стража“ на 27-годишния Александър Грошаров и 24-годишния Мартин Топузов – Прасето, обвинени за извършено от тях престъпно деяние по чл. 199, ал. 1, т. 1, вр. чл. 198, ал. 1, пр. 1, вр. чл. 20, ал. 2 от НК.\n\nОколо 21 ч. на 03.04.2018г., в района на ул. „Г.С.Раковски“ в Благоевград, възрастната жена е била нападната от две непознати лица. Тя се прибирала от цеха за боза, на която е управител, като паркирала автомобила си пред блока, в който живее. Наближавайки входната врата била бутната в гърба от две лица, които издърпали чантата от ръката й и избягали. В чантата имало освен портмоне, ключове за апартамент, банкова карта, мобилен телефон, осемдесет лева, но и отделен плик с над 40 000 лева. Парите били събрани от оборота на фирмата и предназначени за закупуване на служебен бус.\n\nСлед подадения от потърпевшата сигнал на тел.112 дошлите бързо полицейски служители намерили при огледа на мястото пред входа на блока мобилен телефон, изпаднал от единия нападател. Така разследващите бързо се добрали до извършителите. Били иззети също записите от охранителни камери в района, на които бил разпознат Мартин Топузов.\n\nПо делото бил разпитан и таксиметровият шофьор Влади Илиев, който закарал двамата извършители и ги чакал в близост до местопроизшествието. Единият от тях му споделил, че при бягството загубил мобилния си телефон и използвал неговия за откриването му, като набрал номера си. Грошаров и Топузов дали на таксиметровия шофьор половината от парите, които той скрил, като ги заровил в земята. При задържането им още на следващия ден в двамата грабители били намерени над двадесет хиляди лева и хиляда и петстотин евро. Било установено, че преди време Александър Грошаров работил за пострадалата в цеха за боза, като знаел и разполагал с информация за навиците, маршрутите и паричните суми, които тя пренася.\n                    ", "date": "2018.04.11", "title": "Изтърван телефон издаде обирджиите, издърпали дамска чанта с 40 бона"}
{"url": "http://www.monitor.bg/a/view/9198-%D0%9F%D1%83%D1%81%D0%BD%D0%B0%D1%85%D0%B0-%D0%BE%D1%82-%D0%B0%D1%80%D0%B5%D1%81%D1%82%D0%B0-%D0%96%D0%B5%D0%BB%D1%8F%D0%B7-%D0%90%D0%BD%D0%B4%D1%80%D0%B5%D0%B5%D0%B2/", "text": "\n                    Състав на Окръжен съд – Добрич, пусна от ареста 29-годишния Желяз Андреев и промени мярката му за неотклонение от „задържане под арест” на „подписка”. Съдът мотивира решението си с това, че има ниска степен Желяз да се укрие, не е бил осъждан, а и сам се е явил, след като е ибл призован. Мярката ще се изпълнява в София, където добричлията в момента живее и работи. В рамките на три дни той ще трябва да си изкара адресна регистрация в столицата. Подписката е със срок от 60 дни, докато тече производството по екстрадиция срещу Желяз Андреев.\n\nНа излизане от съдебната зала Желяз заяви, че е удовлетворен от решението на съда и отказа всякакви коментари. Адвокатът му Боян Лимберов заяви, че са спечелили битката, но сега предстои войната.\n\nСрещу 29-годишния добричлия са повдигнати две обвинения от Областния съд на Южен окръг на Флорида, САЩ - за измама към държавата и експорт на стоки без лиценз.\n\nПовдигнатото обвинение от Прокуратурата във Флорида срещу Желяз е с дата 24.10.2016 за участие в заговор за нарушаване на ембаргото на Сирия и за измама към САЩ. В периода май 2013 г. – април 2016 г. Желяз е служител в отдел „Продажби“ в българския офис на американската компания AW Tronics. Като такъв, той осъществява продажби на авиационни части на авиокомпании и сервизни центрове за самолети и хеликоптери от различни държави, сред които и на сирийската авиокомпания Syrian Air без да подозира, че подобна сделка е нарушение на ембаргото, наложено от САЩ на Сирия. Желяз, който е назначен на трудов договор по българското трудово законодателство с компания, регистрирана в България с централен офис в САЩ, никога не е уведомяван, че работи по чуждо законодателство и следователно не е действал със съзнанието, че нарушава закон, камо ли закон на чужда държава. Важно е да се отчете, че към момента на извършените продажби, а и досега, не съществува ембарго на ЕС и България със Сирия.\n\nЖеляз кандидатсва за работа в AW Tronics през сайта jobs.bg и след като е одобрен на интервю, стартира на позицията „Продавач Интернет Търговия“ – най-ниското ниво в йерархията на отдел „Продажби“. Задълженията му са да се свързва директно с клиенти по имейл и по телефон с цел презентиране на продуктите и услугите на компанията и продажбата им. Както на Желяз, така и на всички останали служители на неговата позиция, компанията предоставя портфолиа от клиенти и техните контакти. Сирийските Авиолинии са една от компаниите в портфолиото на Желяз. В рамките на малко повече от половин година, той осъществява няколко сделки с този клиент, като повечето сделки са по време на 6-месечния му изпитателен срок.\n\nНа нито един на служителите на тази позиция, в това число и на Желяз, никога не им е провеждан инструктаж за ембарго и при постъпването им на работа в компанията никога не са им давани инструкции да не работят с клиенти от определени държави. Нито един служител не е знаел, че трябва да е наясно кои стоки са с двойна употреба, кои държави са под ембарго със САЩ и как се оформят митнически декларации.\n\nВ резултат на осъществените през 2013 и 2014 година общо 7 сделки със Сирийските Авиолинии, Желяз се оказва обвинен в престъпление, предвиждащо осъждане от съда във Флорида на максимална присъда от 25 години затвор в САЩ и глоба от 1 250 000 щатски долара.\n\nЖеляз напуска работа в AW Tronics през април 2016 г., а почти година по-късно научава от бивш колега, че името му е сред обвиняемите за незаконна търговия със Сирия. По това време Желяз вече е служител на Луфтханза Техник София. На 16 март 2018 г. е освободен от работа в Луфтханза поради присъствие на името му в Черния списък на Търговския департамент на САЩ.\n\nБлизките му търсят отговори на въпросите защо Желяз трябва да бъде съден за това, че не е минавал обучения и инструктажи за законите на чужда държава, а просто е вършел работата си като останалите си колеги на неговата позиция, как българските граждани, служители на международни компании са защитени от Държавата от подобно подвеждане под отговорност и т.н.\n\n„Желяз Андреев не е извършил престъпление. Това не е криминален въпрос, а политическо решение По силата на българското законодателство той не е извършил престъпление. Това е политическо преследване”, заяви в Добрич лидерът на Партия „Възраждане“ Костадин Костадинов.\n\nПред журналисти той обясни, че спогодбата между България и САЩ за екстрадиция на издирвани лица е приета от правителството на Сергей Станишев през 2008 г. и тя защитава изцяло американските интереси. „Десетки българи са екстрадирани в САЩ, а няма нито един американец, екстрадиран у нас”, каза още Костадинов. Той постави под съмнение безпристрастието на българските съдилища, тъй като много съдии са обучавани от чужда фондация, и то американска – „Америка за България”.\n\nСпоред Костадинов, съществува страх сред хората от системата. „Страх ни е”, ми казват те и не искат да говорят по теми, свързани със САЩ, защото кариерата им умира”, коментира лидерът на „Възраждане“.\n\n„Ние от „Възраждане“ питаме: съдът може ли да е безпристрастен в България и нашата държава независима ли е или е американска колония?“, заяви Костадинов и призова всички български граждани да застанат зад Желяз, защото „днес е той, а утре може да сме ние“.\n\nМеждувременно, близките на Желяз Андреев призоваха гражданите да подкрепят младия мъж и да не се допусне екстрадирането му. Те създадоха за целта и страница във Фейсбук.\n\nВъпреки решението на съда, предвидените протести от 18.00 часа в Добрич и София остават, заяви приятелката на Желяз - Милена Здравкова.\n                    ", "date": "2018.04.11", "title": "Освободиха българина с обвинение в САЩ"}
{"url": "http://www.monitor.bg/a/view/61284-%D0%97%D0%B0%D1%82%D0%B2%D0%BE%D1%80%D0%BD%D0%B8%D0%BA-%D0%B4%D1%83%D1%85%D0%BD%D0%B0-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2-%D0%BE%D0%B1%D1%8F%D0%B2%D0%B8%D1%85%D0%B0-%D0%B3%D0%BE-%D0%B7%D0%B0-%D0%B8%D0%B7%D0%B4%D0%B8%D1%80%D0%B2%D0%B0%D0%BD%D0%B5/", "text": "\n                    \nЗатворник с прякор Манджата е избягал, докато е излежавал присъдата си, съобщи „Блиц“.\n\nМанджата бил наркоман и излежавал присъда за наркотрафик. Той работел на външен неохраняем обект в Пловдив, когато духнал и не се прибрал.\n\nБеглецът е вдигнал на крак полицията, като е влязъл в списъка с издирваните под дърво и камък заедно с избягалите от Софийския централен затвор пандизчии Владимир Пелов и Радослав Колев.\n\nОт полицията официално уточниха, че след 18 часа вчера е получен сигнал, че 42-годишен лишен от свобода не се е прибрал в затвора след работа на външен обект и били предприети действия за издирването му.\n\n\n \n                    ", "date": "2018.04.11", "title": "Затворник духна в Пловдив, полицията на крак"}
{"url": "http://www.monitor.bg/a/view/10755-%D0%A2%D1%8A%D1%80%D1%81%D1%8F%D1%82-%D0%BA%D0%BE%D0%BD%D1%86%D0%B5%D1%81%D0%B8%D0%BE%D0%BD%D0%B5%D1%80%D0%B8-%D0%B7%D0%B0-4-%D0%BC%D0%BE%D1%80%D1%81%D0%BA%D0%B8-%D0%BF%D0%BB%D0%B0%D0%B6%D0%B0/", "text": "\n                    Правителството стартира процедури за предоставяне на концесия на четири морски плажа - „Св. Св. Константин и Елена - юг“, „Ривиера“, „Ахтопол север – източна зона“ и „Китен - юг“. Предлага се срокът на първите две концесии да е 15 години, а на вторите две - десет.\n\nС процедурите се цели обезопасяване на морските плажове и предоставяне на услуги от обществен интерес за срока на концесията. Процедурата се провежда по реда на Закона устройството на Черноморското крайбрежие, като концесионерите ще бъдат определени чрез конкурс, организиран от министъра на туризма и проведен от комисия, назначена от министър-председателя.\n\nРазмерът на минималното годишно концесионно заплащане на плаж Св. Св. Константин и Елена - юг“ е 78 662 лева без ДДС, на плаж „Ахтопол север – източна зона“ – 30 775 лева без ДДС, на плаж „Ривиера“ – 257 959 лева без ДДС, и на плаж „Китен-юг“ - 119 499 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове. Критериите за формиране на комплексната оценка са съобразни с РМС 604/2016.\n                    ", "date": "2018.04.11", "title": "Търсят концесионери за 4 морски плажа"}
{"url": "http://www.monitor.bg/a/view/48901-%D0%9E%D1%89%D0%B5-168-%D0%BC%D0%BB%D0%BD-%D0%BB%D0%B2-%D0%B7%D0%B0-%D1%80%D0%B5%D0%BA%D0%BB%D0%B0%D0%BC%D0%B0-%D0%BD%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BA%D0%B0%D1%82%D0%BE-%D1%86%D0%B5%D0%BB%D0%BE%D0%B3%D0%BE%D0%B4%D0%B8%D1%88%D0%BD%D0%B0-%D1%82%D1%83%D1%80%D0%B8%D1%81%D1%82%D0%B8%D1%87%D0%B5%D1%81%D0%BA%D0%B0-%D0%B4%D0%B5%D1%81%D1%82%D0%B8%D0%BD%D0%B0%D1%86%D0%B8%D1%8F/", "text": "Дават парите за тв и онлайн клипове в медиите в Русия, Европа и Близкия изток\n                    \nПравителството осигури допълнителни 1,68 млн. лв. по бюджета на Министерството на туризма за изпълнение на Годишната програма за национална туристическа реклама.\n\nОт министерството на туризма уточниха за \"Монитор\", че допълнителните средства ще бъдат насочени към международна телевизионна и онлайн реклама в Русия, Европа и страните от Близкия изток.\n\nДопълнително, медиите ще разработят специални журналистически видео клипове за България, които ще се излъчват в рекламните блокове или в тематични предавания на телевизиите. Освен това CNN, BBC и Euronews ще осигурят близо 14 милиона гарантирани импресии чрез провеждане на дигитални кампании в онлайн каналите на телевизиите, включващи ПР статии, видео материали, банери, pre-roll видеа, инфографики, покритие във водещите социални мрежи, както и специални content hub-ове.\n\nПрограмата предвижда устойчиво развитие и промотиране на културно-историческия туризъм, съчетан със специфичните видове туризъм, с цел преодоляване на сезонността. Това налага използване на актуални маркетингови инструменти и сътрудничество с водещи световни медии за достигане до целевите аудитории.\n\nПредприетите множество маркетингови кампании, реализирани в сътрудничество с международни медии и туроператори, както и представянето на България на международните пазари са сред причините за изключително добрите резултати през 2017 година. Официалната статистика показа, че за периода януари-декември 2017 г. България е посетена от близо 8,9 млн. чуждестранни туристи. Това е увеличение от 7,6% спрямо същия период на 2016 г., която досега бе рекордна за туризма. Първоначалните резултати за 2018 г. също са оптимистични - за първите два месеца на годината чуждестранните туристи са с 10,6% повече спрямо същия период на 2017 г.\n\nУвеличеният брой туристи повишава значително и приходите от международен туризъм - по данни на БНБ за периода януари-декември 2017 г. те възлизат на близо 6,9 млрд. лв. Ръстът спрямо същия период на 2016 г. е 9,3 на сто. По-високият ръст на приходите в сравнение с ръста на броя чуждестранни туристи показва устойчива тенденция за нарастване на интереса към висококатегорийните хотели, което пък е свидетелство, че страната привлича по-висок клас туристи.\n\nПрез последните години Министерството на туризма е реализирало изключително успешни кампании с политематичните канали Euronews и CNN, като са достигнати над 40 милиона зрители, основно в Европа. Чрез тези медийни конгломерати рекламата на България достига до аудитория с реален потенциал да позиционира страната ни в сегмента на водещите туристически дестинации, като увеличи средния разход за престой на турист.\n\nОчаква се реализацията на тези и сходни кампании да доведе до положителни финансови резултати в национален мащаб и затвърждаване на положителния имидж на България като държава с разнообразни туристически продукти и сериозен потенциал за инвестиции.\n\n\n \n                    ", "date": "2018.04.11", "title": "Още 1,68 млн. лв. за реклама на България като целогодишна туристическа дестинация (ОБНОВЕНА)"}
{"url": "http://www.monitor.bg/a/view/57150-%D0%9C%D1%82%D0%B5%D0%BB-%D0%BF%D1%80%D0%BE%D0%BC%D0%B5%D0%BD%D1%8F-%D1%81%D0%B8%D0%B3%D0%BD%D0%B0%D0%BB%D0%B0-%D1%81%D0%B2%D0%BE%D0%B1%D0%BE%D0%B4%D0%BD%D0%BE-%D0%B2-%D1%81%D0%B2%D0%BE%D1%8F%D1%82%D0%B0-%D0%BC%D1%80%D0%B5%D0%B6%D0%B0/", "text": "\n                    \nМтел променя сигнала „свободно” в своята мрежа. Телекомът вече въведе пилотно обновяването в района на Бургас, Варна, Добрич и Шумен. До началото на месец май  ще бъде активен в цялата страна. Той ще бъде с по-съвременно и модерно звучене.\n\nПромяната на сигнала „свободно” е част от стратегията на Мтел постоянно да подобрява своята мрежа, за да достави по-добри услуги на клиентите си, като внедрява последните иновации в телекомуникациите. От началото на 2017 г. досега компанията е инвестирала над 120 милиона лева в модернизация на своята мрежата.\n\nМтел винаги е била лидер на телекомуникационния пазар по отношение на поддръжката и модернизацията на мрежата. Компанията първа у нас демонстрира скорости в 4G мрежа още през 2011 г. През 2017 г. Мтел започна процеса по внедряването на 4.5G мрежа, която осигурява скорост на връзката с 30% по-висока спрямо досега. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. Мтел планира да завърши процеса по имплементация на 4.5G мрежа в цялата страна до края на лятото тази година.\n\nВ средата на февруари Мтел показа за пръв път у нас и 5G технология. Това се случи по време на специално събитие, което включваше високоскоростен тест на 5G, VR демонстрация и балансиращи индустриални роботи. По време на демонстрацията беше измерена скорост над 2 Gbps, която е с над 10 пъти по-висока от тази при 4G. VR експериментът представи стрийминг на съдържание с 4К резолюция без никакво забавяне. С помощта на специални роботи, които балансират топка върху равна повърхност, беше онагледено ниско закъснение от около 1 милисекунда, което се постига в 5G мрежа. Текущите инвестиции и подготовка на мрежата ще позволят на Мтел бърз ъпгрейд към 5G, когато това е възможно.  \n\n\n \n                    ", "date": "2018.04.11", "title": "Мтел променя сигнала „свободно” в своята мрежа"}
{"url": "http://www.monitor.bg/a/view/33295-%D0%9F%D0%B0%D1%80%D0%BD%D0%BE%D1%82%D0%BE-%D0%B2-%D0%A1%D0%BE%D1%84%D0%B8%D1%8F-%D0%B7%D0%B0%D0%BF%D0%BE%D1%87%D0%B2%D0%B0-%D0%B4%D0%B0-%D1%81%D0%BF%D0%B8%D1%80%D0%B0-%D0%BE%D1%82-%D0%B4%D0%BD%D0%B5%D1%81/", "text": "\n                    От днес започва общото спиране на парното в София, съобщиха от столичната топлофикация\n\nОт дружеството припомнят, че съгласно изискванията в Общите условия за продажба на топлинна енергия, тази процедура може да започне, ако са изпълнени двете задължителни условия - 3 последователни дни със средноденонощна температура над +12 градуса и прогноза за трайно затопляне на времето. Към днешна дата посочените условия са изпълнени и има основание да бъде обявен краят на отоплителен сезон 2017-2018 г.\n\nПри желание от страна на клиентите, отоплението в отделни сгради може да остане включено до 30 април 2018г. За тази цел е необходимо да има решение на общото събрание на етажната собственост. На основание на това решение упълномощено лице подава заявление в обслужващия топлорайон.\n                    ", "date": "2018.04.11", "title": "Парното в София започва да спира от днес"}
{"url": "http://www.monitor.bg/a/view/58788-%D0%94%D0%B2%D0%B0-%D0%BA%D0%BE%D0%BD%D1%81%D0%BE%D1%80%D1%86%D0%B8%D1%83%D0%BC%D0%B0-%D0%BD%D0%B0%D0%B4%D0%B4%D0%B0%D0%B2%D0%B0%D1%82-%D0%B7%D0%B0-66-%D0%BE%D1%82-%D0%B3%D1%80%D1%8A%D1%86%D0%BA%D0%B8%D1%8F-%D0%B3%D0%B0%D0%B7%D0%BE%D0%B2-%D0%BE%D0%BF%D0%B5%D1%80%D0%B0%D1%82%D0%BE%D1%80-%D0%94%D0%95%D0%A1%D0%A4%D0%90/", "text": "\n                    Два консорциума - единият, включващ италианската SNAM, белгийската Fluxys и испанската Enagas, а другият - испанската Reganosa, румънската Transgaz и Европейската банка за възстановяване и развитие, днес внасят свои актуализирани оферти за придобиване на 66% от гръцкия газов оператор ДЕСФА, предаде гръцката телевизия ЕРТ. Предпочитаният инвеститор ще бъде обявен до края на седмицата.\n\nТова е втори опит да бъде приватизирана ДЕСФА. При първия такъв опит азерската държавна компания бе предложила 400 млн. евро, но продажбата не бе финализирана заради изисквания на Европейския съюз и заради поискани от Атина промени в условията на сделката, които не бяха приети от азерската страна.\n\nОчаква се продажбата на 66 на сто от акциите на ДЕСФА да проправи пътя за уреждане и на друга продажба - на 50,1 на сто от акциите на Хеленик петролеум (ЕЛПЕ), която е обвързана с крайната цена на газовия оператор.\n                    ", "date": "2018.04.11", "title": "Два консорциума наддават за 66% от гръцкия газов оператор ДЕСФА"}
{"url": "http://www.monitor.bg/a/view/11322-%D0%A7%D0%95%D0%97-%D0%B8%D1%81%D0%BA%D0%B0-5-%D1%81%D1%82-%D0%BF%D0%BE%D1%81%D0%BA%D1%8A%D0%BF-%D0%BD%D0%BE%D1%89%D0%B5%D0%BD-%D1%82%D0%BE%D0%BA-%D0%B8-2-%D1%81%D1%82-%D0%B7%D0%B0-%D0%B4%D0%BD%D0%B5%D0%B2%D0%BD%D0%B0%D1%82%D0%B0-%D1%82%D0%B0%D1%80%D0%B8%D1%84%D0%B0/", "text": "\n                    От ЧЕЗ, ерепето обслужващо Западна България са поискали от КЕВР увеличение на цената на електроенергията за бита по нощната тарифа с около 5 ст. на киловатчас, а за дневната - с 2 ст. от 1 юли, съобщиха от дружеството, което е в процедура на продажба.\n\nОт дружеството твърдят, че предложенията им са изготвени на принципа за справедливост и предвиждат премахване на кръстосаното субсидиране между отделните групи клиенти и тарифи. От ЧЕЗ уточняват, че увеличават на продажната цена на електроенергията за бита за сметка на намаляване на цените за стопанските потребители. В предложението е предвидено изравняване на нощната тарифа за стопанските и за битовите клиенти.\n\nОт ерепето уточниха, че при формулиране на ценовите заявления на ЧЕЗ са сравнени заявените параметри през 2015 г. и 2018 г. - годините, които поставят начало на регулаторен период и тогава се определят параметрите, валидни за целия период. Средногодишните инвестиции са увеличени от 96 млн. лв. на 119 млн. лв. за всяка от следващите три години. Постигнатото е намаление на технологичните загуби от 11.75 % на 10.35%.\n\nМеждувременно стана известно, че на среща на омбудсмана на републиката Мая Манолова с шефовете на американските тецове, чиято електроенергия се изкупува на преференциални цени те са заявили позицията си, че договорите трябва да се спазват до изтичането им през 2026 г. По време на конференция в София министърът на енергетиката Теменужка Петкова коментира, че страната ни има ангажименти, свързани с пълната либерализция на електроенергийния пазар. Ние сме длъжни да ги спазим и да ги приложим, каза тя. Сигурна съм, че в рамките на едни бъдещо преговори, които предстоят, след като колегите от двете централи се запознаят с методиката, ще се стигне до най-добре решение и за двете страни, каза Петкова.\n                    ", "date": "2018.04.11", "title": "ЧЕЗ иска 5 ст. по-скъп нощен ток и 2 ст. - за дневната тарифа"}
{"url": "http://www.monitor.bg/a/view/49174-%D0%A0%D1%83%D0%BC%D1%8A%D0%BD%D1%81%D0%BA%D0%B8-%D1%82%D1%83%D1%80%D0%B8%D1%81%D1%82%D0%B8-%D1%83%D1%81%D1%82%D1%80%D0%BE%D0%B8%D1%85%D0%B0-%D0%BF%D0%BE%D0%B3%D1%80%D0%BE%D0%BC-%D0%B2-%D1%85%D0%BE%D1%82%D0%B5%D0%BB-%D0%BD%D0%B0-%D0%97%D0%BB%D0%B0%D1%82%D0%BD%D0%B8%D1%82%D0%B5/", "text": "\n                    Румънски туристи са устроили истински погром в луксозен хотел на Златни пясъци, открадвайки каквото могат. Това съобщи БЛИЦ, като се позовава на управата на хотела.\n\nСпоред тях туристите пристигнали да празнуват великденските празници наравно с други български гости в хотела, които имали резервация. За няколко дни успели да откраднат каквото могат, без да подбират въобще.\n\n\"Бяха като хуни. Откраднаха дори голяма купа, пълна с масло за 200 туристи. Никой няма представа как са успели да я измъкнат, без да ги видят\", разказва служител на хотела. На Великден имало специална програма за децата и от управата скрили боядисани яйца на различни места като част от игра за най-малките. Какво било учудването им, когато се оказало, че румънците вече са обиколили и са откраднали и варените яйца.\n\n\"Такова чудо не сме виждали, някои бяха взели дори електрическите крушки от нощните лампи. На една от вечерите колега достави кашон с водка, обърна се само за секунди, колкото да подреди две бутилки на бара. И кашонът беше изчезнал\", разказва сервитьор в хотела. Заради погрома от ръководството са взели решение да предупреждават гостите, че при напускане ще бъдат подлагани на произволна проверка.\n                    ", "date": "2018.04.11", "title": "Румънски туристи устроиха погром в хотел на Златните "}
{"url": "http://www.monitor.bg/a/view/25594-3000-%D0%B4%D1%83%D1%88%D0%B8-%D1%81%D0%B8-%D1%82%D1%8A%D1%80%D1%81%D1%8F%D1%82-%D0%BF%D0%B0%D1%80%D0%B8%D1%82%D0%B5-%D0%BE%D1%82-%D1%84%D0%B0%D0%BB%D0%B8%D1%80%D0%B0%D0%BB%D0%B8-%D1%80%D0%B0%D0%B1%D0%BE%D1%82%D0%BE%D0%B4%D0%B0%D1%82%D0%B5%D0%BB%D0%B8/", "text": "\n                    \nБългария няма задължение да предава свои граждани за съд в други държави, но в договора със САЩ имаме. Това заяви пред bTV омбудсманът на България Мая Манолова по повод задържането на Желяз Андреев от Добрич. Според нея е важно какво ще реши българският съд, а иначе един договор винаги може да бъде променен и предоговорен и прератифициран.\n\nОмбудсманът заяви още, че над 3000 работници са подали заявления да си получат дължимите заплати от фалиралите им работодатели. Всички , които имат да получават дължими суми от 1 февруари 2015 г. имат право да подадат молби до 15 май до НОИ за получаване на тези суми.\n\nНа въпрос защо страната ни няма приет закон за частния фалит, тя посочи, че е имало проектозакон за свръхзадлъжнелите, но не е бил приет в НС. Целта на такова законодателство е да се даде втори шанс на длъжниците, които са десетки хиляди, но и възможност и за кредиторите. Длъжниците влизат в сивата икономика, в резултат нито техните кредитори могат да си вземат дължимото, нито държавата да си вземе данъците, нито семейството на този длъжник да живее нормално, каза Манолова. От такъв закон имат полза и кредитори, и държава, добави тя.\n\n\n \n                    ", "date": "2018.04.11", "title": "3000 души си търсят парите от фалирали работодатели"}
{"url": "http://www.monitor.bg/a/view/8094-%D0%9F%D0%B5%D1%82%D0%BA%D0%BE%D0%B2-%D1%87%D0%B0%D0%BA%D0%B0-%D0%B8%D0%BD%D0%B2%D0%B0%D0%BB%D0%B8%D0%B4%D0%B8%D1%82%D0%B5-%D0%B4%D0%B0-%D0%BA%D0%B0%D0%B6%D0%B0%D1%82-%D0%B7%D0%B0-%D1%80%D0%B5%D1%84%D0%BE%D1%80%D0%BC%D0%B0%D1%82%D0%B0-%D0%BD%D0%B0-%D0%BC%D0%B5%D0%B4%D0%B8%D1%86%D0%B8%D0%BD%D1%81%D0%BA%D0%B0%D1%82%D0%B0-%D0%B5%D0%BA%D1%81%D0%BF%D0%B5%D1%80%D1%82%D0%B8%D0%B7%D0%B0/", "text": "\n                    Социалният министър Бисер Петков чака предложения от инвалидите как да се промени медицинската експертиза. Това стана ясно от думите на самия министър след заседанието на правителството. Той обясни, че има планирана среща за утре (четвъртък - бел.р.) във ведомството, на която организациите на хората с увреждания трябва да кажат как точно виждат реформата на системата и как трябва да се прави оценката на работоспособността.\n\nПоводът се оказа недоволството на хората с увреждания, които са против предложението за промени в наредбата за медицинската експертиза, предложена от здравното министерство, с които рабопоспособността ще се дава само за основното заболяване, но не и за придружаващите. Вчера след среща с премиера Бойко Борисов предложенията бяха изтеглени, но това не отказа хората от протеста, който се провежда в момента пред МС.\n\nПетков обясни, че предложенията не са целяли да намалят средства за инвалидите, а да постигнат по справедливо разпределяне на средства и да се ограничат злоупотребите.\n\nДали правителството ще предложи нов вариант на наредбата на срещата си с хората с увреждания в четвъртък не стана ясно. Бисер Петков обясни, че първо чака техните идеи и разясни, че поправките все пак са били внесени за обсъждане от МЗ. В момента те са свалени от сайта на ведомството и целта е да се постигне предварителна договорка с организации на хората с увреждания.\n\nПетков обясни още, че за следващото заседание на МС и правилника за прилагане на Закона за хората с увреждания, с който се дава нов ред за отпускане на помощите за медицински изделия.\n\nВ момента парите се дават на гражданите, които на свой ред ги закупуват. Сега това ще бъде заменено с директно заплащане към доставчиците. По думите му проблемът бил с отчитането на тези средства дали са похарчени по предназначение.\n\nТой припомни, че още октомври е внесал в НС концепция за реформа, но последващи действия няма и заради несъгласието на хората с увреждания, тя всъщност е замразена. По думите му сега трябва да се извини дали ще се предприемат нейни сериозни изменения или ще се върви към изработването на нова. Той не се ангажира със срок дали всичко това ще забави реформата на системата за издаване на ТЕЛК. \n                    ", "date": "2018.04.11", "title": "Петков чака инвалидите да кажат за реформата на медицинската експертиза"}
{"url": "http://www.monitor.bg/a/view/37350-%D0%9F%D0%B5%D1%82%D0%B8%D0%BC%D0%B0-%D0%BD%D0%BE%D0%B2%D0%B8-%D0%B3%D0%B5%D0%BD%D0%B5%D1%80%D0%B0%D0%BB%D0%B8-%D0%B2-%D0%B0%D1%80%D0%BC%D0%B8%D1%8F%D1%82%D0%B0/", "text": "\n                    Няколко генерали да бъдат повишени в звание, а в такова ще бъде произведени други петима души. Такъв указ правителството предлага на президента Румен Радев.\n\nТака началникът на отбраната генерал-лейтенант Андрей Боцев ще бъде удостоен с висшето офицерско звание „генерал“. Генерал – майор Димитър Илиев пък ще бъде произведен в генерал – лейтенант, ще бъде освободен като заместник-командир на Корпуса за бързо развръщане на НАТО в Солун и ще бъде назначен за заместник-началник на отбраната. Досега този пост се заемаше генерал-лейтенант Пламен Атанасов, който заради навършване на възрастта ще бъде освободен от военна служба Така на мястото на Илиев в Солун ще замине бригаден генерал Иван Ортоманов , който досега оглавяваше Дирекция „Операции и подготовка“ в МО, като той ще се сдобие и с чин генерал – майор.\n\nКапитан І ранг Георги Пенев, който в момента е началник на щаба на ВМС, ще получи звание флотилен адмирал и ще заеме поста на заместник-командир на ВМС.\n\nПолковник Маргарит Михайлов ще стане бригаден генерал и от зам.-началник на щаба на Сухопътните войски ще оглави Дирекция „Операции и подготовка“ в МО.\n\nПолковник Димитър Петров също ще бъде удостояване със звание бригаден генерал, който ще заеме длъжност командир на 3-а авиационна база. Предишният й шеф бригаден генерал Ивал Лалов ще получи звание генерал – майор и ще бъде назначен за заместник-командващ на Съвместното командване на силите.\n\nПолковник Пламен Ангелов е предложен за директор на Служба „Военна информация“ и удостояване със звание бригаден генерал, като досега той бе зам.-директор на същата. Той ще поеме поста от бригаден генерал Светослав Даскалов, който ще бъде освободен от военна служба поради навършване на пределна възраст за заеманото звание.\n\nПолковник Васил Лазаров е предложен за длъжността съветник на Върховния главнокомандващ на въоръжените сили по военната сигурност, както и за удостояване със звание бригаден генерал.\n\nДиректорът на дирекция „Логистика“ в МО полковник Митко Григоров е предложен за удостояване със звание бригаден генерал.\n                    ", "date": "2018.04.11", "title": "Петима нови генерали в армията"}
{"url": "http://www.monitor.bg/a/view/42496-%D0%9C%D0%A1-%D0%B4%D0%B0%D0%B4%D0%B5-14-%D0%BC%D0%BB%D0%BD-%D0%BB%D0%B5%D0%B2%D0%B0-%D0%BD%D0%B0-%D0%92%D0%9C%D0%90-%D0%BD%D0%B0-%D0%9C%D0%92%D0%A0-%D0%B1%D0%BB%D0%B8%D0%B7%D0%BE-3-%D0%BC%D0%BB%D0%BD-%D0%BB%D0%B5%D0%B2%D0%B0/", "text": "\n                    Правителство отпусна допълнителни 14 млн. лева по бюджета на министерството на отбраната. Парите са предвидени в централния бюджет и ще отидат за Военномедицинска академия за окончателно разплащане на академията с „Българска банка за развитие“ АД по цесия на вземанията на кредиторите на ВМА.\n\nКабинетът одобри и разходи по бюджета на МВР в размер на над 2,99 млн. лева. Средствата са за изпълнение на договор в областта на сигурността на документите. Проектът е за разширение на системите за публичен частен ключ, изградени за обслужване на процеса за издаване на документи за самоличност с електронен носител. Проектът е свързан с изпълнение на ангажиментите на страната ни като член на Европейския съюз в областта на сигурността на документите.\n\nОтделно над 155 000 лева са предоставени на културното министерство и общините за стипендии на талантливи ученици от училищата по изкуства.  \n                    ", "date": "2018.04.11", "title": "МС даде 14 млн. лева на ВМА, на МВР – близо 3 млн. лева"}
{"url": "http://www.monitor.bg/a/view/39108-%D0%A6%D0%B2%D0%B5%D1%82%D0%BD%D0%B0-%D0%BC%D0%BE%D0%B7%D0%B0%D0%B9%D0%BA%D0%B0-%D1%81-%D0%BB%D0%BE%D0%B3%D0%BE%D1%82%D0%BE-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE%D1%82%D0%BE-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE-%D0%BF%D1%80%D0%B5%D0%B4-%D0%9D%D0%94%D0%9A/", "text": "\n                    Цветна мозайка от 38 хиляди холандски лалета и гроздов зюмбюл с логото на българското председателство ръзцъфна в парка на НДК.\n\nТя бе открита от министъра на БГ председателство Лиляна Павлова, кметът на София Йорданка Фандъкова и посланикът на Холандия Берендина Мария Тен Тъшър.\n\nТя е разположена пред вход А6 на Националния дворец на културата (НДК), откъдето в сградата влизат официалните лица по време на заседанията, водени в България.\n\n\"Специалистите от Холандия и ландшафният архитект се погрижиха логото да разцъфти тази пролет и да зарадва не само гостите на София и участващите във форумите, но и всички софиянци, които се разхождат в парка\", отбеляза Фандъкова. За реализацията ѝ са използвани 38 000 луковици лалета и мускари, а дизайнер на мозайката е Ян Хулдемонд. \"Вече сме в най-красивия сезон за нашия град, когато той показва цялата си прелест на зелен и цветен. Софиянци вече свикнаха през последните години с цветните решения в града, които стават все повече и все по-разнообразни\", допълни тя. По думите на Фандъкова освен тази мозайка, с помощ на холандското посолство са създадени цветни фигури по целия път от летището до резиденция \"Бояна\".\n\nЦветята са венецът, който символизира, надявам се, успешното председателство, посочи министър Павлова. Тя отбеляза, че през първите три месеца е свършена много работа в нелесни дебати. Пред нас са още три месеца предизвикателства, надявам се и те да минат в духа на партньорството, което се е получило досега, посочи министърът.\n\n \n                    ", "date": "2018.04.11", "title": "Цветна мозайка с логото на българското председателство пред НДК"}
{"url": "http://www.monitor.bg/a/view/67854-%D0%9C%D0%B0%D1%80%D0%B8%D1%8F-%D0%93%D0%B0%D0%B1%D1%80%D0%B8%D0%B5%D0%BB-83-%D0%BE%D1%82-%D0%B5%D0%B2%D1%80%D0%BE%D0%BF%D0%B5%D0%B9%D1%86%D0%B8%D1%82%D0%B5-%D0%B2%D0%B8%D0%B6%D0%B4%D0%B0%D1%82-%D1%84%D0%B0%D0%BB%D1%88%D0%B8%D0%B2%D0%B8%D1%82%D0%B5-%D0%BD%D0%BE%D0%B2%D0%B8%D0%BD%D0%B8-%D0%BA%D0%B0%D1%82%D0%BE-%D0%B7%D0%B0%D0%BF%D0%BB%D0%B0%D1%85%D0%B0-%D0%B7%D0%B0-%D0%B4%D0%B5%D0%BC%D0%BE%D0%BA%D1%80%D0%B0%D1%86%D0%B8%D1%8F%D1%82%D0%B0/", "text": " ЕК е изложена на 400 кибератаки годишно \n                    83% от европейските граждани смятат, че фалшивите новини са заплаха за демокрацията. Това съобщи българският еврокомисар по цифровата икономика и общество Мария Габриел пред журналисти в Брюксел. По думите й това показва, че фалшивите новини не са нов феномен, но днес имат нови измерения - политически, икономически, обществени, срещу които, ако не се вземат мерки, могат да придобият още по-големи размери и да подкопаят доверието между хората и в институциите.\n\nЕК ще предложи обща европейска дефиниция на фалшивите новини. Самият термин “фалшиви новини” ще бъде заменен с думата “дезинформация”. Габриел заяви, че ЕК няма да предлага законодателни инициативи за борба с фалшивите новини, а ще очертае конкретни мерки за справянето с тях.\n\n“Искаме прозрачност и повече информация за първоизточника на новините и механизмите за разпространението им. Например по време на изборни кампании да се знае откъде идва финансирането на политическата реклама”, заяви Габриел и допълни, че фалшивите новини не познават граници и една държава членка на ЕС не може да се справи сама с тях. Габриел съобщи и, че на 17 май на срещата ЕС-Западни Балкани в София, ще бъде представена пътна карта за намаляване на цените на роумнига. Еврокомисарят припомни, че от 25 май влиза в сила Европейския регламент за защита на личните данни GDPR. Чрез него ще се предостави по-голям контрол на гражданите върху това какво се случва с тяхната лична информация. Фирмите, които работят с лични данни ще трябва да въведат независимата контролна функция - \"служител по защита на личните данни\".\n\nНеговата задача ще бъде да следи работата с личните данни и да информира за възможно изтичане на данни или нарушаване на закона. Българският еврокомисар обяви, че 9 от 10 европейци се интересуват за какво се използват личните им данни. Тя допълни, че комисията е в контакт с Фейсбук още от първия ден на скандала с изтичането на данни. „Ще бъде публикуван доклад по отделните три аспекта за целия този конфликт с изтичането на лични данни. До края на май ще се въздържаме от коментари. Докаже ли се това - то е недопустимо”, категорична бе Габриел.\n\nГодишно Европейската комисия (ЕК) е подложена на 400 кибератаки, научи “Монитор” от източници в Брюксел. От тях 10% са истински с конкретни последици. За последните четири години парите за киберсигурност са се увеличили три пъти. Хакерите се насочват основно към крайните потребители и достигат до тях главно през електронните пощи. Затова от Брюксел съветват хората да не кликват върху линкове, които не идват от достоверен източник. Атаките са отправенккъм институциите, агенциите и органите на ЕС. В съюза е създаден екип (CERT-EU), които веднага да реагира при компютърни инциденти и да защити потърпевшите. От Брюксел не пожелаха категорично да посочат Русия като източник на кибератаките.\n                    ", "date": "2018.04.11", "title": "Мария Габриел: 83% от европейците виждат  фалшивите новини като заплаха за демокрацията "}
{"url": "http://www.monitor.bg/a/view/22750-%D0%9D%D0%B0%D0%B4%D0%B8%D0%B7%D1%80%D0%B0%D1%82%D0%B5%D0%BB%D0%B8%D1%82%D0%B5-%D0%B8%D1%81%D0%BA%D0%B0%D1%82-%D0%BF%D0%BE%D0%B2%D0%B8%D1%81%D0%BE%D0%BA%D0%B8-%D0%B7%D0%B0%D0%BF%D0%BB%D0%B0%D1%82%D0%B8-%D1%81%D0%B0%D0%BC%D0%BE-%D0%B7%D0%B0-%D1%80%D0%B5%D0%B0%D0%BB%D0%BD%D0%B8%D1%8F-%D1%89%D0%B0%D1%82/", "text": "\n                    Служителите на двете дирекции „Охрана“ и „Изпълнение на наказанията“ към Министерство на правосъдието са поискали от Цецка Цачева по-високи заплати само за реалния щат в двете звена. Това става ясно от писма на двете дирекции до правосъдния министър.\n\nВ тях те обясняват, че отпуснатите допълнително 15 млн. лв. от кабинета за увеличение на възнагражденията в сектора трябва да бъдат поделени между реално заетия щат в системата. Първият проект на бюджета предвиждаше увеличението да се разпредели между всички щатни бройки, независимо дали са заети или не в момента. По данни на самата Цачева обаче към момента трайно незаетите бройки в системата са близо 250 и според надзирателите не е редно за тези празни места да се разпределят пари за увеличение.\n\nРазпределението на средствата в сектора и осигуряването на по-добра сигурност в местата за лишаване от свобода бяха основна тема и на втория разговор между Цачева и шефовете на двете дирекции и затворите у нас, който се проведе в сряда. Пред срещата Цачева заяви пред БНР: „Разделихме нещата в три плоскости. Първо място – финансирането, което ни е осигурено от държавния бюджет. Само през януари месец 2017 година – 10 милиона. Януари месец 2018 г. – 5% увеличение. От март месец, след срещата с премиера господин Борисов – нови 15 милиона за възнаграждения, което е справедливо, за да се опитаме да изравним основното възнаграждение на състава в двете дирекции – Главна дирекция „Охрана“, защото там нещата не са по-различни от Главна дирекция „Изпълнение на наказанията“ – с това, което се получава в системата на МВР. Но в спешен порядък, изпълнявайки мерките, които сами си наложихме за осигуряване по-добра организация на охраната в затворите, трябва да се преосмисли техническата възможност. Много важни са надзорно-техническите средства, с които да разполага съставът, човешката сила, за да може да противодейства на лишени от свобода…“.\n\nДруг много голям проблем, според Цачева, е кадрова обезпеченост на Главна дирекция „Изпълнение на наказанията“ и на съответните ѝ териториални поделения, тъй като според министъра на правосъдието трудът в тази сфера е непривлекателен:\n\n„Истината е, че наплив от желаещи за постъпване на работа там няма. Има и в момента 245 свободни места. За голяма част от тях са обявени конкурси и са на различен етап от процедурата. Текучеството е много голямо“.\n\nЦачева декларира, че до края на месеца две работни групи се очаква да актуализират щатното разписание и да потърсят вътрешни скрити резерви в системата, тоест длъжности, които не са толкова натоварени и да предложат технически средства, които да бъдат в помощ на надзорно-охранителния състав, на социалните работници и изобщо на служителите в затворите.\n                    ", "date": "2018.04.11", "title": "Надзирателите искат по-високи  заплати само за реалния щат"}
{"url": "http://www.monitor.bg/a/view/17331-%D0%94%D0%B5%D0%BD%D0%B8%D1%81-%D0%97%D0%B2%D0%B8%D0%B7%D0%B4%D0%B8%D1%87-%D0%B8%D0%B4%D0%B2%D0%B0-%D1%83-%D0%BD%D0%B0%D1%81-%D0%BF%D0%BE-%D0%BF%D0%BE%D0%BA%D0%B0%D0%BD%D0%B0-%D0%BD%D0%B0-%D0%91%D0%BE%D1%80%D0%B8%D1%81%D0%BE%D0%B2/", "text": "\n                    По покана на премиера Борисов на официално двудневно посещение у нас утре пристига Денис Звиздич, председателстващият Съвета на министрите на Босна и Херцеговина.\n\nРазговорите между двамата правителствени ръководители са в петък ( 13 април- бел. р.), съобщиха от пресслужбата на кабинета. На срещата ще бъдат обсъдени развитието на отношенията между България и Босна и Херцеговина, както и политически и икономически въпроси от регионален характер.\n\nВ четвъртък пък Звиздич ще проведе разговор и с президента Румен Радев. В рамките на визитата си у нас той ще се срещне и с шефката на външната комисия в НС Джема Грозданова.\n\nВ делегацията му влизат министрите на транспорта и съобщенията, на правосъдието и на сигурността.\n\nМеждувременно утре Борисов ще се срещне еврокомисаря по хуманитарната помощ и управлението на кризи Христос Стилианидис. Двамата ще обсъдят приоритетите в сферата на хуманитарната помощ, като акцент ще бъде поставен върху инициативата rescEU - предложението на ЕК за нова европейска система за справяне с природните бедствия, което ще допълни и подсили Механизма за гражданска защита на Съюза. В срещата ще участва и министърът на вътрешните работи Валентин Радев.\n                    ", "date": "2018.04.11", "title": "Денис Звиздич идва у нас по покана на Борисов"}
