{"url": "https://www.monitor.bg:443/bg/a/view/n-pr-mesfer-bin-abdul-rahman-algasib-bylgarija-ima-specialno-mjasto-v-syrceto-mi-178658", "text": "Саудитската стратегия „Визия 2030“ включва огромни икономически реформи, казва в интервю за \"Монитор\" посланикът на Кралство Саудитска Арабия в София - Въвеждането на туристическите визи е историческа стъпка, част от стратегията „Визия 2030“ на Кралство Саудитска Арабия, която цели постигането на по-голяма откритост и засилване на комуникациите с останалата част на света, като същевременно подкрепя усилията, насочени към икономическа диверсификация и развитие в страната. Новият визов режим за туристи ще позволи на посетителите в кралството от всички краища на света да усетят прочутото арабско гостоприемство, характерно за Саудитска Арабия и нейните граждани. Туристите ще имат възможност да се запознаят отблизо с многобройните дестинации и исторически паметници в страната. Саудитска Арабия приютява изобилие от уникални археологически и туристически обекти, като например историческият комплекс Дирия, региона на град Ула, където се намира древното селище Мадаин Салех заедно с други археологически находки, историческият комплекс в град Джеда и много други местности, които са в списъка на обектите от световното културно и природно наследство на ЮНЕСКО. Саудитска Арабия е известна с разнообразния си климат в различните райони на страната, което може да бъде усетено от туристите, посещаващи планинските райони, изобилстващи от живописни природни гледки, като например районът на планината Абха или в районите, разположени на брега на Червено море, или пък пустинята Руб ал-Хали и нейните плаващи пясъци. Саудитска Арабия се стреми да заздрави отношенията с България във всички области, включително и в туристическия сектор. В нашите две страни са налице чудесни предпоставки за развитие на този сектор. Саудитската комисия по туризъм и национално наследство и Министерството на туризма на Р. България подписаха през 2016 г. меморандум за сътрудничество в областта на туризма и ние желаем да задействаме този меморандум, за да можем да се възползваме от възможностите, които туризмът предоставя за постигането на сближаване и хармония между различните народи. Освен това този сектор е изключително перспективен от инвестиционна гледна точка. - Волята на ръководствата на двете държави имаше важна роля за укрепването на двустранните връзки. По време на визитата на Н.Пр. г-н Бойко Борисов в Рияд през ноември 2017 г. бяха подписани редица споразумения и меморандуми за разбирателство между нашите държави. В момента се обсъжда възможността за подписването на още двустранни документи, като например споразумение за насърчаване и взаимна защита на инвестициите. Подобни споразумения ще спомогнат за засилване на сътрудничеството най-вече в икономическата и търговската сфера. В България и Саудитска Арабия има множество инвестиционни възможности в различни области, по които можем да работим заедно. Саудитска Арабия е свидетел на огромни икономически реформи в рамките на стратегията „Визия 2030“ и свързаните с нея програми и инициативи от икономически и инвестиционен характер. - Атаките срещу съоръженията на „Арамко“ в Абкайк и Хурайс с ирански оръжия не бяха насочени само срещу Саудитска Арабия, но и срещу целия свят, тъй като бяха засегнати световните енергийни доставки. Тези злонамерени атаки представляват продължение на агресивната и подривна иранска политика. Международната общност трябва да поеме своята отговорност, като заеме твърда позиция по отношение на престъпното поведение на Иран. Ако сериозността на иранската дейност бъде подценена, това само ще насърчи страната да продължи с подривните си и агресивни действия, което ще даде отражение върху международния мир и сигурност, а не само на регионално ниво. - Основна мишена на престъплението бе не само личността на гражданина Джамал Хашоги, но също така и Кралство Саудитска Арабия. Ние считаме убийството на журналиста за огромна трагедия и същевременно криминално деяние, извършено от лица в държавните институции, чиито действия са били извън правомощията им. Пазителят на двете светини крал Салман издаде указ за провеждане на разследване по случая, вследствие на което бяха арестувани определен брой заподозрени, за които се смята, че са участвали в планирането и извършването на престъплението. Главният прокурор повдигна обвинения срещу 11 души, а съдебният процес е вече в ход. Престолонаследникът принц Мохамед бин Салман заяви, че носи отговорност за убийството на гражданина Джамал Хашоги, тъй като престъплението бе извършено в държавно учреждение, но заяви ясно, че не е знаел за случилото се. Извършителите са държавни служители с определени правомощия, с които са злоупотребили и след извършване на убийството са се опитали да прикрият стореното пред висшето ръководство. Не трябва да забравяме, че в миналото сме били свидетели на подобни инциденти на други места по света, при които са извършвани престъпления без знанието на висши ръководни лица. Тук следва да посочим изтезанията, извършени в иракския затвор Абу Гариб от страна на служители в американските части, които са превишили правомощията си. Те са измъчвали иракски затворници без знанието на американския президент, вицепрезидента или външния министър. След разкритията тези лица бяха предадени на правосъдието и наказани за своите действия. Точно това се случи със случая Хашоги – лица, работещи в държавните служби извършиха престъпление, превишавайки своите правомощия. Те бяха задържани и срещу тях бе образувано съдебно производство, след което бяха осъдени и следва да получат полагащото им се наказание. Саудитска Арабия предприе необходимите действия по случая с убийството на гражданина Хашоги по няколко направления. Първо бяха предприети действия по предаване на замесените в убийството на правосъдието, след което бяха предприети организационни мерки, изразяващи се в преструктуриране на ръководството на разузнавателните органи. Много служители, чиито имена изплуваха по време на разследването по случая „Хашоги“, бяха отстранени от длъжност, като по този начин бе дадена възможност на прокуратурата да разследва тези лица и да им вземе показания. - И жертвата, и извършителите на престъплението са саудитски граждани, а самото убийство се е случило в саудитското консулство, което означава, че засегната страна е Саудитска Арабия и нейните независими съдебни органи. Никой не може да се меси в действията на тези органи или издадените от тях присъди. Въпреки това кралството позволи на съдебните заседания да присъстват представители на дипломатическите мисии на петте постоянни членки в СС на ООН, представител на турското посолство, представител на семейството на жертвата, както и представители на местните правозащитни организации. Всичко това доказва, че Саудитска Арабия няма какво да крие по този случай. По отношение на доклада на г-жа Агнес Каламар, той почива върху медийни и журналистически доклади и не е неутрален и обективен. Този доклад се опира на анализи и заключения на експерти, чиито имена не се споменават. Тук откриваме и ясни противоречия и предварително издадени присъди срещу Саудитска Арабия. Всички знаем, че г-жа Каламар е известна с враждебното си отношение към нашата страна. Още на третия ден след убийството, тя започна да публикува коментари в профила си в Туитър, вменявайки отговорност на Саудитска Арабия за убийството на гражданина Джамал Хашоги. Как да приемем доклада ѝ, който няма задължителен характер и който не ѝ е бил възложен от ООН? - България е прекрасна страна. Знам, че страната се отличава с четирисезонен туризъм. Много малко страни могат да се похвалят с подобно предимство. Обичам да прекарвам времето си тук и да посещавам различни градове. - Служил съм на моята страна от различни точки по света, но България има специално място в сърцето ми, понеже аз съм първият посланик на Саудитска Арабия в България. Срещам огромно съдействие от държавните служители тук, а българският народ е изключително либерален и толерантен. Не мога да опиша с думи колко съм щастлив, че съм в прекрасната ви страна. Искам да отправя призив към българските граждани да посетят Кралство Саудитска Арабия, за да открият нейните многобройни туристически местности и паметници, да се запознаят с богатото разнообразно наследство на страната, нейната култура и удивителна природа и да видят колко топли и очарователни са хората там. Завършил е Институт по дипломатически науки Бакалавър по политически науки от университета „Крал Сауд“  Заемал e отговорни дипломатически постове в саудитските посолства във Вашингтон и Мадрид От 2013 до 2017 г. е посланик в Афганистан Акредитиран е за Извънреден и пълномощен посланик на Кралство Саудитска Арабия в Република България през май 2017 г. Женен, с четири деца", "date": "2019.10.22", "title": "Саудитският посланик пред \"Монитор\": В България има много възможности за инвестиции"}
{"url": "https://www.monitor.bg:443/bg/a/view/robotite-izmestvat-mesari-i-pravjat-palachinki-178647", "text": "Автоматизацията на българския бизнес доведе до въвеждане на роботи на мястото на стругари, месари, бояджии и кроячи, могат да правят и палачинки и да дирижират симфоничен оркестър, показва проучване браншова организация по автоматизация (ПАРА). По-ниско платените и трудни длъжности биват заменени от неуморни и безпристрастни машини основно в хранително-вкусовата промишленост, автомобилния сектор, фармация, машиностроене и обработката на метали. В последните години София се превърна в световен инвестиционен център. Само за месец 70 компании в развойната дейност са проявили интерес да се установят в столицата, показват данни на Агенцията по инвестиции. В автоматизация на процесите влагат средства основно фирми с персонал над 500 души или числен състав под 50. Изводът от проучването е необходимост от роботи в производството наравно със служителите, а не сами в халетата, за да се увеличава производителността, коментира на форум в столицата мениджърът продажби на международна компания за автоматизация. Роботизацията на българската икономика ще я изведе на следващо ниво, смятат от ПАРА. Ръководители на едни от най-големите български компании за изкуствен интелект прогнозират, че IT - секторът ще развие своя потенциал в близките 5 години. Уверяват също, че работната ръка няма да отпадне, а персоналът ще бъде преквалифициран, както в много компании по света. Проучване сред 54 български компании сочи, че автоматизацията води до увеличаване на производството и на качеството. 40 на сто от фирмите, участвали в анкетата, са инвестирали над 1 млн. лева в иновации. Индустриалното оборудване, което използват са главно машини за управление и контрол на машини, но не липсват и други промишлени и сортировъчни машини. Сред интересните бизнеси, които в момента се модернизират у нас, е пакетажът на захарен памук в кутии. Заводът в Свиленград е на второ място в производството на сладкия десерт в световен мащаб след Ирландия. Съвместно с икономическия растеж на роботизацията и автоматизацията идва и страхът на част от служителите, че роботите ще ги изместят. Често има случаи на саботажи в родни заводи.", "date": "2019.10.22", "title": "Роботите изместват месари и правят палачинки"}
{"url": "https://www.monitor.bg:443/bg/a/view/bruksel-slaga-kraj-na-monitoringa-obzor-178698", "text": "12 години след присъединяването на България към Европейския съвет, мониторингът над страната ни в областта на правосъдието и вътрешния ред е на път да остане в миналото, след като Европейската комисия отчете, че сме изпълнили голяма част от препоръките й и сме отбелязали достатъчен напревък и стартира процедура по премахването на наблюдението. Така 18-ият доклад за напредъка ни, приет на днешното заседание на ЕК, ще бъде и последният в рамките на механизма. Конкретното решение ще бъде одобрено, след като бъдат взети становищата и на Европейския съвет и ЕП. За първи път от стартирането на наблюдението ЕК прави и стъпка за разделяне на пакета, в който вървяхме заедно с Румъния. За разлика от становището на Брюксел за премахване на мониторинга за нас, ЕК е категорична, че ще продължи наблюдението над северната ни заради буксуващи реформи, будещи сериозно притеснение. „Още в началото на мандата си заявих, че бих искал механизмът за сътрудничество и проверка да приключи при тази Комисия. Разбира се, осъществяването на тази амбиция винаги е зависело от изпълнението на всички изисквания в областта на съдебната реформа и борбата с корупцията и организираната престъпност. в изпълнението на препоръките на Комисията“, подчерта настоящият шеф на ЕК Жан-Клод Юнкер, чийто мандат приключва в рамките на следващите седмици. Той посочи, че все още са налице предизвикателства, свързани с изпълнението на нужните реформи и поддържането на набраната скорост, но отчетеният напредък е достатъчен, за да „се обмисли прекратяването на действието на мониторинговия механизъм“. „Ще чуем внимателно становищата на ЕП и на Съвета, преди да вземем решение“, подчерта Юнкер. Засега не е ясно точно колко ще отнеме процедурата за това. След заседанието на ЕК, на което еврокомисарят по миграцията и вътрешните работи Димитрис Аврамопулос представи решенията, взети на заседанието на Комисията в Страсбург, той посочи, че ще отнеме поне месец. В същото време подчерта, че при всички случаи, дори решението да бъде взето от новия състав на ЕК, ще има приемственост. На вчерашното заседание на Еврокомисията е бил разглеждан и въпросът за присъединяването на Хърватска към Шенген, като ЕК даде зелена светлина за това. В коментар на решението, което трябва да бъде одобрено и от правителствата на всички страни-членки, Аврамопулос посочи, че се „Комисията е на мнение, че напредъкът на България по линия на мониторинговия механизъм е достатъчен за изпълнението на ангажиментите на страната, поети към момента на присъединяването й към ЕС“, се посочва в приетия вчера доклад, като в него се припомня, че още през 2018 година, заради отчетен прогрес, бяха затворени три от шестте показателя на мониторинга. Сега пък е отчетен напредък по всичките 17 препоръки, зададени от Брюксел през 2017 г. Затова от ЕК считат, че оттук насетне наблюдението трябва да се извършва посредством одобрения преди няколко седмици Целта е да бъде гарантиран необратим ход на реформите. Въпросният вътрешен механизъм беше приет с постановление на МС на 18 септември и предвижда наблюдението да бъде поето от Съвет за координация и сътрудничество между институциите. Съветът ще се състои от 10 души и ще прави мониторинг на действията на трите власти – законодателната, изпълнителната и съдебната във връзка с изпълнението на мерките, предприети по препоръките на Брюксел. Звеното ще бъде оглавено от двама съпредседатели – вицепремиера с ресор „Правосъдие“ и представляващия Висшия съдебен съвет, които към настоящия момент са Екатерина Захариева и Боян Магдалинчев. Техен заместник ще бъде правосъдният министър, а редови членове ще са председателите на ВКС и ВАС, главният прокурор, шефовете на Инспектората към ВСС и на КПКОНПИ и министрите на вътрешните работи и на финансите. Освен в рамките на вътрешния механизъм, ходът на реформите у нас ще бъде проследяван и посредством новия за чието въвеждане настояваше и България.", "date": "2019.10.22", "title": "Брюксел слага  край на мониторинга (ОБЗОР)"}
{"url": "https://www.monitor.bg:443/bg/a/view/sykrovishteto-na-han-asparuh-idva-v-bylgarija-178694", "text": "50 реликви от времето на Велика България ще могат да се видят в в Националния археологически институт с музей към БАН. Най-ценната находка сред тях е щандарт със сребърен орел с византийски монограм. Всички артефакти са от така нареченото съкровище от Вознесенка. Те са пръснати между четири музея в Украйна и сега за пръв път се събират и ще бъдат представени в изложабата „Съкровището от Вознесенка и неговата епоха“. В изложбата ще бъдат показани стремена, юзди, воинско снаряжение, мечове и богати коланни апликации. Общата бройка на предметите е 2000, общото количество на златните предмети е 1,2 кг. Намерени са украсени със злато ножници, ножове със златни инкрустации, железни конски сбруи, коланни гарнитури. Откритието е направено през 1930 г. до село Вознесенка в близост до украинския град Запорожие, където според мнозина учени е било лобното място на хан Аспарух. За това подсказва датировката на най-късните предмети в съкровището – началото на VIII в., когато според писмените свидетелства основателят на Дунавска България загива в битка с хазарите. Заедно с Вознесенското съкровище в София ще бъдат показани също съкровищата от селата Глодоси и Келегей, намерени на територията на среден Днепър. Златните находки са открити при случайни изкопни дейности. И двете са непознати на българската публика, но са отдавна известни за научната общност, която за първи път ще ги види на живо. Изложбата се планира да бъде открита на 1 ноември 2020 г. и ще продължи до края на януари 2021 г.", "date": "2019.10.22", "title": "Съкровището на хан Аспарух идва в България"}
{"url": "https://www.monitor.bg:443/bg/a/view/kurdite-se-iztegliha-ot-zonata-za-sigurnost-sled-sporazumenieto-sys-sa-sht-178699", "text": "Сирийските кюрди изтеглиха всичките си сили от зоната за сигурност в Североизточна Сирия до границата с Турция в съответствие с договореното споразумение с посредничеството на САЩ за спиране на огъня. Това обяви представител на кюрдите, цитиран от АФП. \"Напълно изпълняваме условията по споразумението за спиране на огъня...Изтеглихме всичките наши военни и силите за сигурност от района на военните операции - от Рас ал Айн на изток до Тал Абяд на запад\", каза Редур Халил. Турският президент Реджеп Тайип Ердоган обяви по-рано днес, че до 1 300 сирийски кюрдски бойци все още не са освободили райони в Североизточна Сирия. Ердоган поднови заплахите за възобновяване на сраженията \"с по-голяма решителност\", ако сирийските кюрди не се оттеглят преди изтичането на примирието в 22 часа тази вечер.", "date": "2019.10.22", "title": "Кюрдите се изтеглиха от зоната за сигурност, след споразумението със САЩ"}
{"url": "https://www.monitor.bg:443/bg/a/view/amerikanec-proizvejda-bira-v-stomaha-si-178697", "text": "Мъж от САЩ бил изненадан да научи, че страда от рядък синдром, в резултат на който стомахът му произвежда бира, пише в. \"Дейли стар\", цитиран от БТА. Странният случай на 46-годишния жител на Северна Каролина, чието име не се споменава, е описан в сп. BMJ Open Gastroenterology от изследователи от университета на Ричмънд. Пациентите, страдащи от т.нар. синдром на автоферментация, постоянно се чувстват в нетрезво състояние, дори и да не са употребявали алкохол. В дадения случай симптопите са се появили при мъжа, който преди това не се е оплаквал от здравословни проблеми, след като получил травма на палеца през 2011 г. и му били предписани антибиотици. Седмица след като преустановил приема им, започнали необичайни оплаквания: нетипично поведение, изразяващо се в пристъпи на депресия и агресия, загуба на памет и \"мъгла в мозъка\". Състоянието му не се подобрило дори след като започнал да приема предписани от психиатър антидепресанти. Ситуацията започнала да се изяснява, когато мъжът бил задържан за шофиране в нетрезво състояние. Направените му тестове показали, че съдържанието на алкохол в кръвта му се равнява на десет силни питиета. Същевременно той настоявал, че не е пил дори капка алкохол. За да разбере причината за загадъчното си състояние, мъжът се обърнал към клиника в Охайо. Повечето тестове се оказали нормални, но проби от изпражненията разкрили наличието на дрождите Saccharomyces cerevisiae, по-известни като бирена мая, които се използват в производството на тестени изделия и пиво. Лекарите обаче не успели да поставят точна диагноза и да назначат лечение. Пациентът продължил да страда от пристъпи на силно опиянение, при един от които паднал и разбил главата си. Към момента на изписването му съдържанието на алкохол в кръвта му било двойно над допустимия лимит. От персонала подозирали, че пациентът тайно надига бутилката, въпреки постоянните му уверения, че не употребява алкохол. В крайна сметка мъжът се обръща за помощ към специалистите от университета на Ричмънд. Те му предписват комбинация от противогъбични лекарства и пробиотици за лечение на чревна микрофлора, благодарение на които пациентът започва да се възстановява. Година и половина по-късно симптомите на синдрома на автоферментация изчезват и мъжът дори се връща към нормалното си хранене, въпреки че все още трябва да контролира съдържанието на алкохол в кръвта. Учените допускат, че редкият, слабо проучен и потенциално опасен синдром се е проявил в резултат на употребата на антибиотици.", "date": "2019.10.22", "title": "Американец произвежда бира в стомаха си"}
{"url": "https://www.monitor.bg:443/bg/a/view/semejstvo-s-dve-deca-ostana-bez-dom-sled-pojar-v-centyra-na-jambol-178684", "text": "Семейство с две деца на по 6 и 13 години от Ямбол остана без жилище след пожар в кухнята на апартамента им, при който огнената стихия е унищожила цялата покъщнина , а майката Гергана Керанова  успяла да напусне  кухнята с изгорени ръце. Инцидентът е възникнал към 14,53 часа на 21 октомври, съседи позвънили на телефон 112 за огън в апартамент на седмия етаж на жилищен блок на улица „Граф Игнатиев „ №5. Огънят тръгнал при използване на стара газова бутилка , която се намирала  на остъклената тераса . В жилището към момента са били съпругата, която работи като медицинска сестра в местната болница и 13-годишният син Митко,който бил в банята. Малко по-късно е пристигнал и собственикът на изпепеленото жилище  Николай Дженков. Гасенето е продължило близо два часа като междувременно пламъците са засегнали и намиращите се на съседните два етажа жилища. Работата на дошлите след сигнала два екипа на РД ПБЗН- Ямбол е била затруднена от струпани стари вещи - велосипеди, стари мебели, обувки и боклуци в междуетажните помещения, наложило се е да бъдат разбивани самоделни метални прегради , за да бъдат пуснати линиите за вода, обясни старши инспектор Антон Костов, ръководил на място  спасителните действия. При спешното напускане на горящото си жилище Гергана успяла да вземе само дамската чанта, междувременно изскочилия от т банята  Митко започнал  вика и блъска по вратите на съседите, за да ги предупредят за опасността. „Поразен съм от невероятната организация, която бе създадена.Вабсолютен синхрон работеха пожарникарите, полицията, екипа на спешната медицинска помощ. Благодарен съм на всички тези хора , благодарен съм на съседите, които направиха и невъзможното да ни помогнат в първите часове след пожара. Обадиха ми се познати и непознати, за да питат с какво могат да ни съдействат. Слава богу, имахме къде да се подслоним, вечерта прекарахме в жилището на родителите ми, вероятно там ще останем още известно време, докато оправим пораженията…“, коментира Николай Дженков, който изрази съжалението си, че преди година или две престанал да плаща застраховката на опожарения апартамент, който закупил със спестяванията си през 2004 година. „Почувствах се щастлив, че имаме такива добри съседи, че в града ни има толкова много хора, които се притекоха в сполетялата ни беда…“, настоя Дженков, който работи като електротехник. Образувано е досъдебно производство след инцидента на улица „Граф Игнатиев „ №6, най-вероятна причина е изтичане на газ от вентила на бутилката, тепърва ще се установява размерът на щетите.“, лаконично добавиха от ОД на МВР-Ямбол.", "date": "2019.10.22", "title": "Семейство с две деца остана без дом след пожар в центъра на Ямбол"}
{"url": "https://www.monitor.bg:443/bg/a/view/lovci-otstreljaha-vylci-edinaci-kraj-boljarovo-178686", "text": "Три вълка-единаци са били отстреляни по време на последните два ловни излета, съобщиха от ловно-рибарското дружество в пограничното градче Болярово.  Първият, за когото имало данни че е миналата седмица е налетял на пастир в землището на село Горска поляна е бил застрелян от Диан Георгиев,животното се оказало тежаш 60 кг екземпляр. Вторият е бил застрелян от колегата му Ленко Иванов, според местните жители животните са върлували на хайки и дори имало случаи да налитат на кошарите. Третото  попадение е на председателя на дружинката в село Стефан Караджово  Ангел Митев. Боляровските авджии са категорични че напоследък се наблюдавала завишена популация на хищниците.Според тях имало вече регистрирани случаи на нападнати говеда в гористите местности. Информацията потвърди и специалистът по лова към сдружение „Странджа“ Николай Вълчев, който припомни че редовно отчетените ловци в община Болярово са вече 470 души, сред тях е кметският наместник на село Крайново Ангелина Василева, която през миналия сезон успяла да застреля тежащ близо 70 кг вълк, с това попадение броят на убитите хищници за миналия сезон стигнал 13. Очакванията са тази събота по време на излета под сачмите са паднат още 1-2 бройки покрай лова на диви свине.", "date": "2019.10.22", "title": "Ловци отстреляха вълци – единаци край Болярово"}
{"url": "https://www.monitor.bg:443/bg/a/view/vyrtjat-suchat-vse-do-peevski-stigat-178700", "text": "Европейската комисия заяви, че България е постигнала достатъчен напредък по изпълнението на препоръките по мониторинга на ЕС над областта правосъдие и вътрешен ред и наблюдението над нас трябва да отпадне. Коя е пък тази Европейска комисия, че да се поставя над Христо Бойкикев и генерал Гном? Още преди докладът в Брюксел да бъде огласен, лидерите на това странно обединение, трудно забелижимо в социологическите прогнози за предстоящите избори, цъфнаха като цветарки в ефир, за да обяснят колко кофти е отпадането на мониторинга и колко незаслужено би било това. Още неизрекли опорните точки, журналистката Емилия Милчева вече бе нахвърляла скелета на материал, който се появи в българската секция на „Дойче веле” и тутакси бе изкопиран в сайта „Дневник” на олигарха Иво Прокопиев. Заглавията на мрачните орисници на бъдещето на България бяха в пълно съзвучие с опорните точки: „Означава ли това, че в България вече всичко е наред?” („Дойче веле”) и „След 12 години мониторинг от Брюксел – резултати няма” („Капитал”). Така де, щом Христо Бойкикев, генерал Гном, Емилия Милчева и Прокопиев смятат така, какво тук значи някаква си Европейска комисия? Естествено, в смешния плач на другаря „Дойчин Велев” и кръга „Капитал”, нямаше как да не фигурира и дежурната опорка за Пеевски, на принципа: „Ние да го ударим, пък после ще мислим за какво”. Така журналистката, която изтегли късата клечка - да направи преразказ по опорните точки, изсипа в текста цитат от Бойкикев: „Бившият правосъден министър и лидер на „Да, България” Христо Иванов смята, че „властта ще обвърже отпадането на мониторинга не просто като триумф за избора на Гешев като главен прокурор, а за да го превърне в ракета-носител за още по-голяма репресивност, беззаконие, „пеевщина\" в медиите”. Само допреди няколко седмици кръгът „Капитал” биеше камбаната, че мониторингът няма шанс да отпадне и злорадстваха какъв лош знак е това. Опровержението ги стъписа и изненада, предизвика агония и криза в жанра на фалшивите новини. Народът е казал, че змията хапе най-силно, когато умира. Същата работа и с представителите на това обединение и техните покровители – те са готови да поръсят всяка оптимистична новина с отрова и да пуснат трудносмилаем анализ по темата в някоя от медиите бухалки на задкулисието. Ако трябва да ги перифразираме, отпадането на мониторинга предизвиква „прокопиевщина” в медиите на олигарха и шок и ужас във всевъзможните му антибългарски настроени ортаци. А кой изобщо се интересува какво мислят и казват те? Хората като тях, които си говорят сами, са ясни. Препоръчително е да си пият лекарствата и да не занимават целокупната общественост с отклоненията си. Колкото и да не им харесва това, България върви напред. Докато те тъпчат на едно място и са на доизживяване. Язък им за клеветите и доносите. Вече и те не могат да ги спасят.", "date": "2019.10.22", "title": "Въртят, сучат, все до Пеевски стигат"}
{"url": "https://www.monitor.bg:443/bg/a/view/nepylnoletni-kradci-na-mazda-se-razminaha-s-uslovni-prisydi-178685", "text": "С условни  едногодишни присъди се разминаха двама непълнолетни крадци на лек автомобил Мазда, които признаха вината си и сключиха споразумение с наблюдаващия прокурор. Колата е била притежание на 65-годишна жителка на село Нова махала, община Николаево, тя била задигната с използване на подправен ключ през нощта на 12 март и след сигнал на собственичката е намерена ден по-късно изоставена в блатиста местност на брега на река Тунджа. В хода на образуваното досъдебно производство станало ясно, че старичкото возило е било подкарано от 16-годишния Димитър Д., който бил в комбина с първата си братовчед Бистра Д. Непълнолетните апаши разказали, че искали да продадат автомобила на свой близък, за когото знаели че скоро се е върнал от гурбет в Италия и си търси евтина кола. По пътя обаче им свършило горивото и за да не бъдат открити избутали Маздата в блатото с надежда, че ще потъне. В купето обаче останал крик, на който с блажна боя било изписано името на собственика му и половин дузина фасове, в единия имало остатъци от марихуана. По тези дири криминалистите стигнали до извършителите седмица по-късно.Тийнейджърската двойка е записана в документите на местното школо, но учителите не са ги виждали от месеци и дори мислели че са отишли на гурбет с родителите си.Условните присъди са с двугодишен отлагателен срок., споразумението е одобрено от състав на районния съд в Казанлък.", "date": "2019.10.22", "title": "Непълнолетни крадци на Мазда се разминаха с условни присъди"}
{"url": "https://www.monitor.bg:443/bg/a/view/protestyrite-i-lozan-izkaraha-doklada-na-ek-predizboren-hod-178696", "text": "Възможността мониторингът върху България от страна на ЕК да отпадне съвсем скоро, която залегна в  уплаши протестърите, които в продължение на години топяха страната пред комисията с упреците, че няма реална борба срещу корупцията. В същото време използваха цялата си мрежа от НПО-та и свои пионки в различните институции в страната, за да прокарват критики срещу България в доклада. В приетия във вторник документ също се вижда тяхната намеса, като сред цитираните източници на атаки е пряко свързаният със задкулисието у нас грантаджийски Съюз на съдиите в България, оплакващ се от критиките срещу решението на шефа си и съдия в апелативния съд в София Калин Калпакчиев да пусне предсрочно на свобода убиеца на студента Андрей Монов Джок Полфрийман. Калпакчиев беше уличен в конфликт на интереси при решението. Цитират се и протестите на НПО-та срещу кандидата за главен прокурор Иван Гешев. Имена не са дадени, но се визират свързаните с подсъдимите олигарси Иво Прокопиев и Цветан Василев организации „БОЕЦ“ и „Правосъдие за всеки“. Шефът на ВКС Лозан Панов, който открито защитава тезите на псевдодесните в лицето на лидерите на „Демократична България“ Христо Иванов и Атанас Атанасов, заяви, че отпадането на мониторинговия доклад ще се използва предизборно и за двата вида избори - за главен прокурор и за местната власт. Той се оплака, че принципно седмица преди доклада, са получавали съобщение и са можели да се запознаят с текстовете. Сега обаче това не се било случило. Той обаче изтъкна, че е крайно време да не прехвърляме отговорността на други, за да решим проблемите. Накрая заяви, че съдебната ни система не е с тези измерения, с които би трябвало да бъде една европейска съдебна система. Само ден по-рано неговите покровители – Христо Иванов и Атанас Атанасов, използваха ефира на една от националните телевизии, за да внушат, че отпадането на мониторинга е лоша новина. По думите на Иванов шефът на ЕК Жан-Клод Юнкер бил обещал да „ликвидира“ наблюдението и сега сме виждали това по един „безпринципен начин“. Той се опитва да внуши, че това е сделка между ЕК и България и че така проблемите няма да се решат. Той дори плаши, че с новия механизъм, който ще важи за всички страни в ЕС, ще има санкции за България, а не препоръки. В критиките се включиха и от БСП, като според соцдепутата Крум Зарков препоръката за отпадането не означавала край на механизма и заяви, че докладите са се превърнали в „политическа дъвка“. Евродепутатът от БСП Иво Христов пък заяви, че ЕК превърнало мониторинга в инструмент за порочна политическа подкрепа, а надеждите на българите за установяване на законност и справедливост днес вече са мъртви. Според него това било поредният подарък за правителството преди изборите.", "date": "2019.10.22", "title": "Протестърите и Лозан изкараха доклада на ЕК предизборен ход"}
{"url": "https://www.monitor.bg:443/bg/a/view/zaharieva-ek-napredyka-na-bylgarija-e-dostatychen-178690", "text": "“Реформата в съдебната система е процес и независимо дали има или няма механизъм ще продължи. Това е процеес, който не се прави заради Брюксел, Берлин или Париж, а заради българските граждани и съдебната система”. Това обяви вицепремиерът и външен министър Екатерина Захариева по повод съобщението от ЕК, че страната ни е постигнала достатъчен напредък по изпълнението на препоръките по мониторинга на ЕС над областта правосъдие и вътрешен ред. На брифинг в Министерския съвет, заедно с нея изявление направи и вътрешният министър Младен Маринов. Захариева припомни, че това е 18 доклад на Комисията и припомни, че за първи път през 2017г. Брюксел направи равносметка на постиженията ни и излезе с конкретни 17 препоръки по шесте показателя. Година по-късно, по думите на Захариева, първите резултати са били на лице като ЕК констатира, че България е изпълнила част от препоръки и на тази база надлюдението на 3-те от 6-те показателя беше прекратено. “Днес Европейската комисия ясно и категорично заявява, че постигнатия от България прогрес в рамките на Механизма за сътрудничество и проверка е достатъчен, за да отговори на ангажиментите, които страната ни е приела при влизането си в ЕС”, обяви вицепремирът. Тя обясни, че механизмът е създаден с решение на ЕК и само така може да бъде премахнат, но преди това комисията ще изпрати доклада до Съвета на ЕС и ЕП. Захариева не пожела да посочи точна дата кога може да бъде премахнато наблюдението над страната ни. Не изключи варианта обаче това да стана при следващия мандат на ЕК. “До края на мандата на тази комисия остава малко време, така че не мога да посоча дали ще стане в рамките на този мандат”, каза Захариева. От своя страна външният министър Младен Маринов допълни, че държавата ще продължи да усъвършества системата за борба с организираната престъпност. “Докладът в момента показва, че сме достигнали нива, които ни гарантират доверие, постигнати са трайни резултати, насочени към целта да дадем сигурност на българските граждани, да отговорим на обществените очаквания, да утвърждаваме доверието към МВР и службите, които противодействат на престъпността”, коментира Маринов.", "date": "2019.10.22", "title": "Захариева: Реформата в съдебната система ще продължи и след падането на мониторинга"}
{"url": "https://www.monitor.bg:443/bg/a/view/5-dni-predi-izborite-arest-grozi-kmeta-na-nesebyr-i-oshte-chetirima-obzor-178682", "text": "Петима от най-знаковите участници в изборите в Несебър очакват арести и повдигане на обвинения. Групата е взета на мушка от Спецпрокуратурата и може да посрещне деня на вота зад решетките. Сред тях е и досегашният кмет Николай Димитров, който е кандидат за четвърти мандат. Срещу него и останалите четирима е образувано досъдебно производство. Очаква се да им бъдат повдигнати и обвинения. Те най-вероятно ще са свързани с предизборна търговия на гласове. Освен срещу кмета на Несебър, по същото досъдебно производство ще бъдат привлечени още четирима кандидати за пост в местната власт. Става дума за Петър Хрусафов и Георги Георгиев от листата на \"БСП за България\" и Константин Лефтеров от \"Движение 21\", които се борят за общински съветници в Несебър, както и Атанас Япаджиев, регистриран като кандидат за кмет на Свети Влас, също от листата на движението на ексдепутатката Татяна Дончева. За вероятните арести и предстоящите обвинения на групата в Несебър се разбра във вторник, пет дни преди предстоящия вот, когато ЦИК оповести на сайта си пет отделни решения, с които дава разрешение Николай Димитров, Петър Хрусафов, Георги Георгиев, Константин Лефтеров и Атанас Япаджиев да бъдат привлечени и задържани като обвиняеми по досъдебно производство. От тях е видно, че те са издадени по внесени мотивирани искания на главния прокурор Сотир Цацаров, които са били входирани ден по-рано. Дори и да се озоват в ареста петимата мераклии за пост в местната власт обаче те няма да бъдат отстранени от изборите, разясниха юристи. Предизборният скандал в Несебър избухна миналата седмица, когато градът осъмна под полицейска блокада. Спецчасти от ГДБОП, служители на КПКОНПИ и обвинители от Спецпрокуратурата участваха в масирана акция срещу търговците на гласове. Обиски и претърсвания бяха извършени рано сутринта в събота. Спецполицаи проверяваха наред кандидати за кметове и общински съветници от различни партии. Според непотвърдена информация под прицела на антимафиотите са попаднали поне дузина политици от несебърско, сред които и досегашният градоначалник. Самият той съобщи, че при обиска в дома му е намерена голяма сума пари в сейф, като твърди че това са лични и семейни спестявания. До момента няма официална информация за разследването. По неофициални данни, акцията в Несебър е била заради сигнали за купуване на избиратели, като според слуховете продажната цена за един ромски глас е достигнала рекордните 300 лв. \"Не съм арестуван, но очаквам това да се случи, щом като ЦИК е дала разрешение. Нямам засега повдигнато обвинение или поне не знам за такова. Притеснен съм, не зная какво се случва. Аз не мисля, че нещо съм виновен. Направиха обиск у дома и намериха пари, но това са оборотни пари, които съм осигурил да са ми под ръка, за да мога да се разплащам, имам си бизнес и задължения по него. В колата ми намериха рекламни предизборни материали-отпечатани листовки и нищо друго\", коментира пред „Монитор“ Георгиев. Лефтеров пък призна, че антимафиотите намерили в апартамента му списъци с имена на хора, но те нямали нищо общо с купуване и продаване на гласове. \"В единия ми апартамент намериха някакви стари документи и листи със списъци -7-8 листа с имена на хора и телефони, това ми е нещо като телефонен указател. И още толкова листи с имена и ЕГН-та - те обаче са още от изборите през 2007-2008 година и това са били застъпници. Всичко е редовно, защото аз си имам лиценз за опериране с лични данни\", твърди кандидатът за общински съветник в Несебър.", "date": "2019.10.22", "title": "5 дни преди изборите: Арест грози кмета на Несебър и още четирима (ОБЗОР)"}
{"url": "https://www.monitor.bg:443/bg/a/view/bjala-akula-napadna-vodoloz-toj-ja-goni-s-harpun-video-178683", "text": "Австралиецът Джо Петрович ловувал под вода на брега край Пърт в Австралия, когато бяла акула се опита да го атакува, пишат местни медии, цитирани от  .. Водолазът и приятелите му били на около два километра от брега и на около 250 метра от лодката, когато се появила огромната бяла акула. Човекът, въпреки че бил обзет от паника, започнал да плува към лодката. След около 5 минути обаче акулата тръгнала към него с отворена огромна челюст. Петрович реагирал бързо и се защити с върха на харпуна, карайки огромното животно да се отдалечи. Морският звяр за втори път нападнал Петрович, дори захапал косата му, но водолазът успял отново да избяга, преди най-накрая да стигне до лодката си.", "date": "2019.10.22", "title": "Бяла акула нападна водолоз, той я гони с харпун (ВИДЕО)"}
{"url": "https://www.monitor.bg:443/bg/a/view/dermendjiev-podpisa-za-6-meseca-s-bfs-178687", "text": "Георги Дерменджиев официално беше назначен за треньор на националния отбор по футбол. На извънредно заседание в сградата на БФС изпълнителното бюро към Изпълкома одобри предложението на Йордан Лечков, който предния ден номинира Дерменджиев. Бившият кмет на Сливен бе оторизиран да потърси и предложи нов треньор на „лъвовете“, след като Красимир Балъков подаде оставка миналия петък. Кандидатурата на бившия наставник на „Лудогорец“ и „Левски“ бе гласувана и одобрена, като той ще подпише договор за срок от едва 6 месеца. На практика контрактът на спеца ще е до края на евроквалификациите, както и за баражите от Лига на нациите. Ако Дерменджиев успее да направи чудо и да класира тима на Евро 2020 през баражите, договорът му със сигурност ще бъде удължен Дебютът на 64-годишния наставник ще бъде на 17 ноември срещу Чехия в София, когато националите ще се опитат да запишат първа победа от началото на квалификациите и да се спасят от исторически антирекорд. От БФС обявиха и рокади в Съдийската комисия. Досегашният председател Йордан Сталев е временно отстранен от поста си заради гигантския скандал около нарядите, заради които ГДБОП направи акция в сградата на футболната централа преди седмица и иззе множество документи и компютри. При акцията Сталев бе задържан и разпитан, а освен него бе отведена и мениджърката на съдиите Илонка Джалева. След скандала тя е подала молба за напускане, която е одобрена, информираха още от БФС. Временно функциите на Йордан Сталев пък ще изпълнява досегашният председател на софийската съдийска комисия Костадин Стоичков.", "date": "2019.10.22", "title": "Дерменджиев подписа за 6 месеца с БФС"}
{"url": "https://www.monitor.bg:443/bg/a/view/drebnite-zemedelci-shte-kandidatstvat-za-prerabotka-na-sobstvena-produkcija-178688", "text": "Започва прием на проектни предложения по подмярка 4.2.2 \"Инвестиции в преработка/маркетинг на селскостопански продукти по тематичната подпрограма\" от мярка 4 \"Инвестиции в материални активи\" от Програма за развитие на селските райони за периода 2014-2020 г., съобщиха от МЗХГ. Ще се подпомагат изцяло стопанства с икономически размер между 6000 и 7999 евро. По процедурата могат да кандидатстват малки стопанства в областта на животновъдството, плодове и зеленчуци или на етерично-маслени и лекарствени култури. Бюджетът на подмярката е над 3 млн. лв. и е насочен за преработка на селскостопански продукти. Целта е да се повиши жизнеспособността и устойчивото развитие на малките земеделски стопанства. Инвестициите са за материални и/или нематериални активи за създаване или модернизация на съществуващи мощности за преработка, разширяване на капацитета на местните мрежи за прибиране, приемане, съхранение, климатизиране, сортиране и пакетиране на земеделска продукция. Проектните предложения се подават по електронен път чрез Информационната система за управление и наблюдение на средствата от Европейските структурни и инвестиционни фондове (ИСУН 2020), на интернет адрес: http://eumis2020.government.bg/. Кандидатите могат да задават допълнителни въпроси на електронната поща rdd@mzh.government.bg и да получат разяснения по Условията за кандидатстване до 3 седмици преди крайния срок за подаване. Проектите ще се приемат до 17:30 часа на 23 декември 2019 г.", "date": "2019.10.22", "title": "Дребните земеделци ще кандидатстват за преработка на собствена продукция"}
{"url": "https://www.monitor.bg:443/bg/a/view/stamatov-se-izvini-za-agitacija-prez-e-dnevnik-178689", "text": "Диян Стаматов се извини на всички родители, „които са с различно от неговото политическо виждане и на всички почувствали се засегнати“ от писмото в е-дневника на 119 училище, чрез което той призовава да гласуват за него на местните избори в неделя. Директорът на школото поднесе извиненията си в коментар пред „Монитор“ във връзка със случая. Бившият зам.-министър на образованието, който е и кандидат за общински съветник в София от листата на ГЕРБ за предстоящия вот каза още, че комуникацията с родителите винаги е била прозрачна и пряма. Стаматов заяви, че родителите записвали децата си в училището зареди него и учителския колектив.", "date": "2019.10.22", "title": "Стаматов се извини за агитация през е-дневник"}
{"url": "https://www.monitor.bg:443/bg/a/view/nezavisimo-ot-adresa-ni-izdavame-udostoverenie-ot-vsjaka-obshtina-v-stranata-178674", "text": "Издаването на удостоверения ще може да става от всяка община в страната, независимо от адресната ни регистрация. Това предвиждат промени в наредбата за издаването на такива документи въз основа на регистъра на населението, публикувани за обществено обсъждане. Тези изменение са в резултат с поправките в АПК от преди няколко месеца и са част от мерките на властта за намаляване на бюрокрацията и административната тежест за гражданите и бизнеса. Става дума за общо 14 вида удостоверения, сред които тези за семейно положение, за роднински връзки, за сключване на брак на българин в чужбина, за постоянен или за настоящ адрес. В мотивите е записано, че регистърът за населението се се води единствено в електронен вид и всяка една община, район или кметство имат достъп до него. Така всяко едно удостоверение, базирано на него, с изключение на това за наследниците, ще може да се издава от дадената общинска администрация без значение от адресната регистрация на съответния гражданин, поискал услугата. Една от другите поправки е възможността за устно заявяване за издаване на удостоверение и въвеждането на изцяло служебно събиране на нужните данни. В мотивите е записано, че така ще се уеднакви практиката във всички общински администрации и ще се съкрати времето за протоколиране на устното искане. Така писменото заявление ще бъде заместено само с подпис под протокол, в който се почва какъв вид документ искаме и как точно да го получим. Сред възможностите са по пощата, по куриер, като международна пратка, лично или по електронен път. Ако предпочетем един от първите варианти, декларираме, че ще поемем разходите по доставката.", "date": "2019.10.22", "title": "Независимо от адреса ни: Получаваме удостоверение от всяка община в страната"}
{"url": "https://www.monitor.bg:443/bg/a/view/elen-lopatar-stana-domashen-lubimec-na-selo-bistrica-178678", "text": "Елен лопатар е новият любимец на жителите от дупнишкото село Бистрица. Благородното животно е видяно вчера малко преди обяд в горната част на населеното място преди водохващането. „Обади ми се една жена, която живее в тази къща. Каза, че видяла елена да си похапва ябълки в близост до дома й. Беше страшно впечатлена. Даже се е опитала да се приближи до него и животното не е побягнало, което ни впечатли много“, коментира 43-годишният бистричанин Петър. Той самият вижда добра поличба в появата на елена лопатар. Местни авджии пък коментират, че появата му вероятно е свързана с липсата на достатъчно храна в планината. „Като нищо е възможно да се е подплашил и затова да е слязъл по-ниско, сред хората. Чувал съм за случаи, в които елени и сърни се привързват към хората, които се грижат за тях. Такъв е и случаят със сърничката, която често навещава Ресиловския манастир. Там монахините си я хранят от малка. Вероятно така ще стане и с този елен, стига да не му посегне някой“, обясняват още жители на планинското селце. През миналата година те отново успели да се порадват за няколко дни на елен в селото, но това било през зимните месеци. Сега се надяват животното да остане за по-дълго в Бистрица и да им донесе много късмет.", "date": "2019.10.22", "title": "Елен лопатар стана домашен любимец на село Бистрица"}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-101-20-leva-za-megavatchas-178692", "text": "При средна цена 101.20 лева за мегаватчас е търгуван днес токът на Българската независима енергийна борса (БНЕБ), показват данните от търговията на борсата при сегмента \"пазар ден напред\". Сделките са на база утрешен ден на доставка (23 октомври). Средната цена на пиковата енергия (9.00-20.00 ч.) e 113.64 лв. за мегаватчас. Извънпиковата енергия (1.00-8.00 ч.; 21.00-24.00 ч.) е изтъргувана при средна цена 88.76 лв. за мегаватчас. Най-ниската цена в рамките на днешната сесия, при утрешен ден на доставка, е 68.34 лв. за мегаватчас, достигната за 2.00 - 3.00 ч., а най-високата е 170.84 лв. за мегаватчас - за 18.00 - 19.00 часа. Данните от БНЕБ показват, че са продадени общо 22 845.20 мегаватчаса електроенергия. Енергийната борса вчера затвори при средна цена 110.85 лв. за мегаватчас. В сегмента \"пазар в рамките на деня\" за днес, 22 октомври, БНЕБ отчита до момента общ търгуван обем от 113.40 MWh. Среднопретеглената дневна цена е 99.34 лева за мегаватчас.", "date": "2019.10.22", "title": "Енергийната борса затвори при средна цена 101.20 лева за мегаватчас"}
{"url": "https://www.monitor.bg:443/bg/a/view/niki-minaj-se-omyji-za-iznasilvach-178664", "text": "Рапърката Ники Минаж вече е в графата на щастливо омъжените. Звездата е казала заветното „да“ на любимия си Кенет Пети, който е бивш затворник с досие на изнасилвач. За разходката до олтара съобщи самата певица вчера, публикувайки кратко видео в социалните мрежи. „Оника Таня Мараж Пети”, гласи текстът към клипа, което показва, че изпълнителката е взела фамилията на своя съпруг. Феновете на Ники демонстрираха безпокойство от факта, че Пети е осъждан за сексуално престъпление и е лежал зад решетките. Той е изтърпял наказание от четири години за отвличане и изнасилване на 16-годишно момиче. Певицата защитава половинката си от нападките с обяснението, че тогава той е бил едва на 15.", "date": "2019.10.22", "title": "Ники Минаж сe омъжи за изнасилвач"}
{"url": "https://www.monitor.bg:443/bg/a/view/objaviha-razshirenija-systav-na-nacionalkite-po-basketbol-178672", "text": "Селекционерът на националния отбор по баскетбол за жени Стефан Михайлов избра 23 баскетболистки, които включи в разширения състав за предстоящите през ноември първи евроквалификации срещу Исландия и Словения. Българките гостуват на скандинавките на 14 ноември и са домакинr на Словения на 17 ноември. Михайлов ще събере 14 момичета на лагер на 8 ноември в София. Първата тренировка ще е на 9-ти ноември, а се очаква цялата група да се събере напълно на 10 ноември. Тренировките ще са в столичните зали \"Универсиада\" и \"Триадица\". Преди да обяви разширения състав Михайлов проведе разговори с Жаклин Златанова, Борислава Христова и Цветомира Шаренкапова, но по различни причини трите няма да се включат в отбора за този квалификационен прозорец. \"Надявам се да можем да разчитаме на тях в следващите мачове\", коментира Михайлов. 1 Виктория Стойчева Монтана 2003 2 Карина Константинова Берое Стара Загора 3 Гергана Иванова Берое Стара Загора 4 Константина Какогиани Септември 5 Теодора Динева Берое Стара Загора 6 Eстер Мичева Славия 7 Вероника Джикова Славия 8 Виолина Кочева Берое Стара Загора 9 Петя Бояджиева Берое Стара Загора 10 Ива Костова ALA Le Havre Basket Association (Франция) 11 Христина Иванова Монтана 2003 12 Габриела Николова Монтана 2003 13 Радостина Димитрова Монтана 2003 14 Ивана Николова Славия 15 Димана Георгиева Монтана 2003 16 Калина Аксентиева Берое Стара Загора 17 Евгения Нацкина Монтана 2003 18 Микаела Дамянова Шампион 2006 19 Александра Петрова Торино (Италия) 20 Габриела Костова Монтана 2003 21 Александра Петрова Славия 22 Златина Калоферова Берое Стара Загора 23 Христина Тютюнджиева MSP Rheinstars Bergische Loewen (Германия)", "date": "2019.10.22", "title": "Обявиха разширения състав на националките по баскетбол"}
{"url": "https://www.monitor.bg:443/bg/a/view/bruksel-preporycha-monitoringyt-da-otpadne-za-bylgarija-178673", "text": "България е постигнала достатъчен напредък по изпълнението на препоръките по мониторинга на ЕС над областта правосъдие и вътрешен ред. Затова Европейската комисия счита, че страната ни е изпълнила условията и е на мнение, че трябва да отпадне наблюдението над нас. Самото решение ще бъде прието, след като бъдат взети и становищата на Европейския съвет и ЕП. Това става ясно от резюмето на доклада за страната ни, публикувано на страницата на   С днешното решение за първи път се слага и ясна разграничителна линия между напредъка на страната ни и този на Румъния. За разлика от доклада за нас, в този за северната ни съседка подобна препоръка няма. На пресконференция преди минути еврокомисарят по миграцията и вътрешните въпроси Димитрис Аврамопулос изрично подчерта, че според ЕК страната ни е направила достатъчен прогрес по изпълнение на препоръките в областите правосъдие и вътрешен ред. Затова счита, че оттук насетне За сметка на това мониторингът над Румъния от страна на ЕК ще продължи, тъй като процесите там продължават да раждат \"големи притеснения\" в ЕК. На днешното заседание на Еврокомисията е бил разглеждан и въпросът за присъединяването на Хърватска към Шенген, като ЕК дадена зелена светлина за това. В коментар на решението, което трябва да бъде одобрено и от правителствата на всички страни-членки, Аврамопулос посочи, че се надява скоро и България и Румъния да се присъединят към Шенген. Препоръката на ЕК за падането на мониторинга е от изключително значение, но не е крайната стъпка за отпадането на механизма. За да бъде вдигнат той е нужно одобрение и на Европейския съвет и на Европейския парламент. Ето какво пише в доклада за нас одобрен на днешното заседание на ЕК в Страсбург: Необходимо е България да продължи да работи последователно за превръщането на отразените в доклада ангажименти в конкретно законодателство и за трайното му изпълнение. България трябва да осъществява мониторинг на трайното изпълнение на реформите чрез новосъздаден съвет, който ще функционира след приключване на мониторинга на Комисията, като достигнатите заключения ще се използват в бъдещия диалог с Комисията в рамките на всеобхватния механизъм за върховенството на закона. Както вътрешният мониторинг, така и механизмът, обхващащ целия ЕС, следва да подпомагат устойчивостта и необратимостта на реформите, дори след края на МСП за България\".  С тази стъпка реално досегашният председател на ЕК Жан-Клод Юнкер реализира надеждата си, изказана когато пое Комисията, че наблюдението над нас ще приключи в рамките на мандата му. Днес той самият припомни това, като посочи: \"Още в началото на мандата си заявих, че бих искал механизмът за сътрудничество и проверка да приключи при тази Комисия. Разбира се, осъществяването на тази амбиция винаги е зависело от изпълнението на всички изисквания в областта на съдебната реформа и борбата с корупцията и организираната престъпност. През последните години България отбеляза впечатляващ напредък в изпълнението на препоръките на Комисията. Въпреки че все още са налице предизвикателства, свързани с изпълнението на нужните реформи и поддържането на набраната скорост, отбелязаният от България напредък понастоящем е достатъчен, за да се обмислят прекратяването на действието на МСП и използването на нови механизми за мониторинг на национално равнище и на равнището на ЕС. Ще чуем внимателно становищата на Парламента и на Съвета, преди да вземем решение\". Очаквайте подробности!", "date": "2019.10.22", "title": "Брюксел отсече: Мониторингът трябва да отпадне за България (ОБНОВЕНА)"}
{"url": "https://www.monitor.bg:443/bg/a/view/shefyt-na-babh-podozira-ukrivane-na-umreli-gligani-178671", "text": "„Положителните случаи на Африканска чума по свинете (АЧС) са много малко - около 10-15 случая от началото на сезона. Малко повече са случаите на трихинела”, коментира проф. Паскал Желязков, изпълнителен директор на Българската агенция по безопасност на храните (БАБХ). Той подозира, че информацията за намерени умрели диви прасета се укрива. „Силно съм обезпокоен, че не се откриват умрели свине по време на лова. Подозирам, че не се съобщават всички намерени умрели свине”, уточни той. Съвсем скоро се очаква да се реши какви мерки да бъдат предприети от БАБХ относно претърсването на ловните зони за умрели животни. Днес това ще е една от темите на специална среща между изпълнителния директор на БАБХ и министъра на земеделието Десислава Танева. С обявяването на ловния сезон от санитарното ведомство наложиха изискване всяко отстреляно диво прасе да се изследва за АЧС и трихинелоза. До излизане на резултатите обаче месото от животните трябва да е във фризер. Ловците от много области в страната протестираха, тъй като пробите за АЧС се бавят повече от пет дни. „Коригирахме нашите мерки, сега пробите ще постъпват разделени“, обясни проф. Паскал Желязков. Пробите ще постъпват в държавни акредитирани лаборатории, допълни експертът. „Специално за АЧС пробите са готови същия ден, за трихинелата е малко по-бавно, тъй като методите са малко по-трудоемки и изискват малко повече време за обработка”, допълни шефът на БАБХ.", "date": "2019.10.22", "title": "Шефът на БАБХ подозира укриване на умрели глигани"}
{"url": "https://www.monitor.bg:443/bg/a/view/evrejska-organizacija-nastojava-borisov-da-osvobodi-toma-belev-ot-konsultativen-syvet-kym-ms-178677", "text": "Федерацията на ционистите в България призова премиера Бойко Борисов да освободи Тома Белев от длъжността му на член в консултативния съвет по гражданското общество към Министерския съвет. Това се казва в писмо до Борисов, подписано от председателя на организацията Яков Джераси, съобщава БНТ. Реакцията е във връзка със скандалния коментар на Белев, който е и кандидат за столичен общински съветник от „Демократична България“, който той написа във Фейсбук: „Най-евтино са пътували евреите в конските вагони – напълно безплатно“.", "date": "2019.10.22", "title": "Еврейска организация настоява Борисов да освободи Тома Белев от консултативен съвет към МС"}
{"url": "https://www.monitor.bg:443/bg/a/view/bez-nejmar-i-modrich-za-zlatnata-topka-178679", "text": "Сериозни изненади очакваният с огромен интерес списък с 30-имата финалисти за най-престижното индивидуално отличие в света на футбола - „Златната топка“. Френското издание „Франс футбол“ публикува списъка на най-добрите в света за 2019 година, който е подреден по азбучен ред. С най-много представители е европейският клубен шампион „Ливърпул“, който има 7 футболисти сред посочените имена: Садио Мане, Върджил ван Дайк, Роберто Фирмино, Трент-Александър Арнолд, Джорджино Вайналдум, Мохамед Салах и Алисон Бекер. Спечелилият през септември четвърта награда на ФИФА The Best Лионел Меси от „Барселона“ и голямата звезда на „Ювентус“ Кристиано Роналдо очаквано също са сред номинираните. Очаква се техен най-сериозен претендент за отличието да е Върджил ван Дайк, който спечели приза за номер 1 в Шампионската лига. Аут е най-скъпият футболист Неймар, който записа неубедителен сезон с ПСЖ, белязан от контузии и неуспешна трансферна сага през лятото. Освен това прави впечатление липсата на актуалния носител на „Златната топка“ Лука Модрич от „Реал“ (М), което на практика означава, че със сигурност най-престижното отличие ще има нов кавалер. Освен това аут са също имена като Хари Кейн и Луис Суарес. Победителите ще бъдат определени след гласуване на специално жури от 180 журналисти от целия свят. Церемонията по награждаването ще се състои на 2 декември в Париж.", "date": "2019.10.22", "title": "Без Неймар и Модрич за „Златната топка“"}
{"url": "https://www.monitor.bg:443/bg/a/view/syprugata-na-shtrahe-stava-deputat-178681", "text": "Днес, ден преди да се конституира новият австрийски парламент, стана ясно, че Филипа Щрахе - съпругата на бившия лидер на Австрийската партия на свободата /АПС/ Хайнц-Кристиан Щрахе - ще поеме депутатския си пост. По съобщение на електронен сайт, цитирано от всички масмедии, тя е заявила намерението си да присъства в парламента извън групата на АПС, която декларира нежелание да я приеме в клуба. Очаква се още днес партията да се произнесе по случая. Филипа Щрахе аргументира решението си с факта, че е избрана с преференциален вот. Не са направени изявления дали има и друга причина, а именно, че при това положение ще трябва да бъде прекратено разследването на прокуратурата срещу нея, тъй като тя ще има депутатски имунитет. За да продължи разследването ще трябва да се иска от парламента сваляне на имунитета на Филипа Щрахе. Срещу съпруга й Хайнц Кристиан Щрахе е заведено следствие за злоупотреба с партийни пари - погасяване на лични сметки с финанси от виенската партийна организация, предоставила на своя шеф 10 000 евро месечно за представителни разходи. Ръководителят на виенската организация Доминик Неп е потвърдил сумата, както и месечната подкрепа за наема на жилището на бившия шеф, възлизаща на 2500 евро. До този момент нито партията, нито семейство Щрахе не искат да кажат какво е било месечното възнаграждение на Филипа Щрахе, която е отговаряла за социалните медии и се е занимавала със защита на животни, но най-вероятно става дума за голяма четирицифрена сума. Адвокатът на Филипа Щрахе твърди, че неговата клиентка никога не е отчитала разходи за сметка на АПС и не се е обогатявала лично за сметка на партията. Това се отнася и за купуването на дрехи и модни аксесоари като например чанти, се казва в съобщението на адвоката. Обвиненията биват отхвърляни категорично и от Хайнц-Кристиан Щрахе, който твърди, че винаги е отчитал коректно разходите си.", "date": "2019.10.22", "title": "Съпругата на Щрахе става депутат "}
{"url": "https://www.monitor.bg:443/bg/a/view/kola-s-pernishka-registracija-se-zabi-v-dyrvo-kraj-simitli-178680", "text": "Лек автомобил „Тойота“ с пернишка регистрация излетя от главен път Е-79 и се заби в дърво край Симитли, по чудо няма пострадали, предаде БГНЕС.   Сигналът за излетяла от пътя кола е предаден в 14:40 часа от заведенията при разклона за село Железница. Лекият автомобил, движещ се в посока Благоевград, завил рязко наляво, минал през насрещната лента и паркинга, след като разцепил храстите и се врязал в дърво. 43-годишната шофьорка от Перник не е пострадала, отказала е медицинска помощ. Била сама в автомобила и според нея била засечена от друго МПС. На местопроизшествието има паркинг до самия път със заведение, авто-къща и сергии на търговци. За техен късмет колата минала през паркинга в самия му край. Пробата за алкохол на водачката е отрицателна.", "date": "2019.10.22", "title": "Кола с пернишка регистрация се заби в дърво край Симитли"}
{"url": "https://www.monitor.bg:443/bg/a/view/kup-ostavki-v-beroe-tomash-si-trygna-178670", "text": "Сериозни сътресения има в „Берое“ след изненадващата домакинска загуба от „Славия“ с 1:2, след която феновете призоваха за кардинални промени в клуба. Треньорът Александър Томаш и целият спортно-технически щаб на заралии подадоха оставки. Освен тях своите оставки пред ръководството са депозирали спортният директор Валентин Грудев, както и помощниците Константин Мирчев и Тодор Кючуков. „Основните им мотиви за крайната мярка са незадоволителните резултати, които тимът постига напоследък, както и създалото се напрежение във футболната общественост в Стара Загора“, информираха от „Берое“. От началото на сезона старозагорци записаха 6 победи и 7 загуби, като заемат 8-о място с 18 точки. Малко след новината за оставките стана ясно, че ръководството ги е приело и в близките дни ще бъде назначен нов треньорски екип и спортен директор. Във футболните среди се говори, че фаворит за поста е Димитър Димитров-Херо, който в момента е без клуб. Иначе самият Томаш бе категоричен преди да си тръгне, че според него някои играчи трябва да бъдат изгонени на мига. Той напуска след два сезона и половина начело на „Берое“, в които завършваше на четвърто място в класирането. \"В България е така – от „осанна” до „разпни го” е много тънка разликата. Може би някои трябва да си тръгнат веднага. Аз не искам живуркане, не ми харесва да живуркаме и затова си тръгвам“, обясни Томаш. Веднага след новината за оставката му пък се заговори, че той ще поеме ЦСКА, където игра като футболист. Към момента обаче разговори между двете страни не са водени.", "date": "2019.10.22", "title": "Куп оставки в „Берое“, Томаш си тръгна"}
{"url": "https://www.monitor.bg:443/bg/a/view/djulkata-s-gavri-s-richard-velichkov-v-pesen-video-178676", "text": "Силиконката Джулиана Гани пропя в компанията на годеника си Илиян Найденов, а в основата на музикалния им проект е подигравка с фитнес инструктора Ричард Величков. Мъжът, за когото всички се чудиха правил ли е секс или не с моделката Розмари Фишър под покрива на Големия брат, е осмиван от двойката заради прословутия си продукт „Липовон“. Припомняме, че мнозина въстанаха срещу добавката, която се оказа вредна за здравето и Ричи вече не я лансира. Оргинален \"Липовон\" може да убие слон“, пеят Гани и Найденов, които скоро ще посрещнат на бял свят първата си рожба. В „ОрГинален Липовон\" с участие се разписва и духовият оркестър „Виво Монтана“.", "date": "2019.10.22", "title": "Джулката гаври Ричард Величков в песен (ВИДЕО)"}
{"url": "https://www.monitor.bg:443/bg/a/view/trygva-razshirenieto-na-6-km-ot-ujnata-dyga-na-stolichnoto-okolovrystno-shose-178662", "text": "Започва строителството на над 6 км от Софийския околовръстен път II-18 в отсечката от пътен възел „Цариградско шосе“ до пътен възел „Младост“, съобщиха от АПИ. Инвестицията е за 142,7 млн. лв. с ДДС и средствата са от републиканския бюджет. В момента се извършва подготовка за същинските строителни работи. Съществуващият двулентов път ще бъде реконструиран в 6-лентов с две локални платна за движение. С новото трасе ще се осигури връзка между автомагистралите „Струма” и „Тракия”, ще се улесни транзитният трафик от АМ „Европа“ и връзката с граничните пунктове с Турция и Гърция. По договор участъкът трябва да е готов в края на 2021 г. Началото на проектния участък е при 35-и км, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при 41-и км, където отсечката ще се свързва с реконструирания през 2012 г. участък от Софийския околовръстен път. Отсечката ще бъде с две платна с по 3 ленти за движение в посока или общо 6 ленти, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Изпълнител на строително-монтажните работи на участъка от път II-18 от км 35 до км 41 е „ГБС - Инфраструктурно строителство“ АД.", "date": "2019.10.22", "title": "Тръгва разширението на 6 км от Южната дъга на столичното околовръстно шосе"}
{"url": "https://www.monitor.bg:443/bg/a/view/10-procenta-uvelichenie-na-zaplatite-na-voennoslujeshtite-dogodina-178663", "text": "През следващата година ще има ново 10-процентно увеличение на заплатите на военнослужещите и това ще бъде заложено в бюджета, коментира днес в Русе вицепремиерът и министър на отбраната Красимир Каракачанов. По думите му за две години и половина в армията са се случили повече неща, отколкото за последните 25 години по отношение на техника, възнаграждение и увеличение на наличния състав. Министърът припомни, че за първи път през миналата година постъпилите на военна служба са повече от напусналите. Според Каракачанов към момента не съществува заплаха от миграционен натиск към България. Той изрази мнение, че Турция няма да си позволи да пусне мигрантите към Европа. „Ердоган няма да рискува да влезе в конфликти с ЕС. На него не му трябва още един конфликт, защото ако ЕС наложи санкции, заедно с ограниченията, наложени от САЩ, това ще доведе до рухване на турската икономика. Това е плашило, което той използва, но в даден момент може да го приложи, затова трябва да си охраняваме границата“, заяви Каракачанов. Той допълни, че ако все пак се появи такава вълна, ние трябва да я спрем с цената на всичко, включително с използване на сила. „Тук нямам предвид огнестрелно оръжие. Има достатъчно други средства. Трябва да сме твърди в това отношение, за да си спасим държавата от евентуални проблеми“, каза министърът. Според Каракачанов, който е и лидер на ВМРО, в предизборната кампания отново няма съревнование на идеи и личности. Той определи кампанията като „една мръсна и кална битка за докопване до властта без всякакви правила“. Отрече партията му да има договорки с ГЕРБ за подкрепа на техни кандидати в определени градове срещу подкрепа за кандидати на ВМРО в други. „На много места очаквам наши кандидати да бъдат реално на балотаж срещу тези на ГЕРБ“, допълни той. В Русе Каракачанов провери как вървят ремонтните дейности в летния театър на Военния клуб, за които Министерството на отбраната отпусна 280 000 лева. СНИМКА: ЖАНЕТА ЙОРДАНОВА", "date": "2019.10.22", "title": "10% ръст на заплатите на военнослужещите догодина"}
{"url": "https://www.monitor.bg:443/bg/a/view/myj-otmykna-linejka-v-oslo-i-gazi-hora-178665", "text": "Въоръжен мъж открадна линейка и започна да гази хора в квартал Турсфов на норвежката столица Осло. Пострадали са няколко човека, след които две близначета на 7-месечна възраст. Бебета са откарани в болница. Едното е ранено, а състоянието на другото не се съобщава. Точният брой на ранените така и не е ясен. По данни на норвежкото издание Aftenposten, и майката на бебетата е приета в болница. Освен бебетата и майката е хоспитализирана още една съпружеска двойка. По данни на в. Verdens Gang, по време на гонката в линейката е имало трима служители на бърза помощ. Свидетели разказват, че линейката е карала бясно. Полицията е стреляла поне 10 пъти по автомобила. Свидетели разказват, че мъжът е изглеждал като надрусан. Инцидентът е станал към 12:30 ч. местно време. Според британския в. „Телеграф“ линейката се е движила близо 15 минути по улиците на града. Полицията е стреляла по нападателя и го е задържала. Той не е тежко ранен. По време на операцията е бил вдигнат и вертолет. Полицията е преградила пътя на нападателя с два автомобила. Мъжът е бил облечен в камуфлажни дрехи. Полицията продължава да издирва жена, която се смята, че е замесена в нападението. В разследването на инцидента се е включила полицейската служба за сигурност на Норвегия, която се занимава с престъпления, които са свързани с екстремизма. Въпреки това до момента мотивите за нападението засега не са известни.", "date": "2019.10.22", "title": "Въоръжен отмъкна линейка и гази бебета в Осло (ОБНОВЕНА+ВИДЕО)"}
{"url": "https://www.monitor.bg:443/bg/a/view/izpratiha-akrobatite-s-lyvche-i-plakat-178667", "text": "Националният ни отбор по спортна акробатика замина днес за участие на европейското първенство в Холон (Израел). Състезателите получиха плюшено лъвче за талисман и плакат с пожелания за успех. Те им бяха подарени от състезателите на клуб „Левски“ по художествена гимнастика, а да ги изпрати в залата на ЦСКА дойде и легендарната треньорка Нешка Робева. За Израел днес отпътува първата група състезатели: Двойка мъже (11-16 г.) - Мартин Николов/ Данаил Николов; тройка жени (11-16 г.) - Александра Нямова/Маринела Люцканова/Елина Хинкова; двойка жени (11-16 г.) - Полин Петрова/ Евангелин-Ясмин Михайлова; двойка жени (12-18 г.) - Теодора Кръстева/Елена Босилкова; тройка жени (12-18 г.) - Дария Иванова/ Габриела Боевска /Стейси Василева. Шампионатът на Стария континент започва на 24 октомври с квалификациите във възрастите 11-16 и 12-18 години.", "date": "2019.10.22", "title": "Изпратиха акробатите с лъвче и плакат"}
{"url": "https://www.monitor.bg:443/bg/a/view/rekorden-broj-zriteli-na-cine-libri-2019-178657", "text": "Рекорден брой зрители изгледаха 55-те пълнометражни филма от програмата на Международния кино-литературен фестивал CineLibri 2019, които бяха показани в София и още седем града в страната, съобщиха организаторите на събитието от издателство „Колибри“. С множество предварително разпродадени прожекции, осигурили пълни зали, с публика от различни поколения, CineLibri се превръща в едно от най-обичаните ежегодни арт събития и вече е респектиращ фактор в българския културен пейзаж. Звездните гости също допринесоха за този грандиозен успех и за международното отразяване на фестивалните събития. Софийската публика все още може да се възползва от допълнителните прожекции в културен център Г8, Евро Синема и Casa Libri, а другата добра новина е, че част от филмите влизат в разпространение в столицата и страната в рамките на настоящата и следващите седмици. Става дума за блестящия исторически филм „Офицер и шпионин” на Роман Полански, стилизираната криминална драма „5 е съвършеното число” с Тони Сервило в главната роля и документалния филм „Мъжът, който си играеше с огъня”, посветен на Стиг Ларшон, автор на прочутата поредица „Милениум”. Кинематографичният шедьовър „Изпепеляване” на режисьора Лий Чанг-донг, който спечели Голямата награда за най-добра литературна адаптация, тръгна по екраните още вчера, 21 октомври. Романтичната драма „Тази, която не съм“ на режисьора Сафи Небу с участието на Жулиет Бинош, Никол Гарсия, Франсоа Сивил излиза премиерно от този петък, 25 октомври, в избрани кина. За София те са „Одеон“, „Люмиер“, Дом на киното и „Влайкова“; за Пловдив - Лъки Дом на киното, за Варна - Фестивален и конгресен център, за Велико Търново - Кинополис \"Искра\", Благоевград - Синемакс. Останете в очакване на CineLibri 2020, който стартира догодина на 15 октомври и ще продължи до 31 октомври.", "date": "2019.10.22", "title": "Рекорден брой зрители на CineLibri 2019"}
{"url": "https://www.monitor.bg:443/bg/a/view/d-r-nedelcho-totev-predsedatel-na-nacionalnoto-sdrujenie-na-obshtinskite-bolnici-neizplashtaneto-na-nadlimitnata-dejnost-shte-zadylbochi-neimoverno-krizata-v-bolnicite-178666", "text": "Ако не бъде изплатена надлимитната дейност на болниците, няма да има възможност да се задоволят финансовите искания на медицинските сестри и това поетапно ще доведе до закриване на лечебни заведения, заради колективни оставки. За това предупреди председателят на Националното сдружение на общинските болници д-р Неделчо Тотев. „Липсата на този ресурс ще задълбочи неимоверно кризата. Медицинските сестри ни пресират, те стават все по-неотстъпчиви в исканията си и то с право в по-голямата си част. При тази ситуация те депозират оставки, за които в един момент ще съжаляват всички“, коментира той. Изплащането на надлимитната дейност беше едно от исканията на Националното сдружение на общинските болници (НСОББ), поставени в декларация на Сдружението, изготвена на база взетите на провелото се миналата седмица Общо събрание. Категоричното становище на сдружението е, че жизнено важно за оцеляване на общинските болници е незабавното изплащане на заработени и незаплатени от НЗОК така наречени „надлимитни“ средства за 2015, 2016 и 2017 години, които варират между 3-4 % от общата сума за болниците. „При нас се касае за малко пари, 4-5 млн. лева на фона на над 150-те млн. лв., които се дължат общо на болниците. Това за нас обаче е глътка въздух преди тежкия зимен сезон и в началото на следващата година, когато ще се вдигне минималната работна заплата. Едновременно с това обаче е много важно какво ще се договори като условия по пътеките, както и какво ще се договори по отношение на договорите на колегите. Отдавна имаме обещание вътрешните специалисти да бъдат реабилитирани. Лекарите намаляват с такива темпове, че на всеки, който е наясно със ситуацията, му настръхва косата. Изключително важно е да се променят цените на клиничните пътеки от първо и второ ниво, защото те касаят всички ни“, каза още д-р Тотев. Той допълни, че е вече е станало ясно, че надлимитната дейност ще бъде изплатена само на тези лечебни заведения, които са завели дела срещу НЗОК. Така Касата отново щяла да разпредели свободния си ресурс отново за лекарства и няма да се стигне до реалното повишаване на финансовия ресурс на лечебните завения. \"Сега вдигнаха цените на 100 пътеки. Това са тези пътеки, които са редки, които гарантираха един огромен ресурс, защото са неусвоени бюджетите. Ние имаме бюджети, ниски цени на пътеки и трябва да въртим обороти. Това ли е смисълът на реформата? Трябва да се дадат едни реални стойности на голяма част от силно неостойностените пътеки – това са пътеките първо и второ ниво, пътеките, които работим ние, областните болници и немалка част от университетските болници\", каза председателят на НСОББ.  Той подчерта, че общинските болници са с по-специален статут - те са по една в районите си и са пръснати в региони, които и без това опустяват откъм хора. \"Тези болници основно изпълняват социални дейности и превръщането им в нон-профит дружества е възможност да бъдат съхранени. Това обаче се говори само, когато има конкретен повод и когато той отмине, отново започват да гледат на нас като на всички други и да говорим за конкуренция, което реално е неизпълнимо\", каза д-р Тотев. Той заяви, че не може да каже колко от общинските болници са завели дела срещу Касата. „Мога да кажа, че голяма част от лечебните заведения, включително и нашата болница, са завели дела. Ние сме спечелили делото вече и на втора инстанция, а има такива, които са минали и трета и вече са предявили претенциите си за сумата“, каза д-р Тотев. Тази седмица отново ще има среща на всички болничните асоциации, на която ще бъдат коментирани преговорите за НРД 2020.", "date": "2019.10.22", "title": "Д-р Неделчо Тотев: Неизплащането на надлимитната дейност ще задълбочи кризата в болниците"}
{"url": "https://www.monitor.bg:443/bg/a/view/600-000-bylgari-gotovi-da-prodadat-glasa-si-178649", "text": "600 000 души са готови да продадат гласа си. Това показват данните от последното изследване на „Галъп интернешънъл“ за предизборните нагласи преди вота тази неделя. Така 11 % признават, че биха приели да гласуват срещу заплащане, друг стимул или по принуда. Според проучването все пак 81 % не биха приели подкуп, но има още 8 %, които се колебаят и не могат да преценят. Сред онези, които със сигурност се очаква да гласуват на тези местни избори, процентът признаващи си също е над една десета. Сред тези които си признават, че биха гласували при стимул или принуда, най-висок е делът на бедните и с ниско образование. При ромите делът на склонните е 40 на сто. Най-младите са и в най-голяма степен склонни на откровеност по въпроса за зависимия вот, посочват от агенцията и допълват: „Това е и индиректно отражение на демографската ситуация в страната, която се характеризира с все по-сериозна гетоизация сред най-млади възрастови групи\". От там обаче отчитат, че фактор за голяма част от избирателите е \"икономическата безизходица или работодателската принуда\". От агенцията поясняват, че редица журналистически разследвания покрай евровота са показали големината на това явление – контролирания вот. Сега на различни места се чувало за цени на глас до 150 и дори до 200 лв. \"Купеният вот може да бъде особено решаващ на местни избори с реален залог на много места, като зависимите вотове или некоректните практики могат да повлияят в много по-голяма степен, отколкото на национални избори. За да подмениш вота в някое населено място, на местните избори е нужно не толкова голямо количество гласове\", напомнят от \"Галъп интернешънъл\". Самото проучване на Галъп е направено в периода между 4 и 11 октомври сред 796 души и е представително за населението на България на възраст 18+.", "date": "2019.10.22", "title": "600 000 българи готови да продадат гласа си"}
{"url": "https://www.monitor.bg:443/bg/a/view/stefan-ilchev-spiram-da-imitiram-lili-ivanova-178654", "text": "Певецът Стефан Илчев разбуни духовете с новината, че спира да имитира естрадната прима Лили Иванова, както и който и да е друг изпълнител. Той вече ще се изявява само с авторска музика. „Трябва да покажа докъде се простира таланта ми. но сега се надявам това да им липсва за известен период от време”, обясни пред Нова тв Стефан. Затова той представи нова песен с клип, за която вече получи одобрение от Васил Найденов, Софи Маринова и Тони Димитрова. Припомняме, че Илчев се прочу именно като най-добрия имитатор на Лили Иванова в България. Нейният образ го доведе и . През май Стефанспечели симпатиите на зрителите и наградата – нов автомобил.", "date": "2019.10.22", "title": "Стефан Илчев: Спирам да имитирам Лили Иванова"}
{"url": "https://www.monitor.bg:443/bg/a/view/zaporiraha-134-mln-na-minu-stajkov-178653", "text": "Имане на стойност 134 млн. лв., собственост на арестувания алкохолен бос Миню Стайков е запорирано по искане на КПКОНПИ. Това съобщиха от комисията. Проверката на доходите на Стайков е започнала след като Антикорупционната комисия е получила уведомлепие от прокуратурата, че Стайков се разследва за ОПГ за финансови престъпления. От комисията посочват, че запорът за 134 млн. лв. е върху имущество на Стойков и още 9 души. Собственикът на \"Винпром - Карнобат\" Миню Стайков бе задържан от началото на септември 2018г., когато беше обвинен в ръководене на организирана престъпна група за данъчни престъпления и незаконно производство на цигари.", "date": "2019.10.22", "title": "Запорираха 134 млн. на Миню Стайков и ортаците му"}
{"url": "https://www.monitor.bg:443/bg/a/view/porjazaha-chenge-ubil-chovek-pri-katastrofa-s-1-59-promila-da-izleze-na-svoboda-178650", "text": "Окръжният съд в Пловдив поряза искането на бивше ченге да излезе предсрочно условно на свобода. През 2009 г. мъжът убил човек при катастрофа. Експолицаят бил пиян, с 1,59 промила алкохол в кръвта. След това е бил осъден, но преди присъдата да бъде изпълнена, забягнал във Великобритания и Северна Ирландия. За Никола Ерелийски била издадена Европейска заповед за арест и едва седем години след произнасянето на присъдата срещу него, бил вкаран в затвора. В момента  той изтърпява наказание лишаване от свобода в размер на две години, при първоначален общ режим. Катастрофата станала на 30 август 2009г., а  присъдата му влязла в законна сила на 22 март 2011г. Пътното произшествие станало в района на кръстовището на бул. „Пещерско шосе“ и ул. „Момина сълза“, когато при управление на „Ауди“-то си със скорост над 120 км/ч Ерелийски е блъснал таксиметров автомобил. Шофьорът починал на 13.11.2009 г. Наложеното наказание лишаване от свобода – 2 години затвор и 5 г. без книжка, не било приведено в изпълнение поради това, че Ерелийски заминал за Обединено Кралство Великобритания и Северна Ирландия. Със същата присъда Никола Ерелийски бил осъден да заплати на съпругата  и на малолетната  дъщеря на починалия таксиметров шофьор по 100 000 лева на всяка от тях. Делото е било разгледано по реда на съкратеното съдебно следствие и съгласно тогава действащия закон съдът е бил длъжен да наложи наказание под минимума. След задържането на полицая, съдебните власти в Обединеното Кралство разрешили предаването му на българските съдебни власти, което е станало близо седем години след влизане на присъдата в законна сила - на 28 септември 2018г. Лишеният от свобода влязъл в затвора чак 1 октомври 2018 г., като впоследствие бил преведен в Затворническото общежитие  „Смолян“. В момента неизтърпеният остатък от наложеното наказание е шест месеца и един ден. Пловдивският окръжен съд намерил,че поведението на Ерелийски не се е поправило и че за подобен извод може да се говори, когато осъденият с трайното си поведение е показал,че е осъзнал престъпния характер на деянието си. Според съдебния състав „било изтърпяно фактически повече от една втора  от наложеното  наказание лишаване от свобода, но не са  налице достатъчно убедителни и категорични доказателства, че целите на наказанието спрямо осъдения са постигнати в пълен обем”. Определението на Окръжния съд е потвърдено от Апелативен съд – Пловдив, който изцяло споделя мотивите, с които е оставена без уважение молбата за предсрочно условно освобождаване на лишения от свобода Ерелийски. Съдебният акт е окончателен и не подлежи на протест и обжалване.                        ", "date": "2019.10.22", "title": "Оставиха зад решетките ченге, убило човек при катастрофа"}
{"url": "https://www.monitor.bg:443/bg/a/view/bg-firma-porjaza-kipyrci-za-sireneto-halumi-178492", "text": "Българска фирма спечели дело в Европейския съд в Люксембург за сиренето халуми, което Кипър смята за свой традиционен продукт. Българска фирма спечели дело в Европейския съд в Люксембург за сиренето халуми, което Кипър смята за свой традиционен продукт. Съдът отхвърли апелативния иск на кипърската Фондация за закрила на традиционнионното сирене, която държи правата върху марката Халуми (HALLOUMI). Фондацията със седалище в Никозия води съдебни битки с българската компания Ем Джей Дериз ЕООД, която иска да регистрира своята марка BBQLOUMI за гриловано сирене. Кипърците твърдят, че хората лесно могат да сбъркат двете наименования HALLOUMI и BBQLOUMI. Европейският съд обаче отхвърли това искане. Провал Кипърската фондация се провали преди това и в опита си да спре регистрацията в Европейската служба за интелектуална собственост, която изрази становище, че марката Халуми има само малки отличителни характеристики. Според службата няма вероятност купувачите да правят връзка между производителите във фондацията и производителя на BBQLOUMI. Фондацията обжалва решението в Общия съд на ЕС, но това бе отхвърлено от съда. В последните си аргументи кипърската фондация твърди също така, че продуктите от двете марки са еднакви или сходни. Собственик Справка в Дакси показва, че собственик на фимата Ем Джей Дериз ЕООД е с ливански произход. Той се казва Джозеф Маурис Джабра. Справките в нета сочат още, че той идва у нас през 1992 г. заедно с баща си. А производството на млечни продукти започва през 2004 г. след придобиването на млекопреработвателно предприятие в Карлово. Традиционното овче сирене ”Сибиу” (Telemea de Sibiu) е седмият румънски продукт, вписан в Регистъра на защитените наименования за произход и защитените географски указания на ЕС.  То бе заявено от обединени в асоциация десет юридически лица, които произвеждат това сирене в района на Сибиу. Така те получават официално европейско признание, с което защитават традиционната си рецепта, предавана от поколения на поколения, и предоставят натурални, здравословни продукти. Telemea de Sibiu е полутвърдо сирене, произведено изцяло от непастьоризирано прясно издоено овче мляко чрез ензимна коагулация и сирище. Продуктът се предлага за продажба и като прясно, и като зряло сирене. Зрялото сирене трябва да е отлежало най-малко 21 дни. Млякото, използвано за приготвяне на сирене ”Сибиу”, идва от пасищно хранени животни, гледани в посочения географски район.", "date": "2019.10.22", "title": "БГ фирма поряза кипърци за сиренето халуми"}
{"url": "https://www.monitor.bg:443/bg/a/view/policijata-nahlu-v-gorskoto-v-tyrnovo-178656", "text": "Полицията нахлу в сградата на Държавното горско стопанство „Болярка” във Велико Търново. Акцията започна рано сутринта, малко след началото на работния ден. Иззета е служебна документация и са извършени претърсвания в кабинетите на служителите. Според непотвърдена от полицията информация, имало и десетина човека арестувани: горски стражари и секачи от местна частна фирма за дървообработване. Хората от ДГС бяха изненадани от нахлуването на полицията и докато униформените и криминалистите тарашеха работните им кабинети, част от служителите се събраха на протест навън, пред входа. След приключване на акцията, на служителите бе разрешено да се върнат отново на работните си места. Сред хората от бранша се говори, че акцията е свързана с засилената в последно време безразборна незаконна сеч в землището на селата около Велико Търново и основно в района около курортното селище Арбанаси, за което неведнъж местните жители са подавали сигнали до контролните институции. Един от последните сигнали пък е за вандалска сеч, която е извършена в чертите на града и по поречието на река Янтра. Според хората част от фирмите, извършващи сечта имали разрешителни, които обаче били неистински. Поради това основната част от иззетата документация при акцията сега, била свързана именно с издаването на разрешителни за тази сеч. Според друга информация пък, служители от горското стопанство пробутвали редовно само свои роднини и приятели, които имали фирми за добив на дървесина, като в нарушение на закона им осигурявали добри горски терени за сеч с вековни дървета. От полицията в старата столица съобщават, че на този етап още се извършват дейности по събирането на информация и доказателства и затова не могат да дадат по-конкретна информация. Но обещават, когато това се случи, да огласят официално информацията. Разследването по случая се води под наблюдението и под контрола на районната прокуратура във Велико Търново.  ", "date": "2019.10.22", "title": "Полиция нахлу в Горското в Търново"}
{"url": "https://www.monitor.bg:443/bg/a/view/kejsi-abrams-vodi-postmodern-jukebox-v-sofija-178652", "text": "Не някой друг, а именно Кейси Абрамс ще е част от състава на Postmodern Jukebox, които идват в София на 7 декември в клуб Music Jam. Предишните визити на супер формацията доказаха, че публиката не може да седи по седалките на техните живи изпълнения, затова те се завръщат в клуб, където всички фенове могат да се забавляват без ограничения. Кейси Абрамс се утвърди в годините като емблемата на Postmodern след като направи най-прочутия кавър All About That Bass с над 55 млн.гледания. Застана зад микрофона и за винтидж преработката на култовата Umbrella на Рияна. Абрамс е истинско явление, което се откри за големия шоубизнес след като стигна до финала на десетия сезон на Америкън Айдъл. Освен Кейси, у нас пристига и музикант, наредил „Грами“ на рафтчето си – Тим Къбърт, познават като Tambourine Guy. Той ще е специален гост в звездния състав. Момчето с неизчерпаема енергия, харизма и най-веселото сценично поведение е запомняща се част от кавъри с вокалите на Морган Джейм, Тара Люис. Вон Смит е третата звезда, която ще попее в София. Също участник в Америкън Айдъл но през 2009 г. Той е пътувал цяло турне с Лейди Гага в Австралия, например. С PMJ направи един от най-популярните им кавъри – тои на Cry My a River на Джъстин Тимбърлейк. Дамите, който ще застанат зад микрофона са Сара Нимиц, Кристина Гати и Оливия Купър Харис. Първата е истинско бижу, не само като певица, но и като текстописец и обещаваща актриса. Феновете на PMJ я познават с изпълнения като Love Yourself на Джъстин Бийбър, Hey Ya! на Outkast и Bad Romance на Лейди Гага. Кристина Гати пък претвори Stay With Me на скандалния британец Сам Смит и Womanizer на Бритни Спиърс. Златокосата красавица Оливия Купър Харис и композиторът, тромпетист и изпълнител. Има и степ танцьор – Джабу Грейбейл, за да не може никой в клуба да остана за дълго седнал на партито под надслов „Добре дошли в 20-те“ (Welcome to the Twenties 2.0) на 7 декември. Билетите са почти разпродадени. Има останали последни бройки.", "date": "2019.10.22", "title": "Кейси Aбрамс води Postmodern Jukebox в София"}
{"url": "https://www.monitor.bg:443/bg/a/view/otkriha-42-kg-marihuana-vyv-vidinsko-178651", "text": "Задържани са общо 42 килограма марихуана по време на мащабна специализирана операция, насочена срещу наркоразпространението в региона на ОДМВР-Видин, съобщиха от пресцентъра на МВР.  В хода на проведено разследване криминалисти от РУ-Кула локализирали необитаем имот в гориста местност, в района на село Толовица и организирали наблюдение. Вчера, рано сутринта, униформените засекли трима мъже да влизат в къщата. В момент на сваляне на канабисови стръкове, окачени за сушене на сезалени въжета, те задържали 56-годишен жител на Белоградчик, 55-годишен видинчанин и 51-годишен от село Тополница, обл.Благоевград. При извършените процесуално- следствени действия разследващите установили и иззели 312 сухи растения (с общо тегло 42 кг). Листната маса реагирала на канабис при полевия наркотест. Иззети били още раница, ръкавици, чували, лозарски ножици, намотка тел и свински опашки. Сухи канабисови съцветия, с общо тегло около 29 грама, съхранявани в стъклен буркан и картонена кутийка, са открити и при претърсване в имот, обитаван от 56-годишния мъж. Тримата мъже са задържани с полицейска марка за срок до 24 часа и приведени в ареста. Случаят е докладван във видинската прокуратура. Работата на разследващите по образуваното в РУ-Кула досъдебно производство продължава.    ", "date": "2019.10.22", "title": "Откриха 42 кила марихуана във Видинско"}
{"url": "https://www.monitor.bg:443/bg/a/view/plashtat-agropomoshtite-po-plan-do-koleda-178490", "text": "ДФ Земеделие е изготвил график за плащане на различните видове субсидии до Коледа. Това съобщи Васил Грудев, изпълнителен директор на ДФЗ пред Синор. Решихме да направим предварителен график, така че фермерите да си запишат в календара точните дати за плащанията и да планират приходите до края на годината”, посочи Грудев. В седмицата 2 -6 декември фондът ще преведе на животновъдите 121 милиона лева по обвързаното производство – това са 100% от полагаемите средства за 2019 г. От 9 – 13 декември всички земеделски производители ще получат първия транш по Схемата за единно плащане на площ (СЕПП) – около 640 милиона лева. В последната седмица преди Коледа между 16 и 20 декември ще бъдат платени средствата за необлагодетелстваните райони НР1 и НР2, чийто бюджет е съответно 83 млн. лв. и 17 млн. лв.", "date": "2019.10.22", "title": "Плащат агропомощите по план до Коледа"}
{"url": "https://www.monitor.bg:443/bg/a/view/volejbolni-zvezdi-pristigat-v-sofija-za-evropejskata-gala-178661", "text": "Някои от най-големите звезди в женския волейбол ще бъдат официални гости на европейската волейболна гала, която ще се проведе в София. Престижният форум, на който ще бъде изтеглен жребият за най-класния европейски клубен турнир - Шампионската лига (мъже и жени), ще се проведе на 25 октомври (петък) от 18:00 часа в хотел Маринела. Една от най-популярните италиански волейболистки Франческа Пичинини, която прекрати наскоро активната си спортна кариера, турската звезда Неслихан Демир (Турция), кралицата на френския волейбол Виктория Рава (Франция), която в момента е президент на Кан, както и MVP на Евроволей 2019 Тияна Бошкович  (Сърбия) ще бъдат след гостите, които ще присъстват на събитието в София. Три от тях ще получат и специални награди от Европейската волейболна конфедерация на специална церемония, която ще се проведе след тегленето на жребия. Франческа Пичинини и Неслихан Демир ще бъдат удостоени с плакети за впечатляваща и дългогодишна спортна кариера. Тияна Бошкович пък ще получи награда на ЦЕВ за най-добра волейболистка за 2019 година. ", "date": "2019.10.22", "title": "Волейболни звезди пристигат в София за европейската гала"}
{"url": "https://www.monitor.bg:443/bg/a/view/jena-se-blysna-v-3-parkirani-koli-i-terasa-178655", "text": "23-годишна жена се блъсна в 3 паркирани коли и тераса на къща вчера в Смолян. В сигналът, получен в понеделник от РУ на МВР-Смолян, било посочено, че около 17.30 ч. Съшия ден на ул. „Снежанка“ № 56 в Смолян, на ляв завой, лек автомобил марка \"Мазда а6\" със смолянска регистрация, собственост на 32-годишен мъж от с. Върбина и управляван от 23-годишна жена от града, нарушавайки правилата за движение по пътищата, по непредпазливост е причинила значителни имуществени вреди като се удря в паркирани на платното за движение моторни превозни средства - лек автомобил \"Шкода Фабия\" със сливенска регистрация, собственост на 36-годишен мъж от Нова Загора, лек автомобил \"Сеат Кордоба\" със смолянска регистрация, собственост на 30-годишна жена, от Смолян и лек автомобил \"Рено Клио\" със смолянска регистрация, собственост на 46-годишен мъж от Смолян, след което се удря в тераса на къща, намираща се в непосредствена близост, собственост на 63-годишна жена от с. Орехово. Причините за възникването на инцидента и настъпилите щети са в проце на изясняване. Няма пострадали граждани. Извършен е оглед на мястото и е образувано досъдебно производство. Работата по случая продължава.", "date": "2019.10.22", "title": "Жена се блъсна в 3 паркирани коли и тераса "}
{"url": "https://www.monitor.bg:443/bg/a/view/hospitaliziraha-djimi-kartyr-178660", "text": "Хоспитализираха бившия американски президент Джими Картър на 95-годишна възраст. Джими Картър е роден на 1 октомври 1924 г. и е 39–ият президент на САЩ. През 2002 г. получава Нобелова награда за мир през 2002 г. Президентството на Картър е белязано със застой след Виетнамската война, скандала Уотъргейт и икономически трудности. Картър е в болница след падане в дома му, но вече се чувства добре и е в чудесно настроение, пишат медиите. Говорителка на Центъра \"Картър\" определи фрактурата като \"лека\". По думите й 95-годишният експрезидент е в добро настроение във \"Фиби съмър медикъл сентър\" и с нетърпение очаква да се възстановява у дома след снощното падане. Това е третото падане на Картър през последните месеци. Първото през пролетта наложи операция за замяна на тазобедрена става. Картър падна още веднъж този месец и въпреки че получи 14 шева, още на следващия ден сe появи, макар и с бастун, на строежа на къща на благотворителната организация \"Хабитат за човечеството\" (Habitat for Humanity) в Нашвил, щата Тенеси. Картър е най-възрастният жив бивш президент в историята на САЩ. Той и 92-годишната Розалин неотдавна станаха най-дългогодишната \"първа двойка\", надминавайки Джордж и Барбара Буш, с над 73-годишен брак, припомня АП.", "date": "2019.10.22", "title": "Хоспитализираха Джими Картър "}
{"url": "https://www.monitor.bg:443/bg/a/view/chuma-pokosi-chernite-svine-na-smjadovo-178489", "text": "Трети случай на заразено с чума стадо източнобалкански свине откриха в района на Смядово. Заради заразата животните трябваше да бъдат избити, съобщи „Агроновините”. Последният случай е със стадото на свиневъда Бончо Бенев. Заповед Със заповед на директора на БАБХ проф. д-р Паскал Желязков е определена трикилометрова предпазна зона и 10-километрова наблюдавана зона, в която влизат урбанизираната територия на Смядово и землищата на селата Александрово и Риш в общ. Смядово, селата Златар, Мокреш, Драгоево и Суха река в общ. Велики Преслав. В района традиционно се отглежда най-ценната българска порода черни прасета. Тя е уникална за страната ни и една от най-старите в Европа. Оформена е преди около 2500 г. под влиянието на естествения подбор. Традиция Източнобалканската свиня по традиция се отглежда пасищно в широколистните гори в Източна Стара планина и Странджа, които са богати на жълъди, билки, гъби, трюфели и горски плодове. Месото им традиционно е с различен вкус от това на индустриално отглежданите и на дивите свине. Има мраморна структура и е богато на омега-3 и омега-6 мастни киселини. Породата е застрашена от изчезване и у нас се развъждат едва около 3000 животни. 500 от тях се гледат пасищно в община Смядово. Заради чумата има опасност тази порода да бъде загубена завинаги.", "date": "2019.10.22", "title": "Чума покоси черните свине на Смядово"}
{"url": "https://www.monitor.bg:443/bg/a/view/ogladneli-gligani-atakuvat-peterburg-178641", "text": "Жителите на Санкт Петербург пропищяха от набезите на диви прасета. Природозащитници алармират, че огладнелите четириноги могат да нападнат хора и домашни животни. Глиганите са мигрирали от залесените части на Ленинградска област в зелените райони на северната руска столица. Причина за набезите на глиганите е гладът, който ги е налегнал. Специалисти обясняват, че четириногите са способни да преодолеят големи разстояния в търсене на храна, като те се придвижват предимно нощем. Експерти призовават към бдителност местните автолюбители, тъй като вече са фиксирани случаи на внезапно изскачане на диви свине на пътя. В понеделник сутринта на ул. „Парашутна“ в Петербург заблудено диво прасе беше сгазено от преминаващ в района автомобил. Правозащитните органи предупреждават, че глиганите са под защита на държавата и за нараняването им е предвидено наказание. В края на миналата седмица в северната руска столица бе обявено и за повишената активност на лосовете в района. Преди няколко месеца жителите на Москва станаха свидетели на невиждана агресия от страна на гарваните. Птиците започнаха внезапно да нападат нищо не подозиращите минувачи. Орнитолози тогава обясниха, че причина за нетипичното поведение на гарваните е размножителния период, в който се намират.", "date": "2019.10.22", "title": "Огладнели глигани атакуват Петербург "}
{"url": "https://www.monitor.bg:443/bg/a/view/byrz-urok-po-grimirane-178642", "text": "Здравейте, скъпи блондинкофили! Днес сме на разкрасителна мисия и сме се въоръжили с ценни съвети. Не се бийте за тях като за топъл хляб – ще раздадем на всички. Да започнем с уточнението, че гримът подчертава естествената красота. Някои отхвърлят това твърдение, други го подкрепят с две ръце, а трети го използват за да оправдаят своята т. нар. чалгаджийска визия. Една себеуважаваща се дама трябва да търси златната среда. Вярно е, че голяма част от  мъжете не харесват представителките на нежния пол със силен черен грим и ярко червено червило в 8 ч. сутринта. Но това не означава да дефилираме по улицата с тъмни кръгове под очите, лъщящо лице и несресани. Защото, повярвайте ни, мили дами, господата винаги се заглеждат по кокони. Спокойно можете да отделяте по 15 минути сутрин, за да подчертаете естествената си красота. Ето и няколко съвета как да го постигнете без да прекалявате:  Можете да замените фон дьо тена с оцветяващ крем или флуид за лице на някоя доказала се на пазара марка. Освен че изравняват тена, те поддържат кожата ви хидратирана и се борят с несъвършенствата по нея.  Ако боравенето с четка не ви е на ниво ала Ван Гог, по-добре сложете някакъв светъл нюанс или просто пропуснете тази стъпка. Спиралата обаче е задължителна. В ранните часове можете да смените очната линия с кафяв молив, колкото да отворите поглед преди да сте стигнали до третото си за деня кафе.  Има неписано правило, че ако сте се отпуснали с тъмния грим върху клепачите, трябва да сложите по-светло червило. Ако това не ви е по вкуса, можете да се разкрасите и само с балсам, но е важно да предпазвате с нещо устните си от изсъхване.  Ако ви остане време, можете набързо да сложите с четката малко руж на скулите си. Но по-добре да пропуснете тази стъпка, отколкото да прекалите и бузите ви да се надпреварват с тези на Дядо Коледа по руменина.  През последните две години контурирането стана много популярно по света и у нас. Малцина, които не са в редиците на професионалните гримьори обаче могат да се справят с него. Вместо да се мъчите в домашни условия в опит да се контурирате, можете просто да сложите малко хайлайтър над скулите и в средната част на носа си.  Козметиката е много важна за поддържане на външния вид и не става въпрос само за тази, която другите виждат. Трябва да използвате крем за лице сутрин и вечер. Не случайно има два вида – дневният предпазва кожата, а нощният я подхранва и възстановява. След навършването на определена възраст трябва поне по два пъти на ден да слагате крем и на ръцете си. Обръщайте внимание още на продуктите за коса, тъй като прическата има ключова роля за визията ви. Освен с шампоан, трябва да се въоръжите с балсам и от време на време да си слагате маска (може и домашна, чичко Гугъл ще ви помогне) . За всичко това трябва да заложите на качествени продукти. Не забравяйте – понякога евтиното излиза скъпо!", "date": "2019.10.22", "title": "Бърз урок по гримиране"}
{"url": "https://www.monitor.bg:443/bg/a/view/borisov-stroim-zavod-sled-zavod-visokokvalificiranite-kadri-se-vryshtat-178640", "text": "Строим завод след завод. Когато сте идвали насам, сте видели колко много заводи се строят. Висококвалифицираните кадри се връщат в България. Благодаря на българските работници, инженери и програмисти за това, че със своята добра работа и квалификация довеждат такива инвеститори. Това заяви премиерът Бойко Борисов при откриването на завод за производство на осветление за автомобилната индустрия край Пловдив. Инвестицията е на стойност 40 милиона евро, като се очаква до 2023 години да бъдат наети на работа близо 400 души, стана ясно в рамките на церемонията по откриването на новата производствена мощност. За инвестицията си в страната, фирмата получи Сертификат за инвеститор клас А от Министерство на икономиката. „Преди 4-5 години БВП беше 50 милиарда, а тази година ще минем 120 милиарда лева. Добре е, когато има такива инвестиции, които оставят добавена стойност в България”, каза още министър-председателят. По думите му индустриалните зони у нас се развиват изключително бързо. „За мен е важно, че община и държава са осигурили всички условия. Това са работни места, това е брутен вътрешен продукт”, заяви още той. В отговор на въпрос за съдбата на аеропорта край Пловдив Борисов уточни, че „при този огромен растеж на града и видим икономически подем, не може пловдивското летище да остане в страни. Мисля, че Балканите имат нужда от голям хранителен хъб, в който да идват и да се изнасят стоки. Може в един момент да се окаже, че със самолет по-евтино ще се доставят стоки, отколкото с тировете, ако се направят групажи. Работим по тази тема“. По думите му инвеститорите идват в България заради добрата пътна инфраструктура. Борисов акцентира върху пътя Ботевград – Мездра и разширението на пътя между Пловдив – Асеновград, като уточни, че приоритет е и бъдещото разширяване на околовръстния път на втория град у нас. \"От Пловдив до Истанбул и от Пловдив до Белград имаме пътища. За това идват инвестиции“, добави Борисов и уточни, че сме се научили от старите грешки. „Всички парцели имат ток вода, даваш им парцел, а те идват да си строят“, заяви Борисов. Също така премиерът изтъкна, че турците работят с „Мерцедес“ от 1934 г. „Колко години са пред нас в производството на такива авточасти“, добави той. След това повиши българското самочувствие като припомни, че преди седмица били открити над 200 работни места на Bocsh в София.  По- късно Борисов коментира и очакванията от доклада на комисията по Механизма за сътрудничество и проверка с пост във Фейсбук. Той отбеляза, че България очкава добра оценка, тъй като сме работили много, за да изпълним всички препоръки на ЕК. \"България е спазила ангажимента си и очаквам добра оценка!\", добави той. \"Благодаря на българските работници, инженери и програмисти за това, че със своята добра работа и квалификация довеждат такива големи инвеститори и днес бе открит поредният голям завод. Индустриалните зони в България се запълват изключително бързо. В момента пътуваме към София, слушаме Dr. Project Point Blank и очакваме Европейската комисия да представи своя доклад по Механизма за сътрудничество и проверка\", написа още Борисов. Снимки: МС", "date": "2019.10.22", "title": "Борисов: Строим завод след завод, висококвалифицираните кадри се връщат"}
{"url": "https://www.monitor.bg:443/bg/a/view/vk-lulin-shte-se-celi-v-plejofite-na-visshata-liga-178645", "text": "ВК „Люлин“ ще се цели в участие в плейофите на Висшата лига още в първия си сезон сред елита на мъжкия волейбол у нас. Това обяви президентът на клуба Деян Нинов при представянето на проекта, станал възможен, благодарение на Фондация „Играй с Развитие“ и още няколко спонсори, позиционирали бизнеса си в столичния квартал „Люлин“. „От 6-7 години имаме успехи при подрастващите, а сега за първи път ще играем с мъжки отбор в елита. Отборът ни ще представлява сплав от млади, 16-17-годишни играчи, които бяха част от Скаутската лига, и по-опитни, сред които е и нашият капитан Велислав Йонев. Няма да гоним на всяка цена победата, но ще е хубаво да стигнем до плейофите. Като цяло целта на проекта ни е да бъдем пример за децата и да помогнем на младите ни играчи да израснат“, обяви Нинов. Треньор на отбора ще е Ангел Кошеджийски, а първият домакински двубой на тима във Висшата лига ще е на 2 ноември в зала „Сиконко“ в жк „Люлин“ срещу „Миньор“ (Перник). Това че ВК „Люлин“ ще участва с младежи в мъжкото първенство, не означава, че ще подцени шампионатите при подрастващи. „Отново ще имаме отбори във всички възрастови групи при подрастващите в мъжкото направление. Ние работим с всички 12 училища на територията на „Люлин“, но не всички деца се включват в отборите ни, някои просто тренират за здраве. Общо трениращите във ВК „Люлин“ са около 200 деца, като с тях работят 7 треньори. Надявам се след време да можем да водим занимания в новостроящите се многофункционални зали в 56-о и 79-о СОУ в района“, сподели още Нинов.", "date": "2019.10.22", "title": "ВК „Люлин“ ще се цели в плейофите на Висшата лига"}
{"url": "https://www.monitor.bg:443/bg/a/view/5-dni-predi-izborite-arestuvat-kmeta-na-nesebyr-178637", "text": "Несебърският кмет Николай Димитров, който е кандидат за четвърти мандат, може всеки момент да се озове в ареста. Срещу него е образувано досъдебно производство, а Спецпрокуратурата готви повдигане на обвинение. То най-вероятно е свързано с предизборна търговия на гласове. Освен срещу кмета на Несебър, по същото досъдебно производство ще бъдат привлечени още четирима кандидати за властта в общината. Петър Хрусафов и Георги Георгиева от листата на \"БСП за България\" и Константин Лефтеров от \"Движение 21\". Тримата са кандидати за общински съветници в Несебър. Четвъртият в групата е Атанас Георгиев Япаджиев, регистриран като кандидат за кмет на кметство гр. Свети Влас, община Несебър, от листата на партия „Движение 21“  Само преди ден Главният прокурор е входирал в ЦИК мотивирано искане Комисията да даде разрешение за привличане и задържане като обвиняеми на петимата кандидати. Днес ЦИК са излезли с пет различни решения, с които дават разрешения за всеки един поотделно да бъде привлечен и задържан като обвиняем по досъдебно производство.", "date": "2019.10.22", "title": "Пет дни преди изборите арестуват кмета на Несебър"}
{"url": "https://www.monitor.bg:443/bg/a/view/hari-i-megan-bjagat-ot-zadyljenija-178648", "text": "Принц Хари и жена му Меган Маркъл са решили да си вземат 6-седмична почивка, след като херцогинята на Съсекс призна, че й е трудно да се справя с майчинството и напрежението от медиите, предадоха британските таблоиди. Хари пък неведнъж е говорил за проблемите си, а брат му Уилям изрази безпокойството си относно здравословното състояние на брат си. Затова звездната двойка взе решение да си почине след африканската обиколка. За първи път в емоцинално интервю херцогияната на Съсекс сподели за напрежението от общественото внимание и медийните критики срещу нея. В документалния филм „Хари и Меган: африканско пътешествие“ Меган Маркъл разговаря с журналистиа Том Брадби. „Всяка жена, особено когато е бременна, е доста чувствителна и това допринесе за предизвикателството“, признава тя в откъс, който беше разпространен преди телевизионната премиера на продукцията. Херцогинята допълва, че напрежението от страна на медиите и цялото обществено внимание не са улеснили и периода след раждането. „Благодаря за въпроса, тъй като не са много хората, които са ме питали дали съм добре“, казва още Меган, споделяйки, че „зад кулисите“ наистина е трудно. На въпроса дали ще е достоверно, ако преживяванията се определят като лична битка, херцогинята отговаря с „Да“, като видимо сдържа сълзите си.  ", "date": "2019.10.22", "title": "Хари и Меган бягат от задължения"}
{"url": "https://www.monitor.bg:443/bg/a/view/lidl-bylgarija-zapochna-stroeja-na-100-ija-si-magazin-178629", "text": "Лидл България започна строежа на 100-ия си магазин в страната. Юбилейният обект ще зарадва жителите на iстоличния кв. Княжево в началото на следващата 2020 г., когато компанията ще има и още един повод за празнуване – своята 10-та годишнина на българския пазар. Новият филиал ще предложи всички характерни за Lidl предимства – удобна локация, обширен паркинг, простор и уют, лесна и удобна подредба на стоките, както и богато портфолио от висококачествени продукти с оптимално съотношение качество-цена. Водена от желанието да предложи най-характерните за хранителната верига предимства, Лидл България ще продължи своята експанзия. Догодина компанията ще открие поне 5 нови обекта, като фокусът отново ще бъде върху по-големите градове и Черноморието. През 2019 отвориха врати общо 7 Lidl магазина, като част от тях бяха в напълно нови локации, като Св. св. Константин и Елена, Поморие и Царево. В София компанията откри 3 магазина в по-централни райони, изцяло съобразени с изискванията на градската среда и предпочитанията на потребителите. Едновременно с това, компанията продължава и с грижата за съществуващата магазинна мрежа като инвестира и в реновирането на настоящите си магазини. Програмата за реновиране включваше общо 60 магазина, като през 2019 бяха реновирани и последните 18 обекта. Така модернизацията вече е факт във всички магазини на Lidl. Повече простор и комфорт за клиентите и служителите, внедряване на най-съвременна техника и оборудване, както и цялостна подмяна на осветлението с енергоспестяващо LED осветление с цел подобряване на енергийната ефективност са част от мерките при обновяването, които допринасят за модерната визия и устойчивото и отговорно присъствие на Lidl в цялата страна.", "date": "2019.10.22", "title": "Лидл България започна строежа на 100-ия си магазин"}
{"url": "https://www.monitor.bg:443/bg/a/view/kanie-uest-izdava-album-s-religiozni-motivi-do-dni-178638", "text": "Рапърът Кание Уест оповести, че дълго чаканият нов негов албум Jesus Is King ще излезе на музикалния пазар в петък. Хитмейкърът написа в Туитър, че феновете ще имат възможност да се снабдят с копия на новата тава на 25 октомври. 42-годишната звезда е заимствал религиозни текстове за песните в новия си албум, който е своеобразно свидетелство за християнската му вяра. В песента си Water съпругът на риалити сензацията Ким Кардашиян твърди, че хората са създадени от 90 % вода. В LA Monster пък напада Лос Анджелис, където живее заедно със семейството си, заради оставянето на Сатаната да се разпорежда на улицата. В Hands On Кание настоява да получи още един шанс, след като по-рано намекна, че робството е избор, преди да поднесе извиненията си през месец май. Това е 9-ият студиен албум в актива на Уест.", "date": "2019.10.22", "title": "Кание Уест издава албум с религиозни мотиви до дни"}
{"url": "https://www.monitor.bg:443/bg/a/view/grisho-dovolen-sym-ot-samoobladanieto-koeto-pokazah-178644", "text": "Григор Димитров получи похвали от Асоциацията на професионалните тенисисти след успеха си над Дамир Джумхур в първия кръг на турнира във Виена. \"Поздравления, Григор Димитров, 300 победи\", написаха от АТР в официалния си сайт. \"Беше един от онези мачове, през които просто трябва да се промъкнеш. Опитвах да намеря ритъма си. Вярвам, че можех да направя доста неща още по-добре. Чудесно е, че не загубих сет. Доволен съм най-вече от своето самообладание и начина, по който продължих напред в целия мач\", заяви Гришо, а за Беретини коментира: \"Той играе много силно. Нещата изглеждат по-добри за него, защото натрупа мачове този сезон. Много е уверен, но и аз също трупам увереност и всеки мач е важен и за мен.\" Димитров и Беретини имат един двубой помежду си - през този сезон в Монте Карло, а победата бе за българина - 7:5, 6:4. Довечера Григор ще играе мач на двойки с партньор Фелисиано Лопес срещу французите Пиер-Юг Ербер и Никола Маю. Междувременно Роджър Федерер реализира 21-а поредна победа на турнира от сериите ATP 500 в родния си град Базел. Маестрото се справи с Петер Гойовчик с 6:2, 6:1 на старта за едва 53 минути. Това беше мач №1500 за швейцареца в ATP тура и 1232-а победа. Федерер е шампион в последните две издания на турнира - през 2017 г. и 2018 г., а общо е печелил трофея рекордните 9 пъти. Роджър по-късно призна, че участието му в Париж не е сигурно, тъй като иска да се подготви максимално добре за финалния турнир на АТр в Лондон през ноември. \"Базел и Лондон са по-важни, но все още ми се иска да отида и в Париж. Но на този етап не знам дали ще играя там\", сподели Федерер.", "date": "2019.10.22", "title": "Гришо: Доволен съм от самообладанието, което показах"}
{"url": "https://www.monitor.bg:443/bg/a/view/lizo-izravni-rekord-v-klasacijata-na-bilbord-za-singli-178636", "text": "Отбелязвайки седма непоследователна седмица на челна позиция, рапърката Лизо изравни рекорд в класацията Хот 100 на \"Билборд\" за сингли, съобщава сайтът на изданието. Възвръщайки си първенството с парчето Truth, тя изравнява рекорда на Иги Азалия, поставен със сингъла Fancy. Лизо прекара шест последователни седмици на първо място с Truth, преди миналата седмица да отстъпи на втора позиция. Тази седмица рапърката отново е на върха, изравнявайки рекорда за най-продължително пребиваване на върха на рап песен в изпълнение на жена. Второ място в чарта за сингли заемат Шон Мендес и Камила Кабело с парчето Senorita, следвани от Луис Капалди със Someone You Loved. Челната петица в класацията Хот 100 се допълва от рапъра Пост Малоун с песента Circles и Крис Браун със сингъла No Guidance, записан в сътрудничество с Дрейк. На първо място в класацията Топ 200 на \"Билборд\" за албуми пък е рапърът YoungBoy със 110 000 продадени еквивалентни единици от тавата AI YoungBoy 2. Следват рапърът Пост Малоун с Hollywood's Bleeding и певицата Съмър Уокър с Over It.", "date": "2019.10.22", "title": "Лизо изравни рекорд в класацията на \"Билборд\" за сингли"}
{"url": "https://www.monitor.bg:443/bg/a/view/pak-falshivi-mejli-ot-nap-slujitel-kani-v-danychnoto-178630", "text": "Разпространяват се фалшиви имейли от името на НАП, предупреждават от Агенцията. Те представляват съобщение за предстояща ревизия, като дори се споменава име на „служител“ в приходната администрация. Писмата приканват получателите им да се явят на адрес, на който се твърди, че има офис на НАП и да носят документ за самоличност, както и да последват линк за повече информация. От НАП предупреждават, че това представлява класическа форма на „фишинг“ атака, чрез която се цели опит за кражба на лична информация в интернет - потребителски имена за достъп, пароли, банкови сметки и т. н. В приходната агенция не работи служител с име, имейл и телефон, посочени във фалшивите електронни писма.  Текстът на фалшивите електронни съобщения гласи, публикуваме го без редакция:", "date": "2019.10.22", "title": "Пак фалшиви мейли от НАП, \"служител\" кани в данъчното "}
{"url": "https://www.monitor.bg:443/bg/a/view/us-kompanija-shte-obrabotva-nefta-na-kurdite-178628", "text": "Голяма американска компания може да се занимава с добива на петрол в Северна Сирия в интерес на местното кюрдско население. Това беше обявено в понеделник на среща в офиса в Белия дом на президента Доналд Тръмп с журналистите.   \"Взехме нефт под защита\", обясни американският президент, коментирайки изтеглянето на американските войски от турската зона на операция в Северна Сирия. В същото време Тръмп говори доста двусмислено за съдбата на нефтените находища в района. \"Ако си спомняте, аз се противопоставих на американското нахлуване в Ирак с цел да се свали президента Саддам Хюсеин. Аз бях цивилен и нямах власт в тази област. Въпреки това винаги съм се противопоставял на инвазията в Ирак. Това не беше добро решение. Но винаги съм казвал: \"Ако нахлуете, запазете си нефта! Същото нещо е и тук \", каза президентът на САЩ. \"И ние ще измислим нещо за кюрдите да имат пари. Може би ще осигурим пристигането в региона на една от големите ни петролни компании, така че всичко да се извърши както трябва\", допълнително отбеляза Тръмп. \"Така кюрдите ще имат приток на пари, които по същество не съществуват в момента. Всички се бият. Няма големи запаси от петрол в тази област, но всички се борят за наличното\", добави Доналд Тръмп.", "date": "2019.10.22", "title": "US компания ще обработва нефта на кюрдите"}
{"url": "https://www.monitor.bg:443/bg/a/view/cacarov-na-sreshta-v-belija-dom-sys-syvetnik-na-trymp-178626", "text": "Главният прокурор Сотир Цацаров, неговият заместник Иван Гешев, както и ръководителите на ДАНС Димитър Георгиев, Националната разузнавателна служба Атанас Атанасов и служба \"Военна информация\" Велко Атанасов, са били приети и в Белия дом, предаде  .   Българската делегация, която миналата седмица бе на посещение в Съединените щати, е разговаряла с Тим Морисън - съветник на президента Доналд Тръмп по въпросите на Европа, Русия и контрола над оръжията за масово поразяване. Морисън е член на Съвета по национална сигурност в администрацията на американския президент. На официалната си фейсбук-страница Федералното бюро за разследване (ФБР) в петък също публикува снимка за срещата с ръководствата на българските прокуратура и специални служби. Основната тема на разговорите с българските представители във Вашингтон са били сътрудничеството между правоохранителните органи на САЩ и България, обменът на информация, противодействието на корупцията и организираната престъпност, прането на пари, както и действията в защита на националната сигурност, съобщиха миналата седмица от държавното обвинение.", "date": "2019.10.22", "title": "Цацаров на среща в Белия дом със съветник на Тръмп"}
{"url": "https://www.monitor.bg:443/bg/a/view/ministyr-krasen-kralev-vidja-novoizgradenite-sportna-zala-i-lekoatleticheska-pista-v-sandanski-178633", "text": "Министърът на спорта Красен Кралев дойде в Сандански, за да види новоизградената многофункционална спортна зала, която вече е завършена!  Министерски съвет отпусна целево финансиране в размер на над 3,3 млн.лева за изграждането на спортния комплекс. Общината осигури допълнително 460 хил. лева. Благодарение на доброто сътрудничество между правителството и местното управление Сандански ще разполага с една от малкото зали в България, които предлагат възможност за практикуване на всички колективни спортове на закрито. Трибуните са с 500 седящи места за зрители, изградена по всички съвременни стандарти за енергийна ефективност и безопасност.   „По покана на Кирил Котев посетих изградените в последните четири години нови инфраструктурни обекти. Срещнах се с местни спортисти и на лекоатлетическата писта в парка “Свети Врач”, която отговаря на международните стандарти за провеждане на младежки състезания. В изграждането на пистата бяха инвестирани над 800 хил.лева. В момента тя се ползва за подготовка на атлети от цялата страна. В непосредствена близост до пистата се намира футболният стадион и тренировъчното игрище. В ход е проект за подмяна на настилката на игрището. Инвестицията е на FIFA Forward, чрез БФС, за 420 хил.лева. Доволен съм от това, което видях тук и съм сигурен, че ще продължим доброто си сътрудничество с Кирил Котев и през следващия му кметски мандат, за да довършим започнатото“, изрази впечатленията си министър Красен Кралев. На снимките: Министърът на младежта и спорта Красен Кралев, Георги Динев – Народен представител от 44-то Народно събрание и кандидатът за кмет на Сандански Кирил Котев на обиколка из града!    ", "date": "2019.10.22", "title": "Министър Красен Кралев видя новоизградените спортна зала и лекоатлетическа писта в Сандански"}
{"url": "https://www.monitor.bg:443/bg/a/view/vatikana-izpraven-pred-finansov-krah-178634", "text": "Финансите на Ватикана са в изключително окаяно състояние и напрактика папската държава е изправена на ръба на банкрута. Това твърди в последната си книга „Страшният съд“ журналистът Джанлуиджи Нуци, който преди две години разбуни духовете с томчето си за секс оргиите и насилванията на студенти в католически семинарии. В подкрепа на сегашните си твърдения Нуци е приложил към 3000 официални документа на Светия престол, голяма част от които би трябвало да бъдат държани в тайна. Според авторитетния римски всекидневник „Република“, който публикува анализ на тезите в книгата, тя вече се намирала на бюрото на „покровителя на правосъдието“ на Ватикана. Става дума за главния прокурор на държавата Роберто Дзаноти, който щял да черпи и от „Страшния съд“ доказателства за разследването на причините за опразването на ватиканската хазна. Ако се вярва на анализа на „Република“, то вина за въпросното лошо финансово състояние носела преди всичко Администрацията на Светия престол за управление на католическите имоти в Италия и по света. По принцип те би трябвало да осигуряват постоянен, свеж и обилен приток на средства в хазната, но миналата година балансът на дейността им бил приключен на „червено“. Иначе казано похарчените за тяхната издръжка средства са били много повече от препечелените – факт, който според римския вестник изненадал изключително папа Франциск и едва не го бил докарал до инфаркт. А що се отнася до причината за „отрицателния приход“ от имотите за милиарди евро, то тя се криела главно в лошото им мениджиране напоследък от некомпетентните и неадекватни на времето техни ръководни екипи. Не малка роля за влошаването на финансите играело и преполвяването през последните десет години на приходите в хазната от дарения и милосърдна дейност – от над 100 млн. евро годишно сега те били станали около 50 млн. eвро. Спадът тук пък се дължал на избухналите скандали в лоното на католическата църква, които рушат нейната репутация и съответно затягат кесиите на вярващите. Не на последно място „влог“ в обедняването на Светия престол имали лошите инвестиции в недвижими имоти, за които преди десетина дни писа и „Монитор“, безразборното пилеене на пари за задоволяване на прищевки на висши прелати и т.н. Срещу хипотезите за неминуем финансов крах на Ватикана остро възропта тази сутрин високопоставеният кардинал Оскар Марадиага, който е хондурасец и е смятан за много близък до папа Франциск. Той посочи в изявление, че Светият престол нямало никога да фалира, тъй като разполагал с достатъчно средства, за да се самоиздържа, а според него слуховете за банкрут били измислени и подхранвани от видни католици в САЩ. Тяхната цел била да дискредитират папа Франциск заради неговата енциклика за природната среда, в която Светият отец проклина замърсителите й, воглаве с петролните магнати отвъд Океана. А според кардинал Марадиага те били основен спонсор на католическите началници в САЩ и те били готови на всичко, за да защитят икономическите и фенонсовите им интереси.", "date": "2019.10.22", "title": "Ватикана пред фалит"}
{"url": "https://www.monitor.bg:443/bg/a/view/500-mln-lv-poveche-za-razhodi-v-zdraveopazvaneto-prez-2020-a-178646", "text": "Ръстът на разходите за здравеопазване за 2020 г. ще бъде около 500 млн. лв. Голяма част от средствата са предвидени и за трансплантации, нови апарати за изследване на кръвта и консумативите за тях. Това каза здравният министър Кирил Анание в Добрич и уточни, че цифрите не са заковани, тъй като все още се водят дебати по параметрите на проектосметката за здраве. Вие знаете, че закупихме апарати за изследване на кръвта. До тази година всички тези изследвания бяха правени в чужбина. България беше една от малкото европейски страни, които нямаше такава апаратура. Гордеем се с това, така че са осигурени парите и за изследвания и за поддръжката на тази апаратура, допълни министър Ананиев. За Националната здравноосигурителна каса (НЗОК) се предвиждат 395 млн. лв. повече. Така тя ще разполага с общо 4,744 млрд. лева. 233 млн. лв. ще бъдат за болничната помощ, като не малка част ще отидат за увеличаване на заплатите. Това ще стане чрез увеличаване на цените на клиничните пътеки, по които НЗОК плаща на търговските дружества, каквито за лечебните заведения. На свой ред, 50 % от тях трябва да бъдат отчислени за заплащане на медиците. Преди месец от синдикатите поискаха процентът на месечни възнаграждения да бъде 70 на сто, но до споразумение не се стигне. Министърът на здравеопазването Кирил Ананиев обаче обеща тогава въпросните 50 на сто да бъдат гарантирани на лекарите, медицинските сестри и останалия персонал с изричен документ. Според уверенията му от началото на месеца, минимум 3/4 от стойността на клиничните пътеки ще отиват за заплати, като ще бъдат определени проценти за лекарите и за медицинските сестри. С 19 млн. лв. ще се увеличат средствата за първична извънболнична помощ, а с 14 млн. лв. - за специализираната. Предвидени са 4 млн. лв. повече за изследвания и образна диагностика. Парите за лекарства са със 126 млн. лв. повече. В приходната част на бюджета за здравеопазване за 2020 г. се очакват и 265 млн. лв. повече като приходи от здравноосигурителни вноски и 139 млн. лв. повече като трансфери за здравно осигуряване. С новия бюджет се разширява обхватът на медицинските изделия, за чието предписание и отпускане НЗОК заплаща, като се добавят медицински изделия и помощни средства, предназначени за хора с увреждания и модерни апарати, както и уреди за индивидуална употреба - изделия, които досега се заплащаха по линия на социалното подпомагане. Сега за целта се заделят 38 милиона лева. Това е във връзка с промяна в наредбата за условията и реда за съставяне на списък на медицинските изделия и за определяне на стойността, до която те се заплащат. Целта е да се въведе метод за остойностяване на медицинските изделия. От догодина касата ще заплаща скъпоструващите терапии и биологичните медикаменти само след наличие на резултат от терапията и ефект от лечението. Размерът на здравната вноска и през 2020 година се запазва 8 на сто. Според синдикатите слабото място остава детското и училищното здравеопазване. Увеличението там ще бъде с 10 процента. Министър Кирил Ананиев беше в Добрич във вторник, за да открие нов компютърен томограф в Многопрофилната болница за активно лечение в града. За неговото закупуване Министерство на здравеопазването отпусна 600 000 лева. С новия скенер в болницата в Добрич ще се правят много сериозни изследвания, образна диагностика на редица заболявания на населението на всички 8 общини от област Добрич.", "date": "2019.10.22", "title": "В проектобюджета за 2020 г. залагат 500 млн. лв. повече за здравеопазване (ОБНОВЕНА)"}
{"url": "https://www.monitor.bg:443/bg/a/view/zabranjavat-cigarite-v-sekciite-v-izbornija-den-178618", "text": "В сградите и помещенията, в които са разположени изборни секции, абсолютно е забранено тютюнопушенето и използването на открит огън. Забранява се внасянето в избирателните секции на каквито и да е горими и лесно запалими материали в изборния ден. Това предупреждават от Районната служба“ Пожарна безопасност и защита на населението“ в Пазарджик. В обектите, ангажирани с провеждането на изборите и тези за масово събиране на хора, е необходимо да се осигурят свободни пътища за евакуация, т.е. да бъдат свободни от материали и оборудване, затрудняващо евакуацията. Пътищата за евакуация на пребиваващите в сградата да бъдат обозначени с указателни табели. Избирателните секции трябва да бъдат оборудвани с подръчни противопожарни уреди /прахови и водни пожарогасители/, същите трябва да са технически изправни. Достъпът до противопожарните уреди да бъде свободен /да не се затрупват с материали и оборудване/, те трябва да бъдат поставени на достъпно и видно място за бързи действия при необходимост. Членовете на избирателните секции трябва да знаят местата на наличните противопожарни уреди, за да могат да работят с тях. В случай на възникнал пожар в сградите или в самите помещения на секционните избирателни комисии, председателите на СИК са длъжни да уведомят специализираните органи за пожарна безопасност и защита на населението на телефон 112 и организират евакуацията на пребиваващите хора в сградата, както и предприемат незабавни мерки за първоначално гасене с наличните противопожарни уреди. В последния работен ден преди провеждането на изборите, ръководителите /собствениците/ на сградите, ангажирани с изборите, да проконтролират след приключване на работния ден изключването на електрическото захранване и удостоверяване в дневник съгласно нормативните изисквания.  ", "date": "2019.10.22", "title": "Забраняват цигарите в секциите в изборния ден"}
{"url": "https://www.monitor.bg:443/bg/a/view/kamyni-padat-na-glaven-pyt-178617", "text": "Камъни падат на главния път София – Варна, в участъка минаващ по околовръстното на Велико Търново, сигнализираха шофьори. Районът е известен сред местните като Сечената скала и там под влияние на атмосферните условия и силните вибрации, често се случва каменни късове с различна големина да падат върху платното пред водачите. С това се създават сериозни предпоставки за пътно-транспортни произшествия. „Време е институциите да направят необходимото за да не допуснат тук да се случи поредния тежък пътен инцидент, не дай Боже с жертви”, апелират търновци. Според тях за да се избегне падането на каменни отломки, скалите ябва да бъдат покрити със спеиална мрежа. Така както тоа е направно в друг опасен район, над пътя минаващ покрай местната жп гара.", "date": "2019.10.22", "title": "Камъни падат на главния път София - Варна "}
{"url": "https://www.monitor.bg:443/bg/a/view/psihar-ot-pokriv-celi-deca-s-tuhli-178619", "text": "Психар хвърля тухли по деца, разказаха възмутени родители. Инцидентът се разиграва по време на футболен мач във Велико Търново пред очите на близо 200 зрители. Стрелецът, млад мъж, гол до кръста, се паркирал върху покрива на съседната на стадиона седеметажна сграда. Отначало той само гледал мача и кротко си пиел бира. След това обаче, вероятно под въздействието на алкохола, изведнъж станал раздразнителен и агресивен и започнал да хвърля по децата на терена, парчета от тухли. За щастие клоните на близкото дърво се оказали преградата, която спасила хлапетата, но едно от парчетата успяло да удари, макар и леко, едно от децата. Присъствалите на мача родители нахлули в блока за да се разправят със стрелеца, но той изведнъж изчезнал. Снимката, която един от присъстващите успял да му направи, вече е редадена на полицията, която също го издирва. „Ако се съди по това, че е успял да се скрие доста бързо, сигурно живее в същия блок”, коментират хората. Не е ясно обаче, дали става дума за психично болен, дрогиран или пиян.", "date": "2019.10.22", "title": "Психар от покрив  цели деца с тухли"}
{"url": "https://www.monitor.bg:443/bg/a/view/fejsbuk-rusnaci-i-iranci-se-opitvat-da-se-namesjat-v-izborite-v-sa-sht-178632", "text": "Фейсбук разкри операции на Русия и Иран за намеса на  Социалният гигант обяви, че е установил четири нови операции за намеса, които са с произход от Иран и Русия, включително една, която е била насочена към президентските избори в САЩ. Изглежда, че операциите са свързани с Агенцията за интернет изследвания (IRA) на Русия. Кампанията на IRA \"има белезите на добре осигурена операция\", отбелязват от Фейсбук. При нея са използвани 50 профила в \"Инстаграм\" и един във Фейсбук с около 246 000 последователи. Първите профили са се появили някъде през януари 2019 г. Доста от вниманието им бе заето с това да трупат последователи - а точно това се провежда при подготовката за операция. Публикувани са близо 75 000 съобщения, включително в подкрепа на президента на САЩ Доналд Тръмп, срещу полицейското насилие, в подкрепа на Бърни Сандърс, за ЛГБТ общността, за феминизма, в подкрепа на полицията и други. Повечето съобщения не са ясно свързани с изборите, но са с фокус общи политически коментари. Използвани са фалшиви личности, които агитират и за двете страни в политически дебат. Например девет профила са направени да изглеждат, че са на чернокожи активисти, които протестират срещу полицейско насилие и в същото време има профили, които защитават полицията. Подобни тактики са използвани от руската агенция по време на изборите в САЩ през 2016 г., припомнят от медията. Посланията в тези профили са насочени към американци, а операторите им се представят за американци. Дейността им е прекратена в понеделник заедно с още 3 мрежи, поддържани от територията на Иран и действащи в други части на света. Тази операция е насочена основно към обществения дебат в САЩ и накратко се занимава с теми, които са предизвикателство и понякога предизвикват раздори в страната, коментира Натаниел Глейхер, ръководител на политиката на Фейсбук по кибер сигурността. Материалите от тази мрежа са насочени и към републиканци, и към демократи, казва Бен Нимо. Той е изследовател от компанията   за анализ на социални медии, наета от Фейсбук за най-новата дейност на Агенцията за интернет изследвания. Повечето от съобщенията са плагиатство на материали на известни консервативни и прогресистки имена. Те включват преработени коментари, появили се първо в \"Туитър\" с критики срещу президента Доналд Тръмп, но и срещу основния му опонент Джо Байдън и конгресмена Александра Окасио-Кортес. \"Интересното е, че на този етап те се занимават изключително с копиране и препубликуване на оригинално съдържание от реални американци. Това може да е показателно за опит да прикриване на езиковите различия, чрез които в миналото бе по-лесно да ги откриваме\", обяснява Нимо пред Ройтерс. От Фейсук обявиха, че премахват тези 4 мрежи, страници и групи с неавтентично поведение. \"Изправени сме пред все по-съвършени атаки от контролирани от държави агенти. Но вярвам, че сега сме много по-добре подготвени, отколкото за изборите през 2016 г.\", каза собственика на Фейсбук Марк Зукърбърг. Една от новите мерки е, че новини, идващи от медии, които се контролират от правителствата на други държави, ще се появяват с етикет, който ще посочва източника им. Друга мярка е, че при опит на потребителите да споделят новина, която е била разкрита като фалшива от сайтове за проверка на достоверността, ще изкача предупреждение, че информацията е със съмнителна достоверност. Освен това Фейсбук обяви, че са взели допълнителни мерки акаунтите на политици и други участници в изборния процес да не бъдат хаквани или компрометирани от злонамерени лица или организации. От ноември компанията ще започне да допълва списъка си с контролирани от държавата медии. Ще се засили защитата на хората на изборни позиции и на кандидати, които могат да бъдат податливи на хакерски атаки. Специален изскачащ прозорец ще се появява при споделянето на съдържание от друг профил в Инстаграм,", "date": "2019.10.22", "title": "Фейсбук: Руснаци и иранци се опитват да се намесят в изборите в САЩ (ОБНОВЕНА)"}
{"url": "https://www.monitor.bg:443/bg/a/view/unker-brekzit-e-gubene-na-vreme-178631", "text": "Споразумението за Брекзит трябва да бъде прокарано в Камарата на общините, а след това в Европейския парламент и Брюксел, обяви Жан-Клод Юнкер. Брекзит е \"губене на време и енергия\", категоричен е той. Истина е, че съм огорчен от това, че през този мандат толкова много време беше отделено за Брекзит, каза Юнкер и добави, че си е мислил, че е по-важно как този съюз може да подобри живота на гражданите. \"Винаги ще съжалявам за решението на Великобритания да напусне ЕС, но най-малко може да се погледнем в очите и да кажем, че ние направихме всичко по силите си, за да гарантираме, че това напускане ще стане подредено\", отбеляза председателят на Европейската комисия. Евродепутатите го аплодираха, след като той добави, че депутатите в британския парламент първи ще трябва да ратифицират сделката, а след това евродепутатите: \"Първо в Лондон, а след това в Страсбург\".", "date": "2019.10.22", "title": "Юнкер: Брекзит е губене на време "}
{"url": "https://www.monitor.bg:443/bg/a/view/koalicija-podade-signal-do-prokuraturata-sreshtu-oik-za-nepodaden-ot-tjah-chovek-v-sik-178620", "text": "От коалиция „Демократична България“ са сезирали прокуратурата в Пазарджик за назначен член в секционна избирателна комисия, който не е бил подаден от партията на консултациите, проведени при кмета на местната община. Въпреки това по неясен начин името на въпросния мъж се е появило в Общинската избирателна комисия в града и е бил назначен в състава на СИК за 27-ми октомври. “За представляваната от нас коалиция остава неясно обстоятелството, след като (зачертано като лични данни име и ЕГН на лицето) не е предложена от нас, както и от която и да е участвала в консултациите партия или коалиция, кое е дало основание на ОИК – Пазарджик да назначи въпросното лице като член на СИК, предложено от КП “Демократична България – обединение (“Да, България”, ДСБ, “Зелено движение”)”, се казва още в сигнала, подаден до Районна прокуратура – Пазарджик и подписан от представляващите коалицията за община Пазарджик Николай Янев и Христо Стефанов.    ", "date": "2019.10.22", "title": "Коалиция  подаде сигнал до прокуратурата срещу ОИК за неподаден от тях човек в СИК"}
{"url": "https://www.monitor.bg:443/bg/a/view/osem-nachina-po-koito-blokchejn-shte-promeni-obshtestvoto-ni-178624", "text": "Компании без шефове, микроразплащания между машини и по-ефективно управление на идентичността - това са само част от приложенията на тази децентрализирана технология, които тепърва ще навлязат в живота ни През последните години блокчейн навлиза все по-широко в публичното пространство. Все по-често слушаме за биткойн и други криптовалути, които са базирани на тази технология. Тя обаче отдавна надхвърля потенциалите на криптовалутите и се превръща в значима децентрализирана платформа, на която могат да бъдат създадени всякакви системи и бази данни. “По-голяма сигурност, прозрачност, децентрализация и надеждност - това са основните предимства на блокчейн, на база на които могат изцяло да се предефинират както обществените услуги, така и бизнесът като цяло. И за нас е радващо, че подпомагайки някои от най-перспективните проекти в областта, сме част от тази промяна” - споделя Стефка Стоянов от позиционираната в България компания, която инвестира в перспективни блокчейн стартъпи от целия свят директно или чрез акселераторската си програма Старфлийт. В следващите редове екипът на AE Ventures споделя някои от начините, по които блокчейн предстои да промени обществото ни през следващите години. Умни договори Едно от най-интересните приложения на блокчейн са т.нар. умни договори (smart contracts). Концепцията за тях е създадена още през 1994 г., но стават популярни едва с навлизането на криптовалутите през последните десетина години. Умните договори оптимизират и автоматизират взаимоотношенията между страните, което от своя страна премахва необходимостта от посредници в огромен брой дейности. Така например посредством умен договор може да бъде дигитално блокирана кола, ако вноските по лизинга й не са внесени навреме или пък да се управлява недвижим имот, който има много на брой собственици.. Микро разплащания Автоматизираните микроразплащания могат да се превърнат в важен аспект от функционирането на технологии като Internet of Things (IoT). През следващите години предстои да видим истински бум на умни автомобили, летящи дронове, умни домакински уреди (печки, хладилници, дори умни тоалетни и цели сгради). За да ускорят работния процес, все повече индустрии ще разчитат на автоматизирани транзакции от машина към машина. Възможността за микротранзакции като например покупки на приложения или дори енергия за умния ни хладилник, които да бъдат обработвани децентрализирано в блокчейн, отваря нови възможности за бъдещето на икономиката. Децентрализирани компании без шефове Децентрализираната автономна организация (ДАО) е концепция за компания, която функционира без шефове. Това става на базата на правила, въведени в блокчейн, които се контролират по прозрачен начин от акционерите / участниците, без да се влияят от централното управление. Данните за финансовите транзакции, както и правилата, по които функционират такива компании, се поддържат от блокчейн. Това дава възможност значително да се намалят разходите, тъй като се елиминира необходимостта от наличието на доверена трета страна. Децентрализирано управление на общности Освен на компании, блокчейн технологията дава възможност за децентрализация на цели общности - както за управлението на публични проекти, финансови и други ресурси, така и за провеждането на избори или референдуми. Това може да стане чрез създаването на умни договори и автоматизирани процедури, които определят правилата и гарантират прозрачност при изпълнението. Други възможности са създаването на виртуални валути за локални общности, нови механизми за споделяне на публични ресурси и активи, както и децентрализирани приложения, които сами да взимат решение и да предизвикват определени действия, когато са на лице съответните фактори за това. Управление на идентичността През последните години реалният ни живот става все по интегриран с дигиталния и способността да докажем идентичността си пред кредитори, институции и всевъзможни организации става все по-важна. Множество финансови и осигурителни институции днес разполагат с голяма част от личните ни данни, което поставя въпроса за тяхната сигурност и достъпност от трети страни. Блокчейн може да реши всички тези проблеми, позволявайки да бъдем идентифицирани във всеки момент, когато това е необходимо и същевременно да не се налага чувствителна информация за нас да попада в трети страни. Сред пионерите в тази област е Естония, в която редица приложения, свързани с идентичността на гражданите, функционират върху блокчейн. Умни електрически гридове Появата на все повече соларни и вятърни инсталации, и други възобновяеми енергийни източници (ВЕИ) превръщат всеки освен в потребител също и в потенциален производител на електроенергия. В България регулациите в тази сфера все още са изостанали, но в редица други държави всяко домакинство или фирма може да използва собствена соларна инсталация за да произвежда ток и дори да го продава на свободния пазар. Когато пък няма достатъчно слънце, може да закупи нужната му енергия за собствени нужди. Блокчейн технологиите могат да улеснят създаването на децентрализирани умни електрически гридове, чрез които да се осъществяват тези взаимоотношения. Здравеопазване В медицинската сфера блокчейн приложения могат да намалят случаите с фатален край, заради грешни диагнози в резултат на неправилна или невярна информация. С тяхна помощ може да бъде създадена сигурна децентрализирана система, която да съдържа медицинска информация, свързана с историята на заболяванията на всеки пациент. Високото ниво на сигурност, характерна за блокчей, ще позволи достъп до тази чувствителна информация да имат единствено оторизирани лекари. Недвижими имоти Управлението и продажбата на имоти могат да бъдат базирани изцяло на умните договори на блокчейн, осигурявайки прозрачност и намалявайки времето и разходите за осъществяването им. Това е един от браншовете, в които нуждата от посредници може изцяло да отпадне в следствие на използването на блокчейн. Възможно е дори дадено лице да токенизира своя собствен апартамент и да предложи част от него на общност от инвеститори, въпреки че ще продължи да живее в него и занапред.", "date": "2019.10.22", "title": "Осем начина, по които блокчейн ще промени обществото ни"}
{"url": "https://www.monitor.bg:443/bg/a/view/registrirat-bylgaro-sauditska-kompanija-za-razvitie-i-investicii-178623", "text": "България и Саудитска Арабия са пред финализиране на регистрацията на смесената Българо-саудитска компания за развитие и инвестиции в София. Предстои да бъде проведено учредително събрание. Това стана ясно по време на среща между заместник- министъра на земеделието, храните и горите доц. д-р Янко Иванов и саудитския му колега му инж. Манаур Хилал Алмушити в Рияд. Преди година в столицата на на Саудитска Арабия бе подписан Меморандум за разбирателство между МЗХГ и SALIC за създаване на компания в България, която да допринася за продоволствената сигурност на КСА. Двустранният документ бе подготвен във връзка със заявеното от българска и саудитска страна намерение за сътрудничество в областта на създаването на компания за преработка на зърно, маслодайни и фуражни култури и протеини. Двамата заместник-министри обсъдиха сътрудничеството между двете страни. „Министерство на земеделието, храните и горите прави всичко възможно, за да насърчи българския износ на земеделски стоки за Кралство Саудитска Арабия“, заяви българският заместник-министър. Той отчете, че се забелязва по-висок интерес от страна на български производители към традиционното изложение Saudi Agro Food Exhibition. През тази година страната ни е представена от двойно повече изложители – 15. По предварителни данни, през периода януари - юни 2019 г. експортът на селскостопански стоки за саудитския пазар се увеличава със 7% на годишна база. Най-голям принос за това има износът на шоколад и слънчоглед. По време на посещението си в Рияд д-р Янко Иванов и министърът на околната среда, водите и земеделието Негово превъзходителство инж. Абдулрахман Ал-Фадли откриха българския щанд на изложението “Saudi Agro Food 2019”. Саудитското земеделско изложение представя най-новите технологични постижения, машини и практики в областта на селското стопанство. Тази година се провежда 38-ото издание и на него участват повече от 380 изложители, представляващи 34 държави. България участва за втори път с национален щанд в Международната изложба за хранителни продукти, съставки и технологии. Страната ни е представена от производители на млечни и месни продукти, пакетиран ориз, мед, замразени плодове и здравословни барчета.", "date": "2019.10.22", "title": "Регистрират Българо-саудитска компания за развитие и инвестиции "}
{"url": "https://www.monitor.bg:443/bg/a/view/oshte-edna-niskotarifna-kompanija-shte-leti-do-sofija-178627", "text": "Нискотарифната немска компания Юроуингс (Eurowings) ще започне полети до летище София на 28 октомври, съобщиха от българският летищен оператор. Летище София не предоставя допълнителни подробности, които се очаква да бъдат разкрити на събитие на 28 октомври. Според данни на уебсайта на Eurowings, компанията ще извършва полети между София и Барселона, Сплит, Валенсия, Будапеща, Прищина, Щутгарт, Берлин, Загреб, Бремен, Хамбург, Рим и Амстердам. Eurowings ще стартира полети от София до редица други летища по-късно тази година и през първата половина на 2020 г., също показват данни от уебсайта на компанията. През юли българското транспортно министерство избра консорциум, ръководен от френската Meridiam Eastern European Investments, като победител в търг за възлагане на 35-годишен концесионен договор за управление на летище София. Решението на министерството беше обжалвано и от четиримата други кандидати, които подадоха оферти за договора.", "date": "2019.10.22", "title": "Още една нискотарифна компания ще лети до София"}
{"url": "https://www.monitor.bg:443/bg/a/view/aleksis-blejdyl-e-naj-opasnata-znamenitost-v-internet-178635", "text": "Актрисата Алексис Блейдъл е начело в класацията за 2019 г. на най-опасните знаменитости в интернет. Вероятността търсещите информация за 38-годишната звезда от \"Момичетата Гилмор\" и \"Историята на прислужницата\" да попаднат на сайт с вируси или зловреден софтуер е най-голяма, според съставителите на списъка от компанията за киберсигурност \"Макафий\". Целта на проучването е да насочи вниманието на интернет потребителите към опасността от кликането върху подозрителни линкове. В Топ 10 на най-опасните знаменитости в интернет попадат още Джеймс Кордън, Софи Търнър, Ана Кендрик, Лупита Нионго, Джими Фалън, Джаки Чан, Лил Уейн, Ники Минаж и Теса Томпсън. Миналата година на първо място в класацията беше актрисата и манекенка Руби Роуз. Списъкът за 2019-а свидетелства за спад на интереса към риалити звездите. Кристин Кавалари и Кортни Кардашиян, които миналата година бяха в Топ 10, тази година са съответно на 214-о и 222-ро място.", "date": "2019.10.22", "title": "Алексис Блейдъл е най-опасната знаменитост в интернет "}
{"url": "https://www.monitor.bg:443/bg/a/view/borisov-bylgarija-i-sa-sht-sa-syuznici-i-strategicheski-partnior-178621", "text": "България и САЩ са съюзници и стратегически партньори. Между нашите две страни е установен устойчив политически диалог на всички равнища. Това заяви министър-председателят Бойко Борисов по време на срещата си в Министерския съвет с извънредния и пълномощен посланик на САЩ Херо Мустафа. Това съобщиха от правителствената пресслужба. Премиерът Борисов поздрави Херо Мустафа за назначаването й като посланик в София и изрази увереност, че дипломатическите отношения между България и САЩ ще продължат да се развиват възходящо. Министър-председателят Бойко Борисов отбеляза отличното взаимодействие, което страните ни имат в областта на сигурността и отбраната - по двустранна линия и в рамките на НАТО. Премиерът Борисов посочи, че както настоящата президентска администрация на САЩ, така и българското правителство отдава високо значение на изпълнението на ангажимента от Срещата на върха на НАТО в Уелс през 2014 г. за увеличаване на разходите за отбрана. Борисов подчерта, че България на практика постигна тази евроатлантическа цел с договорите за доставка на самолетите F-16 Block 70 и свързаното оборудване и въоръжение. Премиерът Борисов акцентира върху потенциала за надграждане на стратегическото партньорство със САЩ и в други области като енергийна сигурност, развитие на високите технологии, образование, наука и култура. Според българския министър-председател от особено значение е сътрудничеството между България и САЩ за развитието на контактите между хората. По думите му сериозен принос в тази посока имат различни програми и инициативи, насочени към разширяване на обмена сред студенти, учени и представители на бизнеса. Като позитивна тенденция премиерът Борисов отбеляза също, че през последните няколко години има тенденция на устойчиво нарастване на броя на американските туристи в България. В рамките на разговора министър-председателят Бойко Борисов беше запознат с основните приоритети на Посолството на САЩ при посланик Херо Мустафа.  ", "date": "2019.10.22", "title": "Борисов: България и САЩ са съюзници и стратегически партньори"}
{"url": "https://www.monitor.bg:443/bg/a/view/izvynredna-sreshta-v-bfs-dnes-178622", "text": "Днес членовете от Изпълкома на БФС се събират на извънредно заседание в 15:30 часа. В него ще вземат участие изпълняващият длъжността президент Михаил Касабов, вицетата - Йордан Лечков и Атанас Фурнаджиев, както и още няколко от ръководните фактори.   Тяхната задача ще е да утвърдят официално като селекционер на националния отбор Георги Дерменджиев. Футболните функционери бързат заради малкото време до следващите мачове на \"трикольорите\", които са на 14 ноември с Хаити и на 17 ноември с Чехия. Отговорникът за националния отбор Йордан Лечков обяви Дерменджиев като национален селекционер, но след това членът на изпълкома и президент на Славия Венцеслав Стефанов скочи срещу това негово решение и попита как той действа еднолично. Лечков пък отговори, че това е негова задача. Ако всичко е наред при гласуването днес, опитният специалист ще встъпи в длъжност.", "date": "2019.10.22", "title": "Извънредна среща в БФС днес"}
{"url": "https://www.monitor.bg:443/bg/a/view/lovci-otstreljaha-gligan-tejasht-blizo-chetvyrt-ton-178607", "text": "Ловци отстреляха глиган близо четвърт тон. Ловната дружинка от село Дебрен, община Гърмен отстреляха през уикенда глиган, тежащ близо четвърт тон. Късметът този път споходи опитният авджия Исмет Вълков. След дълго преследване и с решаващото съдействие   на гончетата Вихър и Гаро той успя да повали глигана от втората гонка. Доволните ловци едва успели да качат трофея на кантара, който показа 245 килограма. Преди две години ловната дружинка в село Дебрен счупи рекорда в региона. Тогава техният колега Орхан Гавазов успя с един изстрел да повали 330-килограмово диво прасе в местността Шейнското. Бивните му бяха с дължина 22 сантиметра.", "date": "2019.10.22", "title": " Ловци отстреляха глиган тежащ близо четвърт тон"}
{"url": "https://www.monitor.bg:443/bg/a/view/veselka-vutkova-direktor-korporativni-komunikacii-vyv-vivakom-ustanovihme-tradicii-v-provejdaneto-na-socialno-otgovorna-politika-178586", "text": "През изминалите 10 години Виваком изгради доверие в обществото. Един от най-значимите примери е националната Операция „Жълти стотинки“. През следващите години фокус ще бъде дигитализацията на образованието, казва в шефът на комуникациите в мобилния оператор. - През изминалите 10 години Виваком изгради доверие в обществото не само като стабилен и устойчив телеком, който предлага актуални и иновативни продукти и услуги на клиентите. Компанията се наложи като важен фактор за напредъка и развитието на цялото общество. Смело мога да заявя, че през изминалите 10 години ние установихме традиции в провеждането на социално-отговорна политика, която реално дава отражение върху напредъка и развитието на цялото общество. Това е израз на разбирането ни, че днес в света, в който живеем, е недопустимо една организация да няма активна позиция и дейности за развитие на средата, в която работи – и това в никакъв случай не е самоцел в името на позитивния имидж. Ключът е в това всяка фирма да осъзнае своето място в екосистемата на обществото и да е наясно как трябва да допринася със своята дейност така, че цялата общност да се развива. Ние във Виваком създадохме много ясна и обоснована стратегия, която дава резултати. Образованието, развитието на регионите, културата, спортът и благотворителността - стремим се да инвестираме усилия и средства в тези сфери, защото вярваме, че това е начин обществото да върви напред и да се възползва максимално от достиженията на новите технологии. - Щастлива съм да заявя, че за 10 години ние се наложихме в общественото съзнание като компания, която подкрепя много и стойностни проекти за развитие и просперитет, голяма част от които се превърнаха в традиция. В този смисъл 10 години са достатъчно време да се създаде име, но не са достатъчни за всичко, което бихме искали да направим. Пред нас непрекъснато се появяват нови предизвикателства, които ни мотивират. През годините се фокусирахме в няколко големи направления и продължаваме да работим постъпателно и в дълбочина, без да се разпиляваме в множество различни посоки, за да избегнем повърхностното ниво на комуникация и резултати. Това е важен избор, особено за толкова голяма компания като Виваком, към която очакванията са огромни. Ще поддържаме този избор и в следващите години. Ето защо подкрепяме и инвестираме в образованието, културата, развитието на регионите, спорта, заставаме зад значими благотворителни инициативи. - Един от най-значимите примери в това отношение е националната Операция„Жълти стотинки“, която се провежда за девети пореден път. С голямо удовлетворение мога да кажа, че тази година регистрираме засилен интерес към нея от страна на фирми, организации и медии, тъй като в основата си тази инициатива е върховна проява на безкористното добротворчество. От тази година имаме нова кауза – събираме средства в полза на Сдружението на олимпийските отбори по природни науки. Така младите олимпийци от националните отбори по биология, математика, астрономия, информатика, лингвистика, физика, химия ще могат да се подготвят за участие в международни състезания, да печелят медали, да се развиват и да носят радост на цялото общество. Ние сме убедени, че образованието и науката са основата на доброто бъдеще. Вярваме, че младите хора са двигателят на иновациите, на научните постижения и на икономическия просперитет, и сме много щастливи, че каузата се възприема от цялото общество като стойностна и ползотворна. Хубавото е, че през изминалите девет години дарителската кампания на Виваком се наложи като видима и популярна инициатива и се превърна в традиция, защото ползите от нея са очевидни. От старта си през 2010 година Операция„Жълти стотинки“ е събрала 600 000 лв., с които сме подпомогнали безвъзмездно 4 значими социални каузи. - За мен това е инициативата „Образование 4.0“, която създаде концептуална рамка на пътя, по който може да се дигитализира българското образование. Само за една година тя се наложи като силно разпознаваема инициатива и беше припозната като непосредствена цел от институциите и участниците в образователния процес. Щастливи сме да заявим, че обществото осъзнава все по-ясно изискванията на съвременната действителност - всички ние – и възрастните, и децата, живеем в постоянен контакт с интелигентните устройства, те са неразделна част от ежедневието ни и го правят по-лесно и удобно. Ето защо всички участници в образователния процес – ученици, учители, родители се нуждаят от нови умения и най-естественото нещо е въвеждането на технологиите в училище, така че да бъдат от полза за учебния процес. Без да се дигитализира, българското образование няма реален шанс да бъде адекватно на изискванията на новия свят. - И през следващите години фокус ще бъде дигитализацията на образованието. Ще подкрепяме различни проекти и инициативи, свързани с навлизането на новите технологии в ежедневието на ученици, студенти и учители. Подпомагането на българския спорт и култура ще продължат да бъдат част от нашата социална отговорност. Развитието на регионите също е област, в която работим активно. Предстои ни старт на петото издание на VIVACOM Регионален грант – програма, с която отпускаме средства за реализиране на проекти, които сплотяват местните общности. Хората в по-малки населени места правят чудесни инициативи, с които да поддържат традициите живи, да мотивират младите хора да останат в родните си места, както и да помогнат на по-възрастните да се чувстват по-добре в динамичното ни съвремие. Очакваме с нетърпение новите предизвикателства, проектите в тези сфери ни карат да се чувстваме пълноценни и да вярваме, че работата ни добавя истинска стойност за доброто на обществото ни. - Освен традиционните канали за реклама голяма част от комуникацията и рекламата вече преминава онлайн и в социалните мрежи. Виваком реагира гъвкаво на променящия се начин за общуване с потребителите. Същността на нашия бизнес е такава, че ние сме тези, които правят възможна комуникацията в социалните мрежи, затова и нашата отговорност как общуваме през тях е може би най-голяма. Ние се стремим езикът и тонът на комуникация с клиентите ни през социалните мрежи да е близък както до тях, така и до същността ни като компания – да бъдем честни, открити, бързи, адекватни и отговорни. Имаме добре разработени канали във Фейсбук и Инстаграм, следват ни хиляди хора. И ние се стремим да ги вдъхновим с нашите каузи и философия, която вярва, че стойностната комуникация е в основата на развитието ни като личности и като общество. Веселка Вуткова е директор „Корпоративни комуникации” във ВИВАКОМ от 2013 г. Преди това е била регионален бизнес мениджър за Централна и Източна Европа, Близкия изток и Африка в Sony Mobile Communications, Германия Дълги години е мениджър „Комуникации“ в „Ериксон Телекъмюникейшънс България“ ЕООД, а по-късно и регионален маркетинг мениджър за Балканите в „Сони Ериксон“ – България", "date": "2019.10.22", "title": "Веселка Вуткова, директор „Корпоративни комуникации“ във Виваком: Установихме традиции в провеждането на социално-отговорна политика"}
{"url": "https://www.monitor.bg:443/bg/a/view/mazda-cx-30-navliza-v-premium-segmenta-178597", "text": "С всеки нов модел Mazda се приближава все повече към премиум сегмента. При дебютиралата неотдавна Mazda CX-30 това се забелязва не само в дизайна, но и се вижда и усеща в интериора. Тук има елегантни и дискретни линии, скъпи материали и висококачествени облицовки. А под капака е поставен новият революционен бензинов двигател, наречен Skyactiv-X, който се комбинира както с 6-степенна механична, така и с 6-степенна автоматична скоростна кутия. Новият кросоувърът се предлага във версии с предно предаване и със задвижване на всички колела 4х4. Новата Mazda CX-30 е с дължина 4395 мм, широчина 1795 мм, височина 1540 мм и междуосие 2655 мм. С тези размери новият кросоувър застава между CX-3 и CX-5, като е с 12 см по-дълъг от по-малкия модел и с цели 16 см по-къс от по-големия. За разлика от хечбека Mazda 3, критикуваната задна колона вече не е толкова масивна. На външен вид новата Mazda CX-30 много прилича на другите модели на марката, но в същото време наподобява на повдигната версия на новия хечбек Mazda 3. Въпреки, че просветът е 175 мм, кросоувърът не е твърде висок и изглежда много хармонично. Още базовият модел на Mazda CX-30 серийно е оборудван с изцяло LED светлини. В по-високите версии фаровете са с адаптивни светлини, но дори и стандартните са много красиви, като за този клас. В профила правят впечатление масивните защитни пластмасови панели на каросерията и калниците, които трябва да подчертават за потенциала извън пътя. Новият кросоувър стъпва стандартно на 16-инчови колела, но изглежда най-добре с опционалните 18-инчови колела с нископрофилни гуми. Интериорът на новата Mazda CX-30 много наподобява на последната Mazda 3, но все пак има дребни разлики. Оформлението, линиите, бутоните, материалите и седалките не са различни, но усещането е, че стоите по-високо, като в кросоувър. На предните седалки има достатъчно място, а настройките на волана и седалката позволяват на човек с всякаква височина да намери удобна позиция и да се чувства комфортно. В новия японски кросоувър CX-30 ще се насладите на може би най-качествените материи в сегмента. Всеки малък детайл е изработен с най-голямо внимание, така че пътниците наистина да се почувстват в скъпа кола. Приборите изглеждат страхотно, а мултимедийната система работи бързо и показва всички функции на 8,8-инчовия сензорен екран. Има удобна навигация, проекционен дисплей, Android Auto и Apple CarPlay, както и поддръжка на всички музикални формати. Мултимедийната система има разширени настройки и предлага два режима. Опционалната акустика на Bose звучи наистина страхотно и може да превърне салона на CX-30 в концертна зала на колела. На задния ред седалки в Mazda CX-30 мястото е повече, отколкото в CX-3, но ако искате да пътуват трима човека, заложете на CX-5. Хубавото е, че има достатъчно пространство за високи пътници, макар и само двама. На пръв поглед изглежда, че багажникът в CX-30 е доста малък, но в действителност това не е така. Обемът от 430 литра е доста приличен и в него без проблеми влизат четири куфара или се събират три куфара и сгъната детска количка, както и малък багаж. Под пода има място за резервна гума, въпреки че в тествания модел това пространство беше заето от субуфер Bose. Облегалките на седалките от втория ред могат да бъдат сгънати в съотношение 60/40 и да получите почти равен под. Новата Mazda CX-30 е оборудвана с много системи за асистенция на водача. Сред най-полезните са системата за задържане в платното на движение, системата за аварийно екстремно спиране, система за следене на слепите зони с индикация в страничните огледала и звуков сигнал при опасност, система за проследяване на трафика, пресичащ вашия маршрут, система за наблюдение на водача с модерна инфрачервена камера, както и въздушна възглавница за коленете на водача. За новата Mazda CX-30 се предлага пълната гама от съвременни двигатели, която включва два бензинови мотора и един дизелов агрегат. Базовият вариант е оборудван с 2,0-литров бензинов двигател с мощност 122 к.с., съчетан с 6-степенна автоматична скоростна кутия. Този 4-цилиндров мотор е снабден с мека хибридна технология, наречена M Hybrid. При него има стартер-генератор с ремък, който преобразува кинетичната енергия в електрическа по време на спиране и запазва заряда в 24-волтова батерия. Ако е необходимо, този стартер-генератор ви помага да потеглите и дори ви позволява да се движите с изключен двигател за кратко. Двигателят се стартира с бутон моментално и неусетно. При това Mazda CX-30 е в състояние да изключи два от четирите цилиндъра при движение с постоянна скорост. Всичко това работи чудесно и реакцията при натискане на педала на газта е още по-бърза. Изключването на мотора и неговото стартиране са неусетни. Въпреки, че според техническите характеристики този двигател е с мощност само 122 к.с., на пътя реално се усеща зареден с много повече тяга и върви като мотор със 150 к.с. Ускорението от място до 100 км/ч отнема 11,2 секунди във варианта само с предно предаване, което не е много пъргаво, но по принцип тази динамика е напълно достатъчна както за придвижването в града, така и за движение по магистралата. При спокойно темпо комбинираният разход е 5,6 л/100 км, а в града достига 7,5 л/100 км. Чувствително по-пъргава и жизнена е Mazda CX-30 с новия 2,0-литров бензинов двигател Skyactiv-X с мощност 180 к.с. Още от първите километри се усеща, че колата е по-динамична и по-страстна, със спортни настройки на шасито, заедно със системата G-Vectoring Control, която помага за по-прецизното вземане на завоите. Новият революционен бензинов двигател е симбиоза от бензиновите и дизелови технологии, съчетавайки техните предимства с висока съотношение на сгъстяване, високо налягане на впръскване на горивото, оригинална система за впръскване и запалване чрез компресия, контролирано чрез запалване. С новия мотор разходът на гориво е по-нисък отколкото при агрегата със 122 к.с. и апетитът може да бъде укротен до 4,6 л/100 км, което е отлично постижение на фона на конкурентите. За почитателите на дизеловите двигатели, които правят голям годишен пробег, най-подходящ е новият 1,8-литров 4-цилиндров турбодизелов агрегат Skyactiv-D с мощност 116 к.с., който също се предлага с 6-степенна механична или автоматична скоростна кутия. Също така и двете трансмисии могат да се комбинират с предно предаване или със задвижване на четирите колела. Минималният разход на гориво с турбодизеловия агрегат е 4,1 л/100 км при извънградски цикъл на шофиране. Управлението на Mazda CX-30 до голяма степен е сходно с усещането при хечбека Mazda 3. Воланът е приятен и умерено остър, а позицията на седене и видимостта са добри. Теглото е разпределено оптимално, което е допринесло за балансираните реакции и стабилното пътно поведение. В базовата си версия кросоувърът CX-30 се предлага със задвижване на предните колела, а като опция колата може да се поръча и със задвижване на четирите колела AWD. Системата работи заедно с технологията G-Vectoring Control Plus за контрол на разпределението на въртящия момент между предните и задните колела, подобрявайки сцеплението на колелата с пътната настилка, което е от голяма полза на черен път или на заснежен участък през зимата. Новата Mazda CX-30 е с базова цена от 45 980 лева и логично тя по-скъпа от хечбека Mazda 3, но дори и версията с новия бензинов двигател Skyactiv-X и задвижване 4х4 на цена, започваща от 59 980 лева, е много по-изгодна от Audi Q3 и BMW X2.", "date": "2019.10.22", "title": "Mazda CX-30 навлиза в премиум сегмента"}
{"url": "https://www.monitor.bg:443/bg/a/view/18-godishen-izbjaga-ot-zatvornichesko-obshtejitie-178625", "text": "Полицията издирва 18-годишния Мартин Пенчев Шахънски. Той е изтърпявал присъда по чл. 194, ал. 1 за кражба от 2 години и 9 месеца в затворническо общежитие от открит тип в гр. Смолян, откъдето на 22 октомври е избягал. Мъжът е висок 186 см, с нормално телосложение, кестенява коса, продълговато лице, правилен нос, кафяви очи и татуировки с надписи на ръцете. Няма данни да проявява агресия. Гражданите, които имат допълнителна информация за издирвания или са го забелязали, могат да сигнализират на тел. 112 или в най-близкото РУ. Анонимността им е гарантиран", "date": "2019.10.22", "title": "18-годишен избяга от затворническо общежитие"}
{"url": "https://www.monitor.bg:443/bg/a/view/zabelejka-za-laborantkata-zabravila-pacient-na-skener-178610", "text": "Рентгеновата лаборантка Камелия Кръстева, която забрави пациантка на медицински скенер, ще бъде наказана с най-лекото предвидено наказание, забележка и лишаване от допълнително материално стимулиране. За това съобщи управителят на болницата в Павликени, д-р Ренета Кръстева. Причината за лекото наказание е, че досега медичката няма предишни провинения и че в резултат на нейната немарливост не са настъпили тежки и трайни последствия за здравето и живота на пациентката. Самата пациентка е получила официално извинения от ръководството на болницата и е освободена от заплащане на потребителска такса за престоя си в отделението. След случая, скенерът вече е оборудван със специален звънец, чрез които паиентите ще могат да сигнализират за своето присъствие за да не се случва подобни неприятни ситуации в бъдеще. Инцидентът, който потресе цяла България, е отпреди две седмици. При извършване на рутинна процедура по изследване на бели дробове на скенер, рентгеновата лаборантка Камелия Кръстева, забравя върху скенера 70-годишната пациентка Асенка Христова. В продължение на шест часа възрастната жена прекарва върху апарата, преди около 19,00 ч. да бъде открита от друга медицинска служителка.Любопитното обаче е, че след като тя не е била вързана за скенера, Асенка така и не е направила опит дори да се изправи и да се опита да сигнализира за присъствието си чрез удари по вратата или по стените на помещението. Според съпруга на лаборантката Кръстева, всъщност пациентката още по време на прегледа е заспала върху скенера и е прекарала тези шест часа в сън преди да бъде намерена. За случая се самосезираха РЦЗ и Зрравната каса във Велико Търново, които извършват свои независими една от друга проверки. Резултатите от тях обаче ще станат ясни чак след месец – два, съобщиха от двете здравни институции.", "date": "2019.10.22", "title": "Забележка за лаборантката,  забравила пациент в скенер"}
{"url": "https://www.monitor.bg:443/bg/a/view/taneva-obrabotili-sme-97-ot-opakovkite-na-pesticidi-178613", "text": "Почти 4400 т негодни за употреба пестициди се съхраняват в 215 склада в различни райони на страната. Това сочи информация, предоставена на „Монитор“ от екоминистерството. Въпросните химикали са в обхвата на българо-швейцарски проект „Екологосъобразно обезвреждане на негодни за употреба пестициди и други препарати за растителна защита с изтекъл срок на годност“. Към средата на октомври 2019 г. в чуждестранни инсинератори за крайно обезвреждане са предадени повече от 2200 т. Швейцария поема 85% от разходите за реализацията му, останалите 15% - България. За да няма никакво отклонение от нормите, швейцарците са наели външна холандска фирма, която да контролира нещата у нас. Очаква се по да бъдат почистени негодните пестициди от 100 общини у нас. След като това стане, въпросните складове, които са просмукани от отровите трябва да бъдат съборени, но това ще е за сметка на собствениците на постройките. Докато старите отрови чакат да заминат на запад, се оказва, че България е първа в Европа по оползотворяване на празни опаковки от пестициди и други химически препарати за растителна защита. Това стана ясно на конференция, на която бе представена Системата за събиране и управление на тези опаковки, която се управлява от Асоциация \"Растително-защитна индустрия България\" (АРИБ). От началото на годината са събрани и преработени над 97 на сто от тези опаковки. „От тях 91% са рециклирани, а 9% са обезвредени“, отчете министърът на земеделието Десислава Танева на годишна конференция на тема \"За чисто земеделие и сигурна околна среда 2019 г.\", учредена от Асоциация растително-защитна индустрия България (АРИБ). Средните данни за събираемост в различните държави в Европа през 2017 г. са между 60% и 95% от общото количество опаковки, пуснати на пазара според Европейската асоциация за растителна защита (ЕСРА). Данните сочат още, че наред с България Между половината и три четвърти е достигнатият дял в Испания, Полша и Румъния. Според Стивън Бърк, координатор на проекта от ЕСРА, малко са страните от Европа, където има толкова висок процент на оползотворяване, като България. Преработването на опаковките се случва благодарение на Системата за събиране и управление на опаковките от продукти за растителна защита на Асоциация растителнозащитна индустрия България (АРИБ). До настоящия момент в нея участват около 4000 земеделски стопани. Системата започна да действа през 2013 г. През първата година от създаването на системата са събрани малко над 5 тона опаковки от продукти за растителна защита основно в района на област Добрич. Две години по-късно е била обхваната Северна България, а от 2017-та цялата страна. От началото на настоящата година количеството достига около 500 тона. От своя страна Детелин Куцаров, председател на АРИБ, се похвали, че вече 5 години в България има система за събиране на отпадъците от пестициди. Председателят на Нaционалната асоциация на зърнопроизводителите (НАЗ) Костадин Костадинов каза, че това е едно от малкото доброволни начинания, работещо толкова добре. Той предложи да се организират депа за събиране на празните опаковки.", "date": "2019.10.22", "title": "В 215 склада държим 4400 т негодни пестициди  (ОБНОВЕНА)"}
{"url": "https://www.monitor.bg:443/bg/a/view/shest-godini-zatvor-za-ubijstvo-na-kloshar-178614", "text": "Шест години лишаване от свобода, при първоначално строг режим на изтърпяване, получи от окръжния съд във Велико Търново мъж за извършено умишлено убийство. Обвинението срещу Мартин Г. е за това, че на 29 юни 2018 г. в изоставена сграда в старата столица, умъртвил Красимир М. чрез използване на пистолет. Подсъдимият е признат за виновен също и в незаконно притежаване на огнестрелно оръжие и боеприпаси: сигнално – газов пистолет, преправен в боен и осем сигнални патрони, също допълнително преправени в бойни с метални сачми. Присъдата може да бъде обжлвана и протестирана в 15-дневен срок пред апелативната инстанция. Делото се гледа за втори път, след като предходната присъда на окръжния съд от 8 години затвор, беше отменена от апелацията и делото беше върнато за ново разглеждане на първата инстанция. Престъплението е извършено на 29 юни 2018 г. в необитаеми помещения, използвани за складове на ул. Магистрална, в едно от които живеел бездомника Красимир. Същия ден след почерпа у свои близки, убиецът Мартин излязъл да се разхожда и незнайно как се озовал в района, където се срещнал със скитника. Между двамата избухнал скандал. В пристъп на раздразнение въоръженият Мартин произвел два изстрела към опонента си. За нещастие един от куршумите улучил бездомника в главата. Изплашен убиецът сам се обадил на тел. 112 и съобщил, че е видял мъж в безполощно състояние. След което обаче, вместо да остане и да изчака идването на полицията, той си тръгнал от местопрестъплението. Простреляният бил откаран в болницата, където на следващия ден умрял. А убиецът бил разкрит и задържан.  ", "date": "2019.10.22", "title": "Шест години затвор  за убийство на клошар"}
{"url": "https://www.monitor.bg:443/bg/a/view/pijan-shofior-obyrna-kamion-v-niva-kraj-septemvri-178616", "text": "Солидно почерпен шофьор на товарен камион е преобърнал возилото в нива край Септември, като по чудо водачът не е пострадал и не е причинил поредната кървава касапница на пътя и с други пътуващи по това време. Инцидентът, по данни на Областната дирекция на МВР в Пазарджик, е станал около 21:30 ч. Тогава е бил получен сигнал в Районното управление на полицията в Септември. Оказало се, че на пътя между железничарското градче и село Злокучене 56-годишният И.В. от Видин е загубил контрол над товарна „Скания“ с ремарке. Натовареният камион напуснал пътното платно и се преобърнал в крайпътна нива. При инцидента няма пострадали хора, нанесени са щети по возилото. Когато на мястото на инцидента пристигнал екип на „Пътна полиция“ при полицейското управление в Септември, който тествал шофьора с дрегер, уредът отчел 2.04 промила концентрация на алкохол. Пияният водач на камиона е бил настанен в областната държавна болница в Пазарджик под лекарско наблюдение. На местопроизшествието е извършен оглед, образувано е полицейско производство.", "date": "2019.10.22", "title": "Пиян шофьор обърна камион в нива край Септември"}
{"url": "https://www.monitor.bg:443/bg/a/view/oshte-pet-godini-bdj-njama-da-plashta-zakysnenijata-si-178588", "text": "Още пет години държавните железници няма да изплащат обезщетения на пътниците си. Така БДЖ ще избегне влошаване на финансите си по още един параграф, като спести пари от неизпълнение на графика си. Компанията ще поиска отлагане на европейските разпоредби за защита на правата на пътниците с още пет години, научи „Монитор“. Новината не е изненадваща, на железниците, което в близко време няма да се подобри. „Холдинг БДЖ“ планира да пусне няколко поръчки до края на годината за ремонт, наем и закупуване на локомотиви. Дружеството иска и да закупи и втора ръка вагони от Германия. БДЖ вече на два пъти се възползва от опцията да отложи с по 5 години прилагането на Регламент 1371 на Европейския парламент за правата и задълженията на пътниците, използващи железопътен транспорт. От железниците все пак ще положат усилия всяка година да се доближават до по-доброто обслужване, коментираха от жп дружеството. Второто удължаване на срока изтича на 3 декември тази година. В отлагането на действието на регламента железниците ни не са сами, като едва Италия, Дания, Холандия, Белгия и Словения са сред отличниците по темата. Останалите членки на Европейския съюз се възползват от правото си да забавят влизането в сила на разпоредбите. Миналата година За закъснение от 60 до 90 минути ще трябва да се възстановява 50% от цената на билета, а за закъснение от 90 минути до два часа - 75%. Напълно ще бъде възстановявана стойността на билета за закъснение от повече от 2 часа. Промените в европейската директива, която влезе в сила на 3 декември 2009 г., вече ще важат в случай на изпусната връзка от многоетапно пътуване. Така пътниците ще имат същите права на информация, помощ и обезщетение като при директно пътуване. На пътниците с намалена подвижност ще трябва да бъде гарантирана предоставянето на по-добра помощ, както и за за велосипедисти и по-ясни процедури за разглеждане на жалби.", "date": "2019.10.22", "title": " Още пет години БДЖ няма да плаща закъсненията си"}
{"url": "https://www.monitor.bg:443/bg/a/view/trudo-specheli-kanada-178611", "text": "Либералната партия на досегашния канадски премиер Джъстин Трюдо спечели федералните избори, съобщава \"Ройтерс\". Предварителните данни на канадската избирателна комисия обаче показват, че партията на Трюдо не е получила абсолютно мнозинство. Това означава, че той ще остане на власт, но с миноритарно правителство, което ще се нуждае от подкрепата на по-малка партия от левицата. Либералите бележат победа в 158 от 338-те избирателни окръга, което е 33,2% от гласовете. За абсолютно мнозинство обаче е необходима победа в най-малко 170 окръга. Второто място на изборите е за консерваторите - те получиха подкрепа от 34,3% от избирателите, отбелязвайки победа в 120 избирателни окръга. На федералните избори в Канада, които се проведоха вчера, гражданите избираха членовете на Камарата на общините - долната камара на канадския парламент. Трюдо, който взе властта през 2015 г. като харизматична фигура, беше замесен в скандал със свои стари снимки, както и с корпоративно дело за корупция. Сега той ще трябва да разчита на Новата демократична партия, за да прокара ключови закони.", "date": "2019.10.22", "title": "Трюдо спечели Канада "}
{"url": "https://www.monitor.bg:443/bg/a/view/myj-napadna-lekar-v-petrich-178612", "text": "Мъж нападна служител на Спешна помощ в Петрич, съобщават от Областната дирекция на МВР в Благоевград. Инцидентът е станал около 16.00 часа вчера. Медицинската служителка е подала сигнал в полицията, че при оказване на медицинска помощ на пациент придружителят я е ударил с ръка по рамото. След незабавни действия от страна на полицията агресивният мъж е задържан и самоличността му е установена - той е 32-годишен петричанин. По случая е образувано досъдебно производство.", "date": "2019.10.22", "title": "Мъж нападна лекар в Петрич "}
{"url": "https://www.monitor.bg:443/bg/a/view/ot-2020-ta-probite-za-otroveni-pcheli-stavat-bezplatni-178587", "text": "Пробите за отровени пчели от химикалите за растителна защита от догодина стават безплатни. Това се предлага в проекта на новата Национална програма по пчеларство за тригодишния период 2020 - 2022 г. Проектът й и условията и редът за прилагане на мерките от нея са качени за обществено обсъждане на сайта за обществени консултации на министерския съвет. чрез която се финансират приложни изследователски програми в областта на пчеларството, включен е мониторинг на остатъци от пестициди в пчели от райони с интензивно земеделие, уточниха за „Монитор“ от земеделското министерство. Мониторингът ще помогне при решаване на проблемите, свързани с евентуално хронично отравяне на пчелните семейства, което е честа предпоставка за отслабване на имунитета им с последващо влошаване на здравословното състояние. Допустими кандидати по дейността са сдружения на пчелари, регистрирани по Закона за юридическите лица с нестопанска цел в обществена полза. Като допустими се приемат разходите за вземане на проби от пчели, както и изпращането и изследването на пробите в акредитирана лаборатория. Вземането на проби е Възможно е част от сдруженията, които са кандидатствали и са допустими по дейността, при добра организация да подадат и проби от пчелини, в които е имало подмор вследствие на проведено растително-защитно мероприятие. В този случай разходите ще се покрият от сдружението - бенефициент по дейността. В общия случай няма промяна в нормативната база и при настъпил масов подмор при спазване на процедурата пробите се изпращат за анализ от и за сметка на собственика на пчелина. Пчеларят Сребрин Илиев обясни, че основният проблем е пробите да се вземат бързо и да се знае, когато изследването не установи отравяне с пестициди или други препарати за растителна защита, кой ще плаща разходите. „Важно е също поясни той и добави, че е редно пробите да се вземат от ветеринарите, а не от пчеларите. Илиев поиска и програмата за субсидиране на пчеларите да има винаги отворен прозорец и да се отпускат пари за подобни изследвания и за лекарства, защото често пчелите биват тровени от необявени пръскания по нивите. От земеделското ведомство информираха още, че в средата на 2019 г. БАБХ e закупила необходимото лабораторно оборудване за извършване на анализи на пчели със съмнение от отравяне за нуждите на Централната лаборатория за химически изпитвания и контрол (ЦЛХИК). Оборудването е монтирано и лабораторията е подала необходимите документи, за да се акредитира за изследване на пчели и пчелни продукти. При съмнение за отравяне с продукти за растителна защита към момента в страната се правят анализи на пчели в частна лаборатория в Пловдив, която е акредитирана за анализи на пчели. При необходимост от арбитраж се използват европейските референтни лаборатории.", "date": "2019.10.22", "title": "От 2020-та пробите за отровени пчели стават безплатни"}
{"url": "https://www.monitor.bg:443/bg/a/view/ek-obmislja-pomosht-za-sykratenite-sled-falita-na-thomas-cook-178599", "text": "ЕК е много обезпокоена от закриването на Thomas Cook и не изключва възможността да окаже помощ на хората, останали заради това без работа, заяви на слушания в Европарламента еврокомиссар Мириан Тисен. На 22 септември най-големият туроператор в света - британският Thomas Cook обяви за своето закриване след провала на преговорите с кредиторите. Мириан Тисен припомни, че над 25 млн. души в страните от ЕС работят в сферата на туризма, което отговаря на 11% от заетите в Общността. По думите й в някои европейски райони туризмът се явява основното препитание. Еврокомисарят допълни, че ЕК е в контакт с всички страни от ЕС, за да се оцени колко фирми и работни места са засегнати от фалита на Thomas Cook. Според Тисен на останалите без работа може да се помогне да намерят заетост в друга сфера.", "date": "2019.10.22", "title": "ЕК обмисля помощ за съкратените след фалита на Thomas Cook"}
{"url": "https://www.monitor.bg:443/bg/a/view/ochakva-se-dokladyt-ot-bruksel-za-bylgarija-da-preporycha-otpadane-na-monitoringa-178600", "text": "Очаква се Европейската комисия да препоръча отпадане на мониторинга върху България по механизма за сътрудничество и проверка. Докладът ще бъде оповестен днес следобед на пленарно заседание на Европейския парламент в Страсбург. За 12-та поредна година Комисията отчита напредъка ни в борбата с корупцията, реформата на съдебната система и медийната свобода Освен от Европарламента, той следва да бъде одобрен и от Съвета на Европейския съюз. По-рано днес говорителят на Комисията Мина Андреева съобщи, че ЕК ще приеме доклада по механизма за сътрудничество и проверка за България и Румъния днес. Това ще стане на редовния колегиум на комисарите, който ще се проведе в Страсбург заради пленарната сесия на Европейския парламент. Предвижда се документите да бъдат достъпни около 16.00 ч. българско време. В доклада си от миналата година комисията бе посочила, че преди края на мандата си този месец ще направи поредната оценка. За 12-а поредна година с докладите Комисията отчита напредъка на България и Румъния в борбата с корупцията по високите етажи на властта, реформата на съдебната система и медийната свобода.", "date": "2019.10.22", "title": "Очаква се докладът от Брюксел да препоръча отпадане на мониторинга за България "}
{"url": "https://www.monitor.bg:443/bg/a/view/naruhito-se-vyzkachi-na-trona-178601", "text": "Японският император Нарухито посети три шинтоистки храма в императорския дворец преди церемонията по интронизация, предаде АП. Той официално обяви днес възкачването си на престола в съответствие с японската конституция и закона за императорския дом, като направи обръщение.   \"Възкачвам се на престола в съответствие с конституцията и закона за императорския дом. Провеждайки церемонията по възкачването на престола, обявяваме това на страната и на целия свят\", каза монархът. Церемонията се състоя в \"Боровата зала\" на императорския дворец. На нея бяха поканени около 2000 гости, включително чуждестранни лидери, отбеляза АП. Нарухито получи императорските пълномощия на 1 май, след като баща му, 85-годишния Акихито, се оттегли от престола. Той е 126-ият император на най-старата наследствена монархия в света, която според историци датира от 1500 години.", "date": "2019.10.22", "title": "Нарухито се възкачи на трона "}
{"url": "https://www.monitor.bg:443/bg/a/view/megan-markyl-se-razplaka-pred-publika-178604", "text": "Херцогинята на Съсекс Меган се просълзи, докато говореше за трудностите, с които се сблъсква, бидейки в светлината на прожекторите като нов член на кралското семейство и жонглирайки с това да е нова майка и младоженка. В емоционално кратко от предстоящ документален филм на ITV за кралското турне в Африка с водещ Том Брадби, Меган казва: „Вижте, всяка жена, особено когато е бременна, наистина е уязвима и това беше наистина предизвикателство. След това, когато имате новородено – знаете... И особено за жената, това е много. И сложете всичко това върху усилията да бъдете нова майка или се опитвате да бъдете младоженка... \" На последните си думи Маган видимо се разчувства. И благодари за въпроса: „Не много хора са ме питали дали съм добре. Но е много истинско да живеете зад кулисите”. Когато водещият пита: „Би ли било честно да се каже, че не е лесно, тъй като всъщност всичко това е борба?“, херцогинята отговаря с „Да“. Тя довери, че най-близките й приятели я били предупредили, че омъжвайки се за принц Хари, британските медии ще съсипят живота й. Откъсът идва след като самият принц Хари говори за собствените си борби с вниманието на медиите и за лошите спомени, които му навява всяко щракване или светкавица. Неговата майка принцеса Даяна също беше обект на ожесточено преследване от страна на медиите. При смъртта й дори някои излязоха със заглавия, а други на протести с лого „Папараците я убиха”.", "date": "2019.10.22", "title": "Меган Маркъл се разплака пред публика"}
{"url": "https://www.monitor.bg:443/bg/a/view/fejsbuk-s-merki-za-izborite-v-sa-sht-dogodina-178603", "text": "Социалната мрежа се подготвя с новите мерки за предстоящите през 2020 г. президентски избори в САЩ, пише АФП. Фейсбук обяви, че ще следи по-внимателно \"контролираните от държави медии\", които се опитват да манипулират настроенията на гласоподавателите. \"Изправени сме пред все по-съвършени атаки от контролирани от държави агенти. Но вярвам, че сега сме много по-добре подготвени, отколкото за изборите през 2016 г.\", каза собственика на Фейсбук Марк Зукърбърг.Една от новите мерки е, че новини, идващи от медии, които се контролират от правителствата на други държави, ще се появяват с етикет, който ще посочва източника им. Друга мярка е, че при опит на потребителите да споделят новина, която е била разкрита като фалшива от сайтове за проверка на достоверността, ще изкача предупреждение, че информацията е със съмнителна достоверност. Освен това Фейсбук обяви, че са взели допълнителни мерки акаунтите на политици и други участници в изборния процес да не бъдат хаквани или компрометирани от злонамерени лица или организации.", "date": "2019.10.22", "title": "Фейсбук с мерки за изборите в САЩ догодина"}
{"url": "https://www.monitor.bg:443/bg/a/view/v-blagoevgrad-jordan-jovchev-napravi-pyrva-kopka-na-strijt-i-kros-fitnes-ploshtadki-178609", "text": "Първа копка на стрийт и крос фитнес площадки направи най-добрият български гимнастик за всички времена – Йордан Йовчев. Церемонията се състоя в парк „Македония”, където ще бъде една от трите стрийт и крос фитнес площадки. Многофункционалното съоръжение ще се изгради на площ от 110 квадратни метра. Другите две площадки ще са с площ от по 49 квадратни метра, те ще са в парк „Даме Груев” и в парк „Бачиново”. Общата стойност на проекта е 72 000 лева. За успеха на начинанието и за здравето на всички водосвет отслужиха свещеници от благоевградския катедрален храм „Въведение Богородично”. Сред присъстващите на церемонията бяха още народният представител Даниела Савеклиева, вр. и. д. кмет Иво Николов, заместник-кметовете Христина Шопова, Зорница Кралева и Емилия Тунева, както и Марио Богданов, вицепрезидент на Световната федерация по таекуондо. Парк „Македония” ще бъде не само дом на световната музика, но и дом на спорта. Тук вече има зала за практикуване на таекуондо и бокс. Новата стрийт площадка ще се използва от всички спортисти и посетители. Те ще са за подготовка и провеждане на състезания и турнири от национално и европейско ниво. „Изказвам благодарност на община Благоевград за отношението към спорта, за всичко, което се прави за развитието на масовия и елитния спорт, за да живеем всички много по-добре. Радвам се, че гимнастиката се развива с пълна сила в Благоевград”, заяви Йордан Йовчев", "date": "2019.10.22", "title": "В Благоевград Йордан Йовчев направи първа копка на стрийт и крос фитнес площадки "}
{"url": "https://www.monitor.bg:443/bg/a/view/kakvo-pie-vsjaka-zodija-178605", "text": "Всички са хора и всички обичат да се забавляват, често и с чаша в ръка. Ето какво пият отделните зодии...  е смел пияч. На него никой риск не му е чужд, а мъжеството му е в кръвта. Предпочита близките до родния бит напитки - бира и вино, а когато темата е особено тежка и като за на маса - ракия.  е бохем по рождение. Той обича пищното, вкусното, богатото... това, което носи удоволствие. За него са луксозните, скъпи вина и ликьори, от които на следващия ден главата не те боли.  пият всичко в зависимост от това в какво настроение са. Могат без проблем днес да са на уиски, утре да твърдят, че няма нищо по-велико от \"Куба либре\", а в края на седмицата да са заклети биролюбци. Близнаците са най-непредсказуемите, и то не само по отношение на питието.  често се поддават на средата и се движат с групата. Пият каквото другите най-масово поръчват, а ако компанията каже, че ще се пие до сутринта, те няма да предадат вярната дружина. Каквото и да пие   то е марково. Все пак най-често представителите на тази зодия се спират на уискито, като най-престижно. Върхът е да го комбинират и със скъпа пура, която да топят в чашата с алкохол.  избягва да пие. Желанието ѝ да контролира положението или поне поведението си, не ѝ позволяват психически да се отпусне и да пие повече от 1-2 чаши слаб алкохол - най-често бяло вино.  винаги се колебаят, но накрая е най-вероятно да се спрат на джин с тоник - двойнствено питие, което е едновременно леко и страшно напиващо. Със   да се пие винаги е опасно, защото не знаеш как ще приключи вечерта. Той си пада по екзотичните алкохоли като абсент, текила или афтършок. Внимавайте само да не се напие, защото тогава не е ясно какво може да се случи. Можете да спечелите за каузата си един  , ако му налеете ром. Питието е силно, леко сладни и омайва като жена от Карибите, което разпалва душата на търсещия приключения представител на тази зодия.  са твърди почитатели на бирата. По няколко след работа, колкото да се успокои душата. За   алкохолът не представлява интерес толкова, колкото самото изживяване по време на пиенето. Те могат да пият всичко, което се предлага.  пък са почитатели на коктейлите. Ако са цветни, с чадърчета, декоративни черешки, плодове, шарени сламки и т.н. - още по-добре. Важно е питието да е с богат вкус, леко сладко (поне) и да развързва езика. ", "date": "2019.10.22", "title": "Какво пие всяка зодия"}
{"url": "https://www.monitor.bg:443/bg/a/view/doklad-na-oon-do-2050-g-bylgarija-shte-zagubi-1-4-ot-naselenieto-si-178602", "text": "До 2050 година България ще загуби една четвърт от населението си, пише в доклад на ООН, цитиран от Ройтерс и  . Масовата емиграция на младите от Югоизточна Европа поставя държавите в региона в много тежка ситуация. От 10-те страни с най-бързо намаляващи популации в света, девет са в Югоизточна Европа. Причината е комбинация от по-голям брой емигриращи, отколкото идващи в тези страни, както и ниската раждаемост.\"За разлика от Западна Европа страните в този регион не използват имиграцията, за да попълнят празнините. Населенията в Югоизточна Европа стават по-малобройни и по-възрастни\", казва Алана Армитаж, регионален директор за Източна Европа и Централна Азия на Фонда на ООН за населението. Между 1995 и 2035 г. броят на населението над 65-годишна възраст ще се удвои в повечето от страните в региона, се посочва още в доклада. Като се има предвид намаляващия брой на хората в работоспособна възраст, съществува реален риск за бъдещето на основни социални услуги като изплащането на пенсии. Повечето страни в Югоизточна Европа вече изпитват значителен недостиг на работна ръка, което затруднява икономическия ръст и шанса да се намали изоставането от Западна Европа. Проблемът се обуславя от ниското заплащане, лошото образование и професионално обучение, както и политическата несигурност в тези страни, където държавата продължава да доминира в икономическия сектор. Това кара младите да предпочетат по-добре платената и по-удовлетворяваща работа на Запад.", "date": "2019.10.22", "title": "Доклад на ООН: До 2050 г. България ще загуби 1/4 от населението си"}
{"url": "https://www.monitor.bg:443/bg/a/view/kak-da-spestim-ot-zastrahovka-grajdanska-otgovornost-178598", "text": "Застраховките като начин на защита срещу бъдещи негативни събития не са новост за българската действителност и все повече българи се възползват от тях. Целите, за които се сключват застраховки, почти не се променят. Все още се отделя повече внимание на защитата на дома и автомобила. „Гражданската отговорност“ също има задължителен характер за водачите на автомобили, поради което и нейният дял е висок. Но ето как да спестите и да осигурите спокойствие за себе си и автомобила. Въпреки че краят на годината обичайно е време, в което се харчи повече, има начин да намалим някои от разходите си. Обикновено в края на годината всички застрахователи повишават тарифите си по задължителната \"Гражданска отговорност\", а това е и времето, в което много собственици на автомобили подновяват полиците си. Дружествата обаче предлагат възможност да сключите застраховката си по-рано на старите и съответно по-ниски тарифи, а тя да влезе в сила от декември или януари. Офертите на част от компаниите позволяват договорите да влязат в сила до 15 дни след сключването им. По-малко са дружествата, които предлагат застраховки, сключени сега, да влязат месец по-късно.  Друг изгоден начин е да изберете да подновите полицата си онлайн. Когато удобната услуга влезе в сила преди няколко години, тя даде допълнителен тласък и на сключването на и други застраховки по електронен път. Принципът е ясен, скъсяването на веригата между вас и застрахователя заради липсата на физическа среща с служител на компанията, води до намаление и на цената. Но колко точно? Ако преди три години процентът е бил над 15 на сто, то сега намалението от стойността на застраховката е 10 на сто.  Плащането на цялата сума по полицата също ще ви спести пари, всяко издаване на картончета, стикери и лепенки са и повече левове, които ще илязат от джоба ви. Издължаването наведнъж на дължимото ще ви спести и радхождане до брокера или застрохавателя. А времето, както е знаем, също струва пари.  Система за предотвратяване на   и тежките катастрофи може освен да спаси живот, но и да намали цените на застраховките с до 25 на сто. Продуктът с изкуствен интелект помага на водачите като действа като „трето око“ чрез непрекъснато наблюдаване на пътя чрез камера. Тя подпомага предотвратяването или смечкаването на сблъсъци, като идентифицира потенциално опасни ситуации и се получа аудио и видео сигнализация към водача. Процентът на намаляване на леките инциденти е почти 90%, а тежките се намаляват с около 45 на сто. Устройството, което ще се инсталира задължително в новите автомобили, се предлага на цена 850 евро. Монтажът му може да спести до 25 на сто от каското на автомобила и до една четвърт от стойността на задължителната полица „Гражданска отговорност.", "date": "2019.10.22", "title": "Как да спестим от застраховка \"Гражданска отговорност\""}
{"url": "https://www.monitor.bg:443/bg/a/view/nastanjavat-izostavenoto-v-petrich-bebe-v-priemno-semejstvo-178606", "text": "Настаняват изоставеното в Петрич бебе в приемно семейство. То е в добро здравословно състояние и не е нужно да остане повече в болница.   Това обясни Елеонора Сливкова, директор на Дирекция „Социално Подпомагане” в Сандански. Тя благодари на лекарите, които са се грижили за него. „Сезирахме всички отговорни институции, за да може всеки да свърши онова, което трябва. Най-важното за нас е да имаме идея и визия какво ще стане, когато детето няма да бъде повече в болница. За тази цел сме уведомили екипа по приемна грижа, описвайки профила на детето и нуждите, които има. Колегите ще издирят най-доброто за него приемно семейство, като ще се постараем то да бъде в нашия район”, поясни Елеонора Сливкова. По думите й, докато не приключат следствените действия и не стане ясно дали ще бъде повдигнато обвинение на майката и какво ще бъде то, дотогава не може да се говори за трайна мярка спрямо бебето. „След като се установи кои са родителите, ще бъде направена оценка на родителския капацитет и ще се прецени тази ли е подходящата мярка към момента”, обясни още Елеонора Сливкова. Припомняме, че вчера задържаха майката на бебето – 37-годишна жена, която беше издирвана в продължение на четири дни. Тя живее в една къща заедно с родителите си, брат си и 14-годишния си син. Въпреки пълната с хора къща, тя успяла да опази в тайна бременността си. Съседите също не подозирали какво се случва. Жената имала и приятел. Ще се установява той ли е бащата.  ", "date": "2019.10.22", "title": "Настаняват изоставеното в Петрич бебе в приемно семейство "}
