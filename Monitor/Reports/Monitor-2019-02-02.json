{"url": "https://www.monitor.bg/bg/a/view/seksyt-po-dunite-sysipval-krajbrejieto-156233", "text": "Биолози и геолози твърдят, че разкрепостените туристи, които правят секс на най-известния нудистки плаж на Ибиса - Es Cavallet, причиняват огромни щети на защитените пясъчни дюни на острова. Учените стартирали кампания, в която се призовават двойките да не ходят на нудисткия плаж на Ибиса, защото тяхната страст съсипва пейзажа на „Ес Каваллет“ на Ибиса, каза учен в местните медии. Според него прекомерните сексуални сношения в района изкореняват крехките растения, които поддържат пясъка на дюните, които са запазена марка на острова. След това пясъкът може спокойно да бъде отвят от вятъра и дюните се разрушават. Дюните са доста привлекателни за двойки, търсещи секс на плажа, защото могат да ги скрият от любопитни погледи.", "date": "2019.02.02", "title": "Сексът по дюните съсипвал брега"}
{"url": "https://www.monitor.bg/bg/a/view/shefyt-na-vas-ne-priemam-razsyjdenijata-na-lozan-panov-156234", "text": "Категорично не приемам разсъжденията на председателя на ВКС Лозан Панов. Това коментира шефът на ВАС Георги Чолаков в интервю за bTV на въпрос дали е съгласен с твърденията на съдия №1, че страната вървяла към автокрация, а в съдебната система имало тежки зависимости. „10 членове на съдийската колегия го призовахме да отговори какво точно има предвид, но той отказа да отговори. Когато някой каже „а“, трябва да каже и „б“, посочи Чолаков. В същото време подчерта, че с Панов са в колегиални отношения. На въпрос счита ли за прозрачна дейността на ВАС, председателят на съда обясни, че е направил всичко необходимо, за да се постигне това. „Първото, което направих, бе да разкрия информацията, която предоставяме. Ние сме в добра координация с пиарите на административните съдилища и смятам, че сме постигнали прозрачност“, посочи шефът на Върховния административен съд. Обясни също, че ВАС винаги е бил отворен за препоръки и сигнали. „Докато не отпадне строителната забрана от 2014 г. за плаж Корал, там не може да се строи. Забраната е въведена, докато проектите не се приведат със Закона за биологичното разнообразие и Закона за опазване на околната среда“, коментира още председателят на ВАС на въпрос за строителството по Черноморието. „Историята със строителството на плаж Корал се развива още от 2006-2007 година, когато са издадени разрешителни за строеж. През 2007 г. тези разрешителни, които са предмет на сегашните производства, са изпратени на РДНСК за проверка. До този момент РДНСК-Бургас не е реагирала и не е приела, че има някакъв проблем при разрешението за строеж, но към 2007 г. са действали и други закони. Не е имало такива изисквания, каквито има в момента по Закона за биологичното разнообразие и Закона за опазване на околната среда\", смята той. По думите му, въпросните дюни, за които се появи информация, че са защитени, са нанесени по-късно на кадастралната карта. „Някой навремето не е нанесъл тези дюни. Ние в момента не казваме дали ще има строителство или не. Ние проверяваме дали разрешението за строителство от 2007 г. е законосъобразно към този момент. Докато не отпадне строителната забрана от 2014 г. за плаж Корал, там не може да се строи“, бе категоричен още Чолаков. Той посочи, че това, което се случва по Черноморието, „не е добре“, но важното в случая е дали е допустимо и по закон. \"В практиката си съм имал много казуси за строителство по Черноморието. Държавата отскоро взе да мисли за тези дюни, отскоро защитава своите природни забележителности. Собственикът, който има дюна, тя е изключителна държавна собственост, и държавата трябва да обезщети собственика. Държавата трябва ясно да е разписала къде не може да се строи и да се знае предварително. И предприемачите имат права\", обясни шефът на ВАС. ", "date": "2019.02.02", "title": "Шефът на ВАС: Не приемам разсъжденията на Лозан Панов"}
{"url": "https://www.monitor.bg:443/bg/a/view/dobrovolci-obgrijvat-nad-150-kucheta-v-spasitelen-centyr-kraj-kustendilsko-156225", "text": "Доброволци обгрижват над 150 кучета в новоизградения Спасителен център в кюстендилското село Еремия. В продължение на повече от 6 месеца хора с добри сърца се грижат за не едно или две изхвърлени на улицата кучета, които са обречени на сигурна гибел. Съвсем на доброволни начела и със средства от дарения две организации за защита на животните се захващат с не леката задача да намалят популацията на бездомните кучета и да помогнат на вече скитащите из улиците в областта. Само преди ден Фондация „Помощ за животинки в беда“ и Дружество за защита на животните – Кюстендил, стартираха петиция за запазването на Спасителния център в Еремия. „Работата по кастрациите е изключително голяма, започнали сме от женските кучета, които са известни за нас и ще продължим до тогава, докато нито едно кашонче с нежелано потомство не е изхвърлено на улицата. За нашите намерения и създаването на Спасителен център в село Еремия бяха уведомени Община Кюстендил и Община Невестино. Няколко месеца след началото на работата по създаване на Центъра срещу нас се започва кампания, организирана след открити заплахи от страна на ловците в региона, отправени към наши доброволци. Залавяли сме и сме връщали на собствениците няколко ловни кучета, изпуснати край нашия център, не сме отказали помощ и съдействие на никой кмет от региона“, обявиха доброволците от Фондация „Помощ за животинки в беда“. През последните месеци обаче те били не веднъж или два пъти обект на заплахи и опити за саморазправа. Наскоро дори ловец от селото заявил, че ще застреля всички животни в Спасителния център. „Представете си, че докато чистим или храним кучетата този човек вдигне пушката и започне да стреля на посоки. Като нищо ще убие и нас самите“, коментираха още притеснени доброволци. За случая те са сигнализирали и органите на реда. „Категорично можем да кажем, че кучетата не пречат на никой. Те са изключително добронамерени и се радват на всеки посетител. Въпреки това обаче има хора, които са решили да се саморазправят, а нашата цел е да се справим с един проблем, който не засяха само Кюстендилска област, а цялата страна. Организациите решават проблем, от който всички общини са абдикирали - не се изпълняват кастрационните програми, не са създадени бази за кастрация и обгрижване на бездомните животни. Всичко това ние го правим без нито един лев подкрепа от държавата“, заяви Ваня Костова, която е член на управителния съвет на Фондация „Помощ за животинки в беда“. Спасителният център в село Еремия съществува от около 6 месеца, през което време е помогнато на десетки кучета. Не малко са и осиновените, като в момента там се отглеждат над 150 бездомни кучета.", "date": "2019.02.02", "title": "Доброволци обгрижват над 150 кучета в Спасителен център край Кюстендилско"}
{"url": "https://www.monitor.bg:443/bg/a/view/350-otkriha-ofroud-sezona-kraj-stara-zagora-156224", "text": "  Близо 350 любители на офроуд-карането с около почти 300 високопроходими машини дадоха старт на новия сезон край изоставена кариера в близост до старозагорския квартал „Железник“.   Близо 350 любители на офроуд-карането с около почти 300 високопроходими машини дадоха старт на новия сезон край изоставена кариера в близост до старозагорския квартал „Железник“. Организатор на вече дванадесетата двудневна проява е Българско Офроуд Общество, в програмата е предвидено състезание по маршрут край недовършения язовир Чаталка в неделя. Трасето е затворено, с естествени препятствия, ще се кара за време и ще бъде отново в два класа /Стандарт-с гуми  до 80 см и Модифициран/, за да се предостави възможност както на състезателите, така и на любителите, да изпробват своите умения и машини- По предварителни данни най-голяма е групата от Велико Търново /22 водачи/, следвани от габровци /19/.", "date": "2019.02.02", "title": "350 откриха офроуд сезона край Стара Загора"}
{"url": "https://www.monitor.bg:443/bg/a/view/zaloviha-kradeca-na-statujata-na-apolon-ot-mineralnija-izvor-do-centralnata-banja-v-sofija-156227", "text": "37-годишен мъж е задържан за кражбата на статуята Аполон Медикус от минералната чешма до Централната баня в София, която сега се е превърнала в музей на историята на града. Александър от Козлодуй е задържан в четвъртък вечерта в кв. \"Лозенец\". Той признал за кражбата на статуята. Има криминално досие за престъпления в София и провинцията. Произведението на Георги Чапкънов изчезна на 14 декември от центъра на София, както и месинговите чучури от чешмите наоколо. Две седмици по-късно статуята от месинг беше намерена в двор близо до местопрестъплението. Оказа се, че камери са снимали злосторника, който се дегизирал с качулка. Още тогава полицията е знаела кого издирва. Александър признал за кражбата на статуята, но не и за чучурите.", "date": "2019.02.02", "title": "Заловиха крадеца на статуята на Аполон от минералния извор до Централната баня в София"}
{"url": "https://www.monitor.bg:443/bg/a/view/nenujna-informacija-za-2-fevruari-sybota-156232", "text": "На заснежена поляна в Монреал неизвестни шегобийци са нарисували огромна мечка. В това нямаше да има нищо странно, ако не бе един съществен въпрос, който от няколко дни здравата измъчва местните жители и обитателите на мрежата – как безименните художници са успели да нарисуват пъпа на мечката и при това да не оставят никакви следи на снега. Засега има няколко хипотези: - Авторът е скочил в центъра на рисунъка - Пъпът е нарисуван с помощта на снежни топки - Направено е с дрон - Стик за хокей - Пъпът е бил там преди мечката", "date": "2019.02.02", "title": "Ненужна информация за 2 февруари - събота"}
{"url": "https://www.monitor.bg:443/bg/a/view/preslava-i-galena-15-godini-na-scena-101-rozi-na-razdora-156208", "text": "По 15 години на музикалната сцена поляха попфолк дивите Преслава и Галена. Двете са сред най-ярките звезди на „Пайнер“, а ако всички спекулации за отношенията им бяха верни, щяха да са достойни персонажи и за сапунен сериал. Те се славеха с едно от най-здравите приятелства във фолка, което през последните години се пропука. Изпълнителките на „Хайде, откажи ме“ дори деляха квартира в годините преди големия им пробив. Всяка има различна версия за краха на тяхната дружбата. Клюкарите опитаха да заформят нов скандал около певиците с твърдението, че Преслава е получила специално внимание и изненада от компания „Пайнер“. И двете обаче получиха красив букет от по 101 червени рози за работата си през годините. „Помня деня, в който прекрачих вашия праг с едно единствено желание – да пея! Благодаря ви от сърце за всичките тези 15 години, в които бяхте зад гърба ми и заедно създадохме толкова хубави песни, които докоснаха сърцата на хората. Моето “Дяволско желание” е да продължаваме в същия дух и още дълги години “Да горим в любов” заедно!”, сподели миньончето пред последователите си в социалните мрежи. Галена пък сподели, че не е усетила кога е отлетяло времето. Изпълнителката на „Сърце“ се надява да е на сцената поне до 51-годишна възраст. Освен броят години на музикалната сцена това, което ги свързва, е хъсът да са най-добри. Рожденото име на Преслава е Петя и е отраснала в Добрич. На крехката 7-годишна възраст изпява първата си песен с оркестър – „Тръгнала ми е Милена“. Образованието си завършва в музикално училище в паралелка „Фолклорно пеене“ и с музикален инструмент гъдулка. Макар и против волята на родителите си, започва да пее по заведения още на 15 години. Тя е откритие на набедения за Христофор Колумб в чалгата Милко Калайджиев. Благодарение на палавия мустак на попфолка и се включва в семейството на музикалната компания „Пайнер“. Още тогава тя печели наградата за най-популярен дебютант, а след това се разписва 13 пъти и като „Певица на годината“. Сред най-големите й хитове са „Дяволско желание“, „Водка с утеха“, „Новата ти“, „Лъжа е“, „Ако утре ме губиш и други“. Мнозина смятат, че петилетката тъй като в периода почти всички нейни песни се приемат с възторг от слушателите. Въпреки че оттогава насам тя трудно може да надхвърли успеха си, Преслава получи най-голямата си награда преди няколко месеца. През миналия септември гласовитата добричлийка гушна първата си рожба – малката Паола. Две седмици след раждането 34-годишната майка поднови клубните си участия и уплътни свободното си време с разходки и зимни спортове. С това тя си спечели част от неодобрението на феновете, че вместо да стои вкъщи и да се грижи за детето си, тя се е отдала на живот и работа. Други пък я адмирираха, че не е изпаднала в следродилна депресия, а е намерила път към забавленията. Галина Генчева сменя само една буквичка от името си, за да блесне като Галена. Тя е родена в Смядово и четири години учи народно пеене в музикалното училище в Шумен. Въпреки че затвърждава славата си ударно с песента „Чупката“ през 2006-а, последните пет години са най-силни за звездата. Тя демонстрира, че може да се справя с различни жанрове и се появи с различни визии, а най-голям успех постигна и с видоеклиповете си. Така да купонясва в един от най-оборотните клубове в Монако заедно е сред нещата, които прави във видео към песента The Bo$$. Терен на кадрите дава домът на Плейн в Кан, като част от сцените са от негово парти. Сред знаменитостите, които се виждат в клипа на певицата, са боксьорът Флойд Мейуедър, художникът Алек Монополи, който по традиция закри лицето си, и Джереми Мийкс, по-популярен като най-красивия престъпник в света. Стилът й в The Bo$$ е изтъкан изцяло от тоалети на Плейн, сред които се открояват палта, цената на които достига до 45 000 евро, а общата стойност на всички дрехи и аксесоари, с които се появява фолкдивата, е От Плейн Галена получи подкрепа и за друго свое видео – към хита „Просто шоу“. Там тя е с яке, носено от Риана, екстравагантната певица Ники Минаж и риалити сензацията Кайли Дженър. 33-годишната красавица също може да се похвали с щастливо семейство. Тя е в стабилен брак с вафления бос Галин Атанасов, а плод на любовта им са две момченца – Стефан и Александър. Сред най-големите хитове на Галена са „Утешителна награда“, „Пак ли“, „На две големи“, „Хавана тропикана“, „Мама Ураган“ и други.", "date": "2019.02.02", "title": "Преслава и Галена: 15 години на сцена, 101 рози на раздора"}
{"url": "https://www.monitor.bg:443/bg/a/view/nato-shte-podpishe-protokola-za-prisyedinjavane-sys-skopie-v-srjada-156226", "text": "Посланиците на държавите от НАТО ще подпишат на 6 февруари със Скопие протокола за присъединяване, съобщи алиансът. Отбелязва се, че на церемонията ще присъства македонският външен министър Никола Димитров. В съобщението името на Македония не се посочва - нито като \"бивша югославска република\", нито като Република Северна Македония. Това се налага заради недовършените процедури около приложението на споразумението от Преспа. НАТО вече уточни, че когато процедурите бъдат изчерпани, Македония ще се присъедини към алианса с новото си име като 30-ата държава от организацията. С подписването на протокола за присъединяване започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение. Когато всички държави одобрят протокола, генералният секретар на НАТО отправя покана за присъединяване към новата страна.", "date": "2019.02.02", "title": "НАТО ще подпише протокола за присъединяване със Скопие в сряда"}
{"url": "https://www.monitor.bg:443/bg/a/view/prescentyr-na-oligarsi-vyrti-fejkove-sreshtu-peevski-vyv-fejsbuk-156228", "text": "Платеният пресцентър на олигархията заработва на високи обороти във Фейсбук като основна тяхна мишена е депутата и издател на „Телеграф медиа“ Делян Пеевски. Това показва проверка на агенция „Монитор“ в социалната мрежа. Оказва се, че някои от най-активните говорители на задкулисието като поовехтялата журналистка Соня Колтуклиева и ченгето от ДС с проруски наклонности Илиян Василев на стари години са намерили нов начин да заработват мръсните пари, с които подсъдими босове си плащат за услугите им. В групата се включва и НПО-то „БОЕЦ“, прочуло се със скандално близката снимка на шефа им с укриващия се зад граница от БГ правосъдието Цветан Василев. Всички тези пионки имат една и съща задача – да заливат онлайн пространството с клеветите и измислиците на шефа си Василев. А най-удобната трибуна за това е Фейсбук. Така застаряващите ченгета и пионки на Българския Мадоф самоотвержено и като истински инфлуенсъри от зори до здрач пускат постове на конвейер. А след това изданията от Фабриката за фалшиви новини, дирижирана от Иво Прокопиев, Цветан Василев, Огнян Донев и Сашо Дончев ги ретранслира, като така буквално бълва цяла вълна от фалшиви новини. Общото между всички тези Фейсбук говорители е това, че пускат почти идентични постове, разпространяват едно към едно тезисите на Цветан Василев, който за тази групичка е „целият в бяло“ и усърдно шерват линкове към треторазрядното предаване на Люба Кулезич. Първата братовчедка на друг виден олигарх – Николай Банов, от години се занимава с това да е лична дръжка на микрофон за банкера-беглец. Когото интервюира, ако се наложи, и по 2-3 пъти в месеца, слушайки с овчедушен поглед лъжите му и без да се пробва да зададе поне от кумова срама един критичен въпрос. Като най-очевидния – къде са парите на излъганите вложители и кога ще се върне у нас, за да бъде съден за източването на КТБ? Подобни питания обаче силно засягат укриващия се олигарх и затова платената журналистка дори не се пробва да дразни слуха му с тях. Проста проверка във Фейсбук показва, че само за последните 24 часа Колтуклиева е пуснала на страницата си в социалната мрежа цели 4 поста, посветени на Пеевски. Усърдието, с което плеймейтките публикуват котенца в профилите си, е същото, с което застаряващата перодръжка бълва измислици и фейкове срещу Пеевски. Технологията на този фейк терор е проста, но зависи от десетките болтчета, който денонощно се трудят като част от машината за лъжи. По тази схема интернет за последната седмица буквално преля от фейкове и клевети срещу Пеевски. А защо той е на прицела им? Отговорът е кристално ясен - Пеевски е депутат в няколко поредни парламента. Избран с повече гласове, отколкото „модерната градска десница“ успя да вземе на последните избори. Законодател, който е сред създателите на някои от най-сериозните промени в нормативната уредба, които имат за цел да извадят на светло зависимостите в медиите и да се спре разграбването на активи на оглозганата от олигархията КТБ. Издател на „Телеграф медиа“, чиито издания от години упорито – с факти и доказателства, вадим наяве далаверите на задкулисните играчи. Логично всичко това много дразни ЕДНИ хора и те решиха да „спасяват“ обществото от подобни хора, които не дай си Боже, могат да му отворят очите за тези безобразия.", "date": "2019.02.02", "title": "Пресцентър на олигарси върти фейкове срещу Пеевски във Фейсбук"}
{"url": "https://www.monitor.bg:443/bg/a/view/levski-s-treta-poredna-zaguba-v-kipyr-156230", "text": "Левски допусна трета поредна загуба в контролите под ръководството на новия старши треньор Георги Дерменджиев, след като падна с 1:2 от деветия в руския футболен елит Урал на лагера в Кипър. Дерменджиев не можеше да използва в спаринга Жерсон Кабрал и Антони Белмонт. Кабрал се възстановява от контузия на десния прасец, а Белмонт има болки в кръста. Двамата тренираха индивидуално тази сутрин в Агиа Напа. Руснаците започнаха силно двубоя и с два ранни гола взеха инициативата. Урал поведе още в третата минута, когато след атака от дясно Николай Димитров пусна пас по тревата към Андрей Панюков около точката на дузпата и нападателят стреля към вратата. Николай Михайлов изби с крак, но Панюков се ориентира най-бързо в ситуацията и направи добавка отблизо за 1:0 за Урал. В деветата минута руснаците удвоиха аванса си. След центриране от корнер и кратко разбъркване в наказателното поле Панюков отново вкара с удар от 4-5 метра. Постепенно Левски5 заигра по-добре и определено доминираше във втората половина на първото полувреме. В 37-ата минута Серджиу Буш пресече една лошо върната топка в дясно в наказателното поле и върна на Богдан Вашчук, който шутира от ъгъла на пеналта но вратарят Ярослав Годзюр изби. Левски игра по-добре и след почивката и в 51-ата минута върна едно попадение. След страхотен пробив на Паулиньо от ляво бразилецът стреля, но ударът му бе спасен, а Станислав Костов вкара при добавката. До края \"сините\" бяха по-активни, но не успяха да стигнат до равенството. Следващата проверка на левскарите в Кипър ще бъде на 5 февруари срещу Судува (Литва).", "date": "2019.02.02", "title": "Левски с трета поредна загуба в Кипър"}
{"url": "https://www.monitor.bg:443/bg/a/view/sinyt-na-selindjyr-shte-publikuva-neizdadeni-negovi-tvorbi-156229", "text": "Синът на Джеръм Д. Селинджър, автора на култовата книга \"Спасителят в ръжта\", разкри, че планира да публикува неиздадени по-рано творби на баща си, съобщи АП. \"Селинджър продължи да пише, след като се оттегли от публичния живот след публикуването на единствения му роман през 1951 г. - заяви 58-годишният му син Мат пред в. \"Гардиън\". - Всичко, което е написал, ще бъде споделено с хората, които обичат да четат негови творби.\" Запитан защо написаното от баща му досега не е било публикувано, той отговори, че въпросните творби не са готови за издаване. \"Баща ми искаше от мен да ги събера, а като се има предвид трудността на задачата, знаеше, че това ще отнеме много време - поясни Мат Селинджър. - Той 50 години пишеше, без да публикува. Следователно не става въпрос за неохота или покровителство. Когато всичко бъде готово, ще го споделим с читателите.\" Мат отбеляза, че той и вдовицата на писателя Колийн ще направят всичко, което е по силите им, за да може събраният материал да бъде публикуван възможно най-бързо. Вестта идва седмици след отбелязването на 100-годишнината от рождението на писателя и 9 години след като той умря от естествена смърт в дома си в Ню Хемпшър. Книгата \"Спасителят в ръжта\" и нейният антигерой протагонист Холдън Колфийлд бързо станаха културни феномени във време, свързано с големи демографски и социални промени в САЩ. В едно от редките си интервюта Селинджър сподели, че главният персонаж е базиран върху преживяното от самия него като младеж.", "date": "2019.02.02", "title": "Синът на Селинджър ще публикува неиздадени негови творби"}
{"url": "https://www.monitor.bg:443/bg/a/view/novijat-bg-vlastelin-na-belite-pisti-156191", "text": "В навечерието на 60-ия рожден ден на най-успешния български скиор Петър Попангелов (на 31 януари) мнозина любители на белите спортове у нас радостно възкликнаха – „Роди се новият Попангелов“. И това - напълно основателно - е по адрес на младия ни състезател Алберт Попов. Когато през 80-те години на миналия век Пепeто заковаваше погледите на българите пред телевизорите, Аби още не е бил роден. Оттогава изминаха повече от 30 години, през които в родните ски минаха дори през натурализация на австриец, за да се намери някой, който да притеснява асовете на Белия кервен. Този сезон 21-годишният Алберт събира плодовете на огромния труд, който полага от ранна детска възраст, на своята упоритост и всеотдайност в името на любимия спорт. Походът му към историята започна на 18 ноември 2018 г., когато за пръв път влезе в топ 20 в слалома за Световната купа във финландския курорт Леви. Стартира със задния 75-и номер, но въпреки това влезе в първите 30 за втория манш, а след това мина още 10 места напред. Така за пръв път от 32 години насам наш скиор намери място в зоната на точките, печелейки 11 пункта. За последно подобно нещо беше правил именно Попангелов, който през 1986-а в Мадона ди Кампильо (Ит) завършва 14-и. Малко преди Коледа Алберт продължи да качва позиции с 16-о място на слалом точно в Мадона ди Кампилио (Ит), за да дойде края на януари, когато на два пъти влезе в топ 10 на света. Първо завърши 9-и в Кицбюел, а после стана 6-и в Шладминг. Пред 40 000 зрители в един от най-големите ски курорти Кицбюел българинът стартира със 71-ви номер, даде пето време в първия манш, като остави зад себе си звездите Марсел Хиршер и Хенрик Кристоферсен. Във втория също кара стабилно и зае девето място в крайното класиране, Клеман Ноел (Фр). За онези, които не са наясно какво значение оказват стартовите номера, трябва да поясним, че всеки, който кара след първите 15 освен с колчетата по трасето, се бори и с коловозите, направени от вече стартиралите. И въпреки лошите прогнози на мнозина, че този успех няма скоро да се повтори, Алберт нанесе повторен удар, като се придвижи до 6-о място в нощния слалом в Шладминг. Той беше 13-и след първия манш, но с много точно и уверено каране във втория накара цяла България да гледа състезанието и да му стиска палци. За последно пак Петър Попангелов беше влизал в шестицата за Световната купа на 20 март 1985 г. в Парк Сити (САЩ). Тази неделя младият Попов ще кара гигантски слалом в Гармиш-Партенкирхен (Гер), а след това му предстои световно първенство за мъже в Оре (Шв) от 4 до 17 февруари. Българските фенове на ските на 24 февруари в Банско, когато по програма е гигантският слалом за Световната купа в нашия курорт. Успехите на Алберт обаче съвсем не са случайност. Той е потомствен скиор - майка му Мартина е една от най-добрите в България от славния тим на ЦСКА1 заедно със Славина Рачева и Милена Модева. Сестра му Александра беше в националния отбор допреди няколко години, когато травма на гръбнака я принуди да спре със спорта. Има още три сестрички - близначките Адел и Виолета, и Анна. Треньор през цялата му кариера с малки изключения е Ивайло Борисов от столичния клуб „Мотен“. На Витоша Аби се качва за първи път на ски, когато е на 2 г. През 2008-а той спечели сребро и бронз от най-голямото състезание за деца в света в словенския център Скофия Лока. През 2012 и 2013 г. триумфира в слалома за купа „Тополино“ - неофициалното световно за деца. Дебютира при мъжете през 2014-а на Пампорово. Направи бойното си кръщение на световно за мъже едва 19-годишен, като завърши на 30-о място в гигантския слалом в Сейнт Мориц през 2017 г., а на младежкия шампионат в Оре става пети, седми и осми. Преди това има бронз в гигантския слалом на световното за младежи в Давос. Подиумите му в стартове за FIS и за Европейската купа не могат да се изброят. От малък той и сестра му Александра, която е с година по-голяма, са по пистите. Знаят какво е упорит труд и лишения, още повече че им се налага да са далеч от дома, На 14 години Аби заминава да учи и тренира в Меката на ските Австрия, но се оказва, че побеждава местните скиори, и напуска школото. Семейството му наема къща в близост до Инсбрук и връща Ивайло Борисов за главен наставник на децата. На 18 години обаче Алберт преживява най-големия кошмар в досегашния си живот. На слизане след тренировка на глетчера в Зьолден на 17 ноември 2015 г. претърпя зловеща катастрофа, от която оцеля по чудо. За съжаление обаче в нея загина главният треньор на националния отбор на България по ски Драго Грубелник. Тогава Алберт минава няколко операции в Инсбрук, като лекарите поставят два пирона в глезена му и реконструират счупената скула на лицето му. След трагедията Алберт положи неимоверни усилия да се възстанови по най-добрия начин, за да се завърне на пистата още по-силен. И го направи без страх. Само година по-късно той отново бе на старта в Зьолден и дори показваше мястото на катастрофата. Защото добре знае, че това, което не те убива, те прави по-силен. От малък освен ските Алберт има и друго спортно увлечение – да кара сърф. Преди години той използва всяка възможност през лятото, за да разпуска на нашето Черноморие. Семейството му има къща в Лозенец, което му дава отлична възможност да смени снега с водата. Сега обаче професионалното развитие го държи по-далеч от вълните, макар да успява да си открадва поне по уикенд, за да им се налюбува. Най-големият му фен откакто спря да се състезава е неговата сестра Сани, която не пропуска да го окуражава преди всеки старт и да го поздравява след всеки успех. Когато има свободно време, обикновено Алберт го прекарва пред компютъра. Макар че обикновено очи, които не се виждат, се забравят, Аби от години има връзка с чаровната софиянка Деница-Мари Чаева, която е студентка в УНСС. И освен че самата тя кара ски, работи и за „Мачирски спорт“.", "date": "2019.02.02", "title": "Новият БГ властелин на белите писти"}
{"url": "https://www.monitor.bg:443/bg/a/view/muzika-ot-betoven-ravel-i-hachaturjan-shte-zvuchi-ot-starozagorskite-fontani-156223", "text": "Потпури от най-известните произведения на композитори като Вивалди, Бетовен, Бах  и Панчо Владигеров ще слушат преминаващите през площадното пространство в центъра на Стара Загора жители и гости на града след като приключат строително-ремонтите работи там. Изборът  на „Токата и фуга“, „На Елиза“, „Годишните времена“ и други гениални творби е дело на композитора академик Кирил Тодоров. Той е добавил и едно от култовите парчета на създадената от него през 70-те години на миналия ХХ в вокално-инструментална група „Траяна“- рапсодията „Вардар“ от Панчо Владигеров , съобщи зам. кметът по културните въпроси Иванка Сотирова. Вече е готов софтуерът , който ще синхронизира мелодиите и водните струи от фонтаните. Избрани са и стиховете на 11 старозагорски поети, които ще бъдат монтирани на специално отреденото място по пешеходната зона върху метални плочи с размери 1,5х07,м, предстои да бъде уточнен само размерът на буквите, които ще бъдат отлети от месинг. Сред поетите са автори като даскал Петър Иванов, Димитър Подвързачов,Кирил Христов, Николай Лилиев , Гео Милев, Иван Мирчев и др. От съвремениците са подбрани лирични късове на Веселин Ханчев, Стойчо Стойчев, Михаил Берберов, Христо Кацаров и Жеко Христов.", "date": "2019.02.02", "title": "Вивалди, Бах, Бетовен и Владигеров ще звучат от старозагорските фонтани"}
{"url": "https://www.monitor.bg:443/bg/a/view/venecuelski-general-prizna-guajdo-za-vremenen-prezident-na-stranata-156231", "text": "Генерал от венецуелските военновъздушни сили обяви, че признава опозиционния лидер Хуан Гуайдо за временен президент на страната, съобщиха световните агенции. \"Днес с гордост на патриот и демократ съобщавам, че не признавам диктаторската власт на Николас Мадуро и признавам депутата Хуан Гуайдо за изпълняващ длъжността президент на Венецуела, и съм готов да изпълнявам неговите заповеди\", посочва генерал Франсиско Естебан Янес Родригес във видеозапис, разпространен в Туитър. Генералът, който е началник на стратегическото планиране във ВВС, призовава и други военни да последват примера му, предаде Ройтерс. Командването на венецуелските ВВС обвини генерала в предателство, в съобщение в Туитър. Генерал Франсиско Янес е първият генерал на активна служба, който признава Гуайдо откакто той се самопровъзгласи за временен президент на 23 януари, отбелязва агенцията.", "date": "2019.02.02", "title": "Венецуелски генерал призна Гуайдо за временен президент на страната"}
{"url": "https://www.monitor.bg:443/bg/a/view/hashish-i-heroin-za-150-miliona-dolara-v-arabsko-more-156217", "text": "Австралийските военноморски сили съобщиха, че са иззели хашиш и хероин за над 208 австралийски долара (150 милиона щатски долара) от риболовни кораби в Арабско море, предаде ДПА. Над 2 тона хашиш и 345 кг хероин са конфискувани от австралийската фрегата \"Баларат\" при две операции в понеделник и вторник, се посочва в декларация на ВМС. Дрогата била намерена на два риболовни кораба, които били проверени след като предизвикали подозрения. \"Проверките бяха извършени под ръководството на Обединените военноморски сили в международни води\", съобщи командващият на операцията Пол Джонсън. Конфискуваните наркотици са унищожени, се казва в съобщението. \"Успехът на \"Баларат\" се дължи на изпълнението на сложна операция с усъвършенствана техника, комуникационни мрежи и внимателно проследяване за откриване на кораби, заподозрени в трафик на наркотици\", каза Джонсън. Фрегатата \"Баларат\" на кралските австралийски военноморски сили е на мисия в Близкия изток за борба с тероризма и пиратството в северния Индийски океан, Арабско море и Аденския залив, уточнява ДПА. Обединените военноморски сили (ОВС) са многонационално вонноморско партньорство в подкрепа на сигурността и стабилността в международни води с площ около 3,2 милиона квадратни мили, която обхваща едни от най-важните морски пътища в света. В партньорството участват 33 държави, сред които са Австралия, Бахрейн, Белгия, Бразилия, Великобритания, Гърция, Дания, Ирак, Испания, Италия, Канада, Кувейт, Нова Зеландия, Норвегия, САЩ Турция, Франция, Холандия.", "date": "2019.02.02", "title": "Хашиш и хероин за 150 милиона долара в Арабско море"}
{"url": "https://www.monitor.bg:443/bg/a/view/22-godishen-se-razmaza-v-dyrvo-njamal-knijka-156218", "text": "22-годишен се размаза с колата си в дърво в нощта срещу събота в Стамболийски. Проверка на полицията след бруталната катастрофа установила, че загиналият не е имал свидетелство за управление на моторно превозно средство. Сигналът на 112 бил получен в 1,10 часа през нощта. „Зверски удар беше посред нощ и ни събуди”, обясняваха хора от градчето, които станали неволни свидетели на последващите събития. На мястото на катастрофата били изпратени екипи на полицията и Спешна помощ. Дежурните медици само констатирали смъртта на младежа, който издъхнал на място при зверския удар. Предполага се, че неправоспособният е шофирал и с доста висока скорост. Каква е била тя, ще установяват експертизи. Разхвърчалите се отломки от колата са нанесли материални щети по паркиран наблизо лек автомобил \"Фолксваген\". Местопроизшествието било запазено, извършен бил оглед. Работата по изясняване на причините и обстоятелствата около тежкия пътен инцидент продължават служители от районното управление. Уведомена е окръжната прокуратура, съобщават от полицията в Пловдив.", "date": "2019.02.02", "title": "22-годишен се размаза в дърво, нямал книжка"}
{"url": "https://www.monitor.bg:443/bg/a/view/na-lov-za-zimni-nahodki-snimki-156209", "text": "Има време до края на студените дни и е задължително да прегледаме горещите тенденции. Зимните находки махат от витрините и то окичени с табелки за големи намаления. „Монитор“ подбра най-популярните модни предложения. Задължително попълнение в гардероба през този сезон са розовите пуловери. Или поне един. Няма значение дали ще е тип поло, с V-образно или дълбоко деколте. Всъщност най-популярни са но и да е друга – ще сте в крак с модните тенденции. Много популярни не само при пуловерите, а и при всякакъв тип блузи, са неоновите нюанси. Световноизвестните дизайнери изпитват особен афинитет към блузите по тялото в жълт или зелен неонов цвят. Продължаваме с полите. Както вече сме разказвали, изключително популярни през тази година са леопардовите щампи. Първоначално те мъркаха главно върху палтата, но в момента са хит като принт при полите. Не са изключени при шаловете, шапките и другите аксесоари, но ограничете този тип шарка до един или максимум два артикула по себе си. Другото интересно То продължава да е сред актуалните тенденции и през този сезон. Като отново дължината на този тип поли трябва да е точно между коляното и глезена, а талията да е висока. След като избрахме пуловер и пола, е ред за връхна дреха. Модните критици приеха изключително топло които са дълги и прави. Другото характерно при тях е наличието на колан, който остана на заден план през предходните зими. Почти наравно с тях са плюшените палта или т.нар. Teddy bear (бел.авт. - плюшено мече). Не всички представителки на нежния пол моментално прегръщат идеята за този тип връхни дрехи, но истината е, че освен много актуални те наистина топлят през студените дни. За да сте съвсем в тематиката на плюшеното мече, най-подходящи отново са кафявите нюанси. Що се отнася до роклите – забравете за късите такива. Напълно подходящо за студените дни, най-актуални са миди роклите (бел. авт. - със средна дължина). Те са на миналия век и през последните сезони смело се завръщат под светлината на прожекторите. Тук обаче трябва да имаме едно наум, че такива са по-подходящи за стройни момичета, тъй като талията и глезените са подчертани. Очертава се водещият цвят при тях да е червеният. Ако сте с такава рокля обаче, забравете за модерните ботуши за сезона – те напомнят военни обувки, по-груби са и не съвсем женствени. Ограничете ги до дънки и пуловер.", "date": "2019.02.02", "title": "На лов за зимни находки (СНИМКИ)"}
{"url": "https://www.monitor.bg:443/bg/a/view/pod-lipite-praznuvaha-petliovden-za-49-i-pyt-156221", "text": "По традиция, съществуваща вече 49 години в Стара Загора отбелязаха Петльовден на  2 февруари с подаряване на гевречета и наричания за силно мъжко начало Идеята е на дългогодишния зам. директор на операта , а в последствие и на драматичния театър „Гео Милев“ Тенко Калайджиев, който пръв в далечната зима на 1970  раздал на близки и колеги собственоръчно замесени и опечени в домашната фурна  кравайчетата. С 49-годишна давност Калайджиев припомня, че по онова време работел в Градския комитет на Димитровския комсомол, майтапчийското честване било маскирано като…отбелязване на 100-годишнината от рождението на пролетарския вожд Владимир Илич Ленин. Седмица по-късно началниците се сетили, че Ленин е роден чак на 22 април 1870-а, но вече било късно за наказание на майтапчията. Заради опасност  от птичи грип вече втора година наместо с петел под мишница зевзекът разнася гевречетата с яркожълт папагал, произведен в Китай и закупен от веригата за детски играчки „Джъмбо“. „Намаляха кокошките, петлите се на броят на пръстите на едната ръка, всички се жалят от демографската катастрофа и се налага представителите на Третата възраст  да вземем нещата в свои ръце!“, коментира заралийският шегаджия. Той припомня, че според етнолозите празникът  Петльовден е наследник на древен славянски празник в чест на лова и пчеларството. На този ден в началото на миналото столетие ставало приемането на новите ловци в дружинките.Час от изследователите свързват отбелязването му с някогашния кръвен данък по време на турското робство.Легенда от бургаското село Козичино/ някога Еркеч/ разказва как майка скрила рожбата си от еничарите и обявила, че ще го заколи, но няма да го даде да служи на султана.", "date": "2019.02.02", "title": "Под липите празнуваха Петльовден за 49-и път"}
{"url": "https://www.monitor.bg:443/bg/a/view/sled-burna-diskusija-v-neta-smeniha-markirovka-na-nadlez-156219", "text": "След разразила се бурна дискусия в социалните мрежи с участието на кмета на Стара Загора Живко Тодоров относно вида на маркировката върху асфалта на ремонтиращия се надлез над жп линията в града на липите  рано заранта в събота тя беше променена. Премахнати бяха очертанията за бус-ленти, които предизвикаха недоволството на водачите и отпаднаха възможностите за глоби веднага след пуска на съоръжението, който е предвиден да стане в неделя.Изпълнителите  на реконструкцията от „Трейс груп холд“ АД коментираха, че идеята за бус-лентите върху новото, разширено с над 2 м платно не е тяхна, те изпълнявали проектантските разпореждания. Точно в 9,30 часа на 2 февруари по дълготото 101 м съоръжение премина първият тролейбус, с който бе извършен и тест-драйф на контактната мрежа. От четвъртък по обяд са стартирали 72-часовите проби, които ще приключат към момента на рязането на лентата, очаква се това да направи премиерът Бойко Борисов. 4,4 млн струваше отлаганата с над 2 десетилетия реконструкция и разширяване на надлеза, парите са по оперативна програма „Региони в растеж“. Срокът за изпълнение беше 270 дни, изпълнителите предават обекта почти месец предсрочно. След влизането на надлеза в експлоатация се отпушва движението по булевард „Патриарх Евтимий“ в Стара Загора към автомагистрала „Тракия“.", "date": "2019.02.02", "title": "След бурна дискусия в Нета смениха маркировка на надлез"}
{"url": "https://www.monitor.bg:443/bg/a/view/magazina-moby-psi-raboti-24-chasa-bez-zahranvane-i-personal-156220", "text": "Промените в поведението на купувачите, оказват доста неблагоприятен ефект върху търговията в някои райони и малки населени места, където много от магазините вече не съществуват. Moby Mart се надява да преодолее спада в търговията и върне клиентите в местните магазини посредством модерни технологии. Магазинът автоматично таксува въведената от купувача кредитна карта на излизане, като в дизайна може също да бъде включено съоръжение за специални поръчки, което позволява на клиентите да вземат купените стоки от магазина, по-късно. Клиентите отново използват приложение за закупуването на стоки и на влизане са приветствани от виртуален асистент с изкуствен интелект (AI). Система от интелигентни рафтове отбелязва всичко, което клиентите преместват и купуват, така че стоките могат автоматично да бъдат пренаредени и снабдени от обслужващо магазина лице, което може да следи онлайн наличностите, като данните за плащанията на клиентите и други. В действителност, Moby казва, че отчитат по-малко от 0.1% кражби в тестовите си магазини, в сравнение с приеманите в индустрията 1-2%. В случай, че обслужващото лице забележи нещо нередно, може да използва вградената в магазина система от Sonos говорители с дистанционен достъп, за да предупреди злонамерени клиенти. Moby Psi е на цена от $ 25.000, като компанията казва, че може да намали разходите, като нарасне производството и прехвърли всички изчислителни процеси на облак.", "date": "2019.02.02", "title": "Магазинът Moby Psi работи 24 часа без захранване и персонал"}
{"url": "https://www.monitor.bg:443/bg/a/view/dimo-ot-p-i-f-raboti-oshtastlivitel-156107", "text": "Каквото и да правиш в живота, не си ли умираш ли за това нещо, не ти ли е взело сърцето и кръвчицата, няма смисъл изобщо да се захващаш. Това е творческото кредо на музиканта Димо Стоянов и феновете на група P.I.F. много добре знаят за какво става въпрос. Предстои обаче все повече хора да разберат, че фронтменът на рокбандата разгръща мощно своите дарби и в другото си поприще. Димо е дипломиран актьор и неотдавна създаде своя пръв моноспектакъл, който на 27 февруари ще акостира на престижната сцена на театър „Азарян“ в НДК. „Кой прибира сутрин звездите?“ вече гастролира в Благоевград, Ямбол, Бургас, Пловдив, Силистра и родната му Варна и, представяйки се във всеки следващ град, Димо забелязва и множат, докато залата в морската столица едва побира желаещите да присъстват на личната му изповед. Тъй като бюджетът на проекта за реклама е орязан, излиза, че най-искрената препоръка – от уста на уста, продължава да действа безотказно. „В началото бях много наплашен – от 20 години не съм бил на театралната сцена, макар че играя в „Благуните“ по Канал 1 на БНТ. Но хората, които ме познават като Димо от P.I.F., не са ме гледали като актьор. И сега са изумени, пък същевременно ние им даваме и дозата музика, от която имат нужда“, доверява той. Защото дискретно поддържаща роля в моноспектакъла „Кой прибира сутрин звездите?“ имат и колегите му от групата Иван Велков (китари), Христо Михалков (бас) и Мартин Профиров (барабани). За начинанието го запалва неговата състудентка, куклената режисьорка Мария Банова, за чиито детски постановки Димо неведнъж е писал музика. Двамата се обръщат към драматурга Здрава Каменова, също техен отдавнашен съмишленик от НАТФИЗ, да „среши“ текстовете за бъдещото уан мен шоу. „Тя ме разпита за живота ми и успя да оформи 6 монолога, свързани с 6 мои песни – „Сън в съня“, „Цялото небе“, „Камбаните“, „Огън“, „Оставам тук“ и „Кой си ти“ за финал. Разбра, че стиховете към парчетата са реален разказ за моето житие-битие в конкретни моменти. И направи така, че всеки друг да открие в монолозите универсални послания за себе си. А песента след това идва като естествен завършек на монолога“, обяснява музикантът актьор. „Освен да се освободиш от притеснението, няма какво друго да те посъветвам. Благодарен съм, че се завръщаш в театъра“, казва му един от неговите учители в Академията, проф. Любо Гърбев, след премиерата в камерната зала на „Сълза и смях“. После му написва и много специално писмо. „Играл съм в доста американски филмови продукции, играл съм за малко и в куклен театър, където си партнирахме с Румен Угрински, но не и като драматичен актьор на сцена. Усещах как всеки следващ път с моноспектакъла ставах все по-„лек“, влизах във форма. Онази пот, която се лееше на премиерата, вече я няма; появиха се фините детайли и леките нюанси, един вид дойдохме си на думата“, доволен е Димо. Трудно е да задържиш час и половина-два вниманието на аудиторията сам на сцената, освен ако не се казваш Мариус Куркински. Впрочем да прави моноспектакъл, но още не го е гледал, защото междувременно влезе в снимки на игралния си филм по Хайтов „Засукан свят“, на който е режисьор. А се очаква двамата да обменят мисли, защото са стари познайници – топвъзпитаници на детското театрално студио „Щурче“ на братя Райкови във Варна. „Мои приятели, които гледаха „Кой прибира сутрин звездите?“, коментират: „Щурче“ си е „Щурче“! Школа! Явно си личи, че сме от едно „котило“ – Мариус, Мария Сапунджиева, Петър Антонов, Лилия Маравиля, Цецо Павлов, Лина Шишкова... Аз бях най-малък, а Вежен Велчовски дойде след мен“, изброява фронтменът на P.I.F. имената на изявени артисти, тръгнали нагоре от „Щурче“. И си припомня смешки, които с удоволствие е споделял с някогашните хлапета от студиото. Например, когато пътували на турне в чужбина, всеки си отварял очите за изцепки на другарчетата си, които после получавали номинации и награди „Би Би“. Ако се чудите какво е, знайте, че названието произлиза от възгласа на Алековия Бай Ганьо в банята във Виена – „Булгар, булгар!“. Самият Димо Стоянов не крие, че също е давал поводи за развихряне на „вътрешнозаводския“ хумор: „В САЩ през 1993 г. за първи път видях чешма с сензори. Трима души се суетяхме около нея и не знаехме как да си пуснем водата“, разказва той. Като оставим шегите настрана, отношението му към красивото, ценното, стойностното в изкуството е възпитано именно при менторите Данаил и Ангел Райкови. „Щурче“ ме научи на дисциплина и ми създаде критерии да отделям зрънцето от плявата и да го съхранявам. Тази закалка ми повлия и за групата – нашите концерти са наполовина спектакли“, отбелязва вокалът на P.I.F. Може би затова и съвсем безпроблемно навремето влиза в специалността „Актьорско майсторство за куклен театър“ в НАТФИЗ – приет е втори в списъка по държавна поръчка: „Да си кажа честно, кандидат-студентският изпит беше това, с което ние се забавлявахме в „Щурче“, усмихва се той. Докато следва на „Раковска“ №108, нито за ден не престава да се занимава и с музика. „Преди десетина години си дадох сметка, че разполагам с пълната палитра, за да се изразя – музика, композиране, актьорство, познанства в тези среди... Така че съм щастлив за всичко, което ми се е случило. Ставало е някак естествено, без самоцелни напъни. Макар че тия, които го правеха с усилия и напън, в момента имат милиони. Някак си не мога до ден-днешен да се пречупя и да отдам почит на простотията. Предпочитам да нямам милиони, но да не се поддавам на така наречената „ниска топка“, категоричен е перфекционистът Рак, който се характеризира като „глупаво емоционален“ понякога. Осъзнавайки обаче, че има на въоръжение пълен арсенал от възможности да се изкаже в изкуството, Димо стига до още едно определение за себе си: ощастливител! „Според мен всеки човек би трябвало да се усеща такъв, това ни е мисията“, смята Димо и обяснява, че ако дадеш щастие на друг, той също ще възприеме живота откъм слънчевата му страна и ще даде щастие на трети. И така по веригата щастието навярно ще се върне и към теб... В момента P.I.F. записват нови парчета и на 6 април ще пуснат нов сингъл. Идеята е да запишат 10-ина композиции в демо вариант, да ги разпространят сред музикални журналисти и приятели, да сондират мнения кое да отпадне и кое да остане в бъдещия албум. Работят и по песен, с която ще подпомогнат кампанията у нас. „На 30 май ще имаме концерт пред НДК. Целта на кампанията е да накара хората да не се страхуват от болните от МС и да разпознават симптомите, да не ги мислят за пияни или надрусани“, подчертава музикантът. За да е щастлива дъщеря му Ая, която кара своята шеста година, таткото не преизпълва живота й със забрани. Той и съпругата му Любомира са в щастливо очакване на втора рожба, но още е рано да знаят пола й. Димо и Люба се запознават на пробни снимки за някакъв сериал, в който тя е кастинг-режисьор. „Беше й направило впечатление, че съм бил единствен сред актьорите, който идва с научен текст. Излязохме да изпушим по цигара – тогава аз още пушех, и не усетихме как в приказки са минали 2 часа, появиха се пеперудите в стомаха“, връща лентата рокаджията актьор. Сега, когато играят с Ая на „листчета“, момиченцето изразително като баща си обяснява с жестове на ръцете думата, която трябва да бъде позната. Артистична е, но „Кой прибира сутрин звездите?“ не е неин детски въпрос с принос за заглавието на моноспектакъла. „В оня период живеех с китариста Иван Велков, търсехме истината и пътя, спорехме за Чехов и Достоевски, за Библията, Корана и будизма. Тогава се родиха песните от 3-ия ни албум „Кой си ти“, които говорят точно за това: къде сме, защо сме тук и как да се съхраним, за да продължим... Май тогава се случи и осъзнаването ми, че работя ощастливител“, казва Димо от P.I.F. This is it...", "date": "2019.02.02", "title": "Димо от P.I.F. работи ощастливител"}
{"url": "https://www.monitor.bg:443/bg/a/view/v-sa-sht-i-kanada-otbeljazvat-denja-na-marmota-156215", "text": "Мармотът Фил - прочутият фолклорен метеоролог от градчето Пънксътоуни в щата Пенсилвания, САЩ, днес излиза от дупката си, за да направи традиционната си прогноза, пише в. \"Дейли експрес\". Легендата гласи, че ако Фил види сянката си на днешния Ден на мармота, зимата ще продължи още шест седмици. Облачното време и липсата на сянка вещаят скорошно настъпване на пролетта. Събитието обикновено привлича десетки хиляди любопитни в градчето Пънксътоуни. Към прочутия космат метеоролог се присъединява и антуражът му - група ентусиасти, които всяка година слагат старовремски дрехи и цилиндър, за да наблюдават предсказанието на мармота. Прочутият Фил е прогнозирал времето над 130 пъти. Технически не един и същи мармот се изявява като метеоролог всяка година, а подбрано животно, което пресъздава персонажа. От \"Клуба на мармота\", който организира честването, припомнят, че първата подобна прогноза датира от 1886 г. Денят на мармота се отбелязва и на други места в Пенсилвания, както и в други щати, сред които Джорджия и Охайо. В Джорджия като метеоролог се изявява мармот на име Генерал Борегар Лий. Косматият му колега в Охайо се именува Чък. В Канада водещото честване на Деня на мармота е в Уайъртън, Онтарио, където времето прогнозира албиносът Уили.", "date": "2019.02.02", "title": "В САЩ и Канада отбелязват Деня на мармота"}
{"url": "https://www.monitor.bg:443/bg/a/view/dnes-e-sretenie-gospodne-156216", "text": "Българската православна църква почита днес християнския празник Сретение Господне. Той е един от 12-те големи празници в годината, но и един от четирите празници, посветени на Божията майка. Затова Сретение Господне е известен и като Зимна Богородица. На този ден се възпоменава описаното от евангелист Лука посрещане на младенеца Исус от праведника Симеон. Тогава се навършват 40 дни от раждането на Исус Христос. Според Мойсеевия закон всяко първородно момче трябва да бъде посвещавано или представяно на Бога веднага след навършването на 40 дни от рождението му, а майката да принесе в жертва на Бога агне или два гълъба, ако е бедна. Затова Дева Мария донесла младенеца в Йерусалимския храм и принесла в жертва два гълъба. Така от онези древни времена до днес е останал обичаят на 40-ия ден от раждането си децата да бъдат въведени в храма Господен, за да бъдат благословени, а на майките им да бъде прочетена очистваща молитва. В Йерусалимския храм по онова време живеел благочестивият старец Симеон, на когото от Дух Свети му било обещано, че той няма да види смърт, докато не видят очите му родения от Девица. Когато Света Богородица донесла своя младенец в храма, праведният Симеон го прегърнал и в пророческо вдъхновение извикал: \"Сега отпускаш Твоя раб, Владико...\". Това е възторжена молитва, която и до днес се чете в християнските храмове.", "date": "2019.02.02", "title": "Днес е Сретение Господне"}
{"url": "https://www.monitor.bg:443/bg/a/view/oblaci-i-zatopljane-prez-uikenda-156213", "text": "През следващото денонощие облачността ще е разкъсана - предимно висока. В сутрешните часове на места в котловините и низините, както и в северозападните райони, ще има мъгли. Ще се появи слаб, в южните и източните райони - умерен юг-югозападен вятър, и с него ще се пренася по-топъл въздух. Минималните температури ще са предимно между минус 1 и 4 градуса, а през деня ще бъде сравнително топло с максимални температури между 11 и 16 градуса, по-ниски в крайните северозападни райони, където ще се задържи почти тихо. Над Черноморието ще преобладава слънчево време. По-значителна облачност ще има над южните райони, без валежи. Ще духа умерен юг-югозападен вятър. Максимални температури: от 10 градуса в северните, до 15-16 градуса - в южните райони. Температурата на морската вода е 6-7 градуса. Вълнението на морето ще е 2-3 бала. Над планините ще е със значителна висока облачност. Повече слънце ще има над Централна и Източна Стара планина. Ще духа умерен, по високите и открити части - и временно силен, югозападен вятър. Ще се затопли и максималната температура на височина 1200 метра ще е около 8 градуса, на 2000 метра - около 3 градуса. В неделя в източната половина от страната и по северните склонове на планините ще духа умерен югозападен вятър и дневните температури още ще се повишат, в отделни райони в Източна България и Предбалкана ще достигнат 19-20 градуса. Облачността ще е разкъсана, предимно висока и средна; в крайните северозападни райони и в котловините на Югозападна България ще бъде с ниска облачност, от която ще преръмява, и там дневните температури ще остават по-ниски. В понеделник в равнините и котловините на Западна България ще преобладава облачно и мъгливо време, почти без валежи; над Източна облачността ще е разкъсана, все още предимно висока. Вятърът ще отслабне и ще се ориентира от изток-югоизток. Ще остане топло за началото на февруари.", "date": "2019.02.02", "title": "Облаци и затопляне през уикенда"}
{"url": "https://www.monitor.bg:443/bg/a/view/2500-anketiori-shte-brojat-fermerite-dogodina-156182", "text": "2500 анкетьори ще бъдат обучени и наети за преброяването на земеделските стопанства в България, е записано в в проект на закон, одобрен на последното заседание на правителството. Информацията за фермите ще бъде събирана чрез посещение на място и попълване на въпросници на хартиени бланки и ще ги въвеждат онлайн в разработения софтуер за преброяването. Работата на анкетьорите ще бъде следена от около 250 контрольори и подпомагана от придружители. Очаква се да бъдат преброени около 200 000 стопанства, които отговарят на прага за земеделско стопанство, и около 100 000, които са включени в списъка за анкетиране и са под прага или са прекратили дейността си. По-големите стопанства, които са около 10% от всички се очаква да се преброят онлайн, а останалите с анкетьор. Средното време за попълване на анкетата ще е 30 минути. Преброяването ще трае от 1 септември до 18 декември 2020 г. Общата цена на преброяването се очаква да възлезе на 6 млн. лв. Само за принтерна хартия, тонери, канцеларски материали за всички 28 областни дирекции „Земеделие“ и за МЗХГ се предвижда харчовете да достигнат 200 хил. лв, а разходите за транспорт и командировки - четвърт милион. За застраховка на участниците в преброяването се планира да отидат 400 хил. лв.", "date": "2019.02.02", "title": "2500 анкетьори ще броят фермерите догодина"}
{"url": "https://www.monitor.bg:443/bg/a/view/london-shte-spasjava-sdelkata-za-brekzit-s-postojanen-mitnicheski-syuz-s-es-156214", "text": "Правителството е започнало \"сериозна работа\" по възможността Великобритания да остане в постоянен митнически съюз с ЕС като начин за спасяване на сделката за Брекзит, съобщава в. \"Индипендънт\", предаде Ройтерс. Подготовката е в ход на високо равнище под натиска на няколко министри от кабинета, които настояват премиерът Тереза Мей да се съгласи с идеята за митническия съюз, за да склони лейбъристките депутати да подкрепят договорената от нея сделка, пише вестникът, който се позовава на високопоставен източник от Уайтхол. \"Сериозно се работи по митнически съюз. Трябва да сме подготвени, ако политическата ситуация се развие в тази посока\", заявява анонимният източник, цитиран от изданието. Лидерът на Лейбъристката партия Джереми Корбин иска Обединеното кралство да бъде в постоянен митнически съюз с ЕС след Брекзит, докато Мей досега бе против, казвайки, че това ще пречи на способността на Великобритания да сключва независими търговски споразумения по света.", "date": "2019.02.02", "title": "Лондон ще спасява сделката за Брекзит с постоянен митнически съюз с ЕС "}
{"url": "https://www.monitor.bg:443/bg/a/view/rusija-syshto-prekratjava-uchastieto-si-v-raketnija-dogovor-sys-sa-sht-156222", "text": "Президентът Владимир Путин заяви, че Русия прекратява участието си в Договора за ликвидиране на ракетите със среден и малък обсег. \"Ще постъпим по следния начин. Нашият отговор ще бъде огледален. Американските партньори обявиха, че прекратяват участието си в договора, и ние го прекратяваме\", каза Путин на среща с министрите на отбраната Сергей Шойгу и на външните работи Сергей Лавров. Путин каза, че в Русия е започнала работа по създаване на нови оръжия заради аналогични действия на САЩ. Ще бъде започната разработка на хиперзвукова ракета със среден обсег и наземно базиране. \"Съгласен съм с предложенията на министерството на отбраната за започване на работа по \"приземяване\" на ракетите \"Калибър\" и откриване на ново направление - създаване на хиперзвукова ракета с наземно базиране, със среден обсег\", каза Путин. Руският президент Владимир Путин нареди да спрат опитите за иницииране на преговори за Договора за ликвидиране на ракетите със среден и малък обсег. Всички наши предложения в тази сфера остават на масата, вратите за преговори са открити, заяви държавният глава. В същото време обаче \"моля и двете ведомства занапред да не инициират никакви преговори по този проблем\", добави той. Москва ще изчака, докато международните партньори са готови да водят с нея съдържателен диалог от позиция на равенство. Темата е важна и за нас, и за нашите партньори, и за целия свят, подчерта Путин. Руският президент напомни, че Москва от години поставя въпроса за преговори за разоръжаване, но през последните години нейните партньори не подкрепят тези инициативи. \"Напротив, през цялото време се търсят предлози за разрушаване на вече създадената система за международна сигурност\", подчерта Путин. Руските ракети със среден и малък обсег няма да бъдат разполагани нито в Европа, нито в друг регион от света, преди САЩ да разположат там аналогични оръжия, подчерта Путин на срещата с министрите. На срещата руският държавен глава добави, че е приключил ключов етап от изпитанията на стратегическия безпилотен многоцелеви подводен апарат \"Посейдон\". Според Путин Москва няма да се включи в надпревара във въоръжаването. След като прекрати участието си в Договора за ликвидиране на ракетите със среден и малък обсег, Русия ще създава нови видове оръжие, но без да увеличава бюджета на министерството на отбраната. \"Не трябва и няма да се включваме в скъпоструваща за нас надпревара във въоръжаването\", подчерта Путин пред Шойгу и Лавров. Освен това Путин нареди министерството на отбраната да подготви план за противодействие на плановете на някои страни за разполагане на оръжие в Космоса.", "date": "2019.02.02", "title": "Русия прекратява участието си в ракетния договор със САЩ"}
{"url": "https://www.monitor.bg:443/bg/a/view/marijana-arsenova-direktor-na-nacionalnija-muzikalen-teatyr-i-spektaklite-ni-sa-hubavi-i-zalite-ni-sa-pylni-156174", "text": "Съкровена и лична – може би не толкова, колкото е важна за театъра. Така зададеният въпрос веднага предизвиква у мен отговор, който аз защитавам и който е моето верую като директор на Националния музикален театър. Той продължава да бъде единствен на Балканския полуостров със своята жанрова принадлежност – театър, специфичен в правенето на оперети и мюзикъл. Ако някой театър може да осъществи подобно нещо, това е именно нашият театър с трупата си, с ателиетата си, със 100-годишните традиции, наследени от първите професионални частни и музикални театри у нас. Мечтата може да я имат много театри и музикални институции, но нивото и ранга да се направи го има Музикалният театър. Дори и други институти да имат желанието да реализират такива постановки, обикновено те прибягват до артисти от нашия театър. Ние държим жанра, символа, емблемата на правенето на мюзикъл и оперета. Така че мечтата беше моя по-скоро като директор, отколкото като артист. Когато станах директор, положението беше тежко. Поех с голям страх ангажимента, защото финансовото състояние на театъра беше застрашаващо. Но огромната ми любов, това, че за 20 години този театър ми е дал всичко, ми подсказаха, че е време аз да дам каквото мога. С воля и амбиция нещата се обърнаха и стигнаха дотам, че сега имаме изключително добри финансови постъпления. Исках да направим „Фантомът на операта“ още щом постъпих като директор, но не можехме да подходим към това заглавие веднага, защото финансово бяхме много далеч от възможността да си го позволим. Затова нещата се завъртяха постепенно. Поставихме с режисьора Бойко Илиев „Любов и смърт в Мулен Руж“ – това беше първият спектакъл, с който публиката се върна към театъра. После се направи „Булевардът на залеза“ и още тогава, когато работихме с акад. Пламен Карталов като режисьор, решихме, че ако аз получа правата за „Фантомът на операта“, ще го постави пак той. И наистина, като екип, реализирал в България по-голяма част от произведенията на сър Андрю Лойд Уебър („Йосиф и фантастичната му пъстра дреха“, „Исус Христос суперзвезда“, „Евита“, „Котки“, „Булевардът на залеза“), получихме правата с преференциални условия като дългогодишни партньори. Но въпреки всичко те са най-скъпите авторски права, които Музикалният театър някога си е позволявал, и се радвам, че може да си позволи да плати. След триумфа на 3-те премиери в края на януари мога да кажа, че си е заслужавало. След проф. Донев, когато директор беше Тодор Димитров, се направи втора постановка на „Исус Христос суперзвезда“. Тогава контактите все още съществуваха, но след това бяха нарушени. Режисьорът Живко Ботев, който е съпруг на една от нашите актриси, Деница Шопова, беше във връзка с фирмата на Уебър и по-специално с господина, който държеше отдела за професионално авторско право. Благодарение на него контактът бе възобновен: той ми предостави и-мейла на фирмата и започнахме да преговаряме. И тъй като най-напред можехме да си позволим заглавие, което не е с толкова скъпи авторски права, взехме „Булевардът на залеза“, намериха се спонсори, голяма част от публиката на Музикалния театър се върна. А в началото играехме на празни зали, защото беше много трудно да се завърти наново репертоарът във вида, в който публиката го иска. При нас спектаклите трябва да са пищни, красиви, богати, а това става с много пари. Но пък междувременно всички научихме един хубав урок в театъра – че с любов, с постоянство, с промяна в начина на работа, всичко се постига. Постепенно, за 3,5 години, откакто съм директор, стигнахме до триумфа с откупените 25 представления на „Фантомът на операта“ и те са почти напълно разпродадени. Засега единствената възможност българските зрители да ги видят е до края на март на сцената на Музикалния театър. - Цифри няма да спомена, защото е т. нар. фирмена тайна. Благодарение на това, че имаме публика, която купува билети и пълни все повече залите, включително Зала 1 на НДК с Новогодишния оперетен бал, имахме много добър преходен остатък и с отлични постъпления през годината успяхме не само да вдигнем заплатите на всички работещи в театъра, не само да дадем допълнително материално стимулиране, но и да отделим пари за постановката. Голяма част от средствата за реализацията й дойдоха и от дарители. „Фантомът на операта“ е най-скъпият мюзикъл не само за България, а и в световен мащаб. Вече 33 години след неговото създаване той се играе на Уест Енд, без да слиза от афиша, а на Бродуей – от 30. При нас близо 400-те костюма с невероятно сложна и красива изработка, са едно от най-впечатляващите публиката неща, наред с добрия каст с наши артисти и гост-звезди. - Ще покажем „Фантомът на операта“ в 2 поредици от представления: до 24 февруари и от 23 до 30 март. Тъй като нашите традиционни зрители се интересуват и от другия ни текущ репертоар, ще направим едно прекъсване от 27 февруари до 17 март за останалите ни заглавия. Именно поради сложността на декора – скелето, за чието изграждане на сцената са необходими 24 часа и още толкова за разглобяването му, ние нямаме възможност да играем „Фантомът...“ репертоарно, редувайки го с други постановки, а ще се играе на принципа „стаджоне“ (сезон) – един и същ спектакъл почти всяка вечер. Малко рискувахме, защото Музикалният театър няма такава традиция, но самото заглавие и интересът към него го оправдават. - Хора, които са гледали спектакъла на Бродуей в Ню Йорк или на Уест Енд в Лондон, казаха, че нашата постановка е много интересна и смела. Въпреки че сме свикнали донякъде да се подценяваме, въпреки че техническите ни възможности не са чак толкова „магични“, достойно се конкурираме със световните образци, защото идеята ни е доста различна – вместо в подземия, нашите артисти се качват да играят на скеле с 6-метрова височина. Освен това масовите ни сцени и хореографията са силно впечатляващи и носят различно излъчване. Очакваме от фирмата на Уебър да дойдат да гледат спектакъла и смятам, че те ще могат да дадат най-реална оценка. - Бях в Лондон през май, но буквално за ден и за съжаление не можахме да се видим лично. Но се разминахме в коридора на фирмата му, което си беше все пак емоция... - За съжаление няма да имам тази възможност, защото заетостта по организацията на целия процес не ми позволи да се включа. Двете колежки, които са в образа – Катерина Тупарова и Зорница Дамянова, се справят перфектно. Откакто съм директор, имам много по-малко роли, отколкото ми се иска: само в „Цигански барон“, „Веселата вдовица“ и Цилика в „Царицата на чардаша“, което е и моят режисьорски дебют. Позволявам си все пак да играя, защото съм артист и сцената ме зарежда, дава ми онова изконно усещане, което ми казва: „Ето това си ти!“. Но все по-пълните зали на театъра ме убеждават, че си е заслужавало да преодолея страха, с който дойдох като управленец. Виждам, че хората се чувстват по различен начин. - Когато дойдох като директор, имаше огромен страх и несигурност в хората. Всяка моя стъпка беше подлагана на съмнения. Голяма съпротива имаше например срещу идеята да започнем да играем в неделя. Но когато постепенно се видя, че неделните спектакли са едни от най-посещаваните, осъзнаха, че професията ни е такава: когато хората почиват и се забавляват, ние работим. Откакто съм директор, заплатите са вдигнати с 30% дотук. Почти всяко тримесечие даваме ДМС. На афтър-партито след премиерата на „Фантомът...“ колеги от един от колективите в театъра казаха: „Може ли да се снимаме с вас? Ние много ви обичаме. Благодарим ви, че ни върнахте самочувствието“. -Ето това е плашещото... За този юбилей казахме, че ще направим 3 премиери в 3-те посоки на развитие на Музикалния театър в неговата жанрова принадлежност: най-доброто от световната оперета („Царицата на чардаша“), от нашата оперетна класика („Българи от старо време“) и от световния мюзикъл („Фантомът...“). Благодаря на всички колеги за всеотдайността. Високо вдигнахме летвата, но аз смятам, че нивото трябва да е това. Няма да минаваме под летвата, ще се опитваме все по-високо да я вдигаме и да я надскачаме с голяма резерва отгоре. Предстоят ни нова постановка на „Прилепът“, детско заглавие в народна стилистика – „Четиримата близнаци“ на композитора Георги Костов, премиера в стил оперетно вариете... Следващият мюзикъл в афиша, чийто права вече притежаваме – „Цигулар на покрива“ на Джери Бок и Шелдън Харник, е предвиден за първите месеци на 2020 г.", "date": "2019.02.02", "title": "Марияна Арсенова, директор на Националния музикален театър:  И спектаклите ни са хубави, и залите ни са пълни"}
