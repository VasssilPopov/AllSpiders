{"url": "https://www.monitor.bg/bg/a/view/pravopisna-greshka-ni-jili-s-edin-miliard-157298", "text": "Правописна грешка в адресите на сайтове, имена на марки и названия на продукти ни жили с около един милиард лева годишно. Това показва проучване на „Монитор“, което се основава на редица доклади от Европейската комисия и по-точно от Службата на Европейския съюз за интелектуална собственост (EUIPO). Според последните публикувани данни страната ни е загубила над 500 млн. евро заради фалшиви стоки. Експертите посочват, че те са имали близки наименования до оригиналните продукти, като разминаването е било само в една буква, замаскирана като правописна грешка. Неточности е имало и в ужким легални сайтове, които също са се разминавали с една или две букви, така че само да приличат на оригиналните домейни, но да не препращат потребителите към страниците на истинските производители.  Според проучванията на ЕК всеки българин губи по 150 лева годишно заради фалшивите стоки. Загуба има и в работните места, които се изчисляват на 17 хил. годишно, и то само заради ментетата. Причината за по-слабата заетост е, че законните производители произвеждат по-малко, отколкото биха произвеждали при липсата на фалшифицирани продукти и заради това наемат по-малко работници.", "date": "2019.02.14", "title": "Правописна грешка ни жили с един милиард"}
{"url": "https://www.monitor.bg/bg/a/view/obicham-te-trifone-hlyc-157302", "text": "И тази година Трифон е кисел. Хванал е любимата си в здрава прегръдка и я поклаща. Тя не му реагира. Когато приключи с нея, вместо да се похвали на приятелите си с трофея, ще се избави гузно от нея. И ще впери взор в следващото си евтино завоевание. Може даже с две да се отчете. Такива като нея – под път и над път. Която и да забърше, все тая. Изборът в такива случаи е основно между качеството и количеството. Трифон с малко не се задоволява, защото апетитът идва с яденето. Поглъща любимата си с очи. Стига лигавщини! Няма какво повече да се обяснява. Тя ще е негова, щом е рекъл. , но от тази връзка нищо няма да произлезе. Каквито и дългосрочни планове да си прави той, на сутринта, когато се събуди с натежала глава, тази мръсница ще се въргаля на пода. Гола и студена. Като празна бутилка, каквато всъщност е. Осъзнал истината за довчерашната си любима, Трифон се чувства прелъстен и изоставен. С други думи – зарязан. Оттам идва прозвището му – Трифон Зарезан, каквото и друго да обяснява. Проблемът при тази всепоглъщаща страст е, когато нещата излязат извън контрол. Когато празните бутилки се нароят, на човека му лепят етикет. После нека се оправдава, че дави мъката си в алкохола. Приятелите по чашка са най-големите предатели. За едната бутилка ще си кажат и майчиното мляко. Ще го предадат и/или продадат, без да им мигне окото. Без да изпитват угризения. И ще го изоставят, когато веселяшката част с вдигането на наздравиците приключи. Както всяка друга година, Трифон е сам с мислите си. Мрази всичко и всички. Изпада в самосъжаление, после избухва в гняв, после пак го наляга депресия. Настроенията му се менят. Втора, трета бутилка отваря, но вместо да му стане хубаво става още по-зле. Включва компютъра и аха да повърне. Става му лошо от всичките сърчица, гушнати мечета, влюбени гълъбчета и сладникави послания на пембен фон. Нямат ли си друга работа тия? Не ги ли интересува какво се случва в Близкия изток? Нещо за Венецуела? Колкото и да се напъва Трифон, мислите му не текат гладко. Не са руйно вино, а оцет. Вкиснали джибри. Трифон седи терсене и се чуди с кого да се заяде. Не смее да си покаже носа навън, за да не види това, от което най го е страх. Не балоните, не сърцата, не цветята на влюбените са му проблемът. Страх го е да признае, че всичко това на него му липсва. Каквото и разочарование да настъпи след любовта, все се намират спомени, за които да се захване. Докато любовта към бутилката е безпаметно състояние, което винаги приключва с махмурлук. Няма страшно да казваш „Обичам те!”. Не боли. Дали ще е на 13 или на 14 февруари, няма значение. Празникът е в сърцето. Колкото повече обич раздаваш, толкова повече получаваш. И това няма общо с любовта към ближния като път в царството небесно. Мъченичеството е поза. Фалш. Лицемерие. Самозаблуда. Притчата за добрия самарянин е измислена от човек, който обича да се самоизтъква. Можеш да обичаш и без тази показност. Без да парадираш каква саможертва правиш, обичайки. Подобна позьорщина е и отричането на единия празник за сметка на другия. Това, че ще си налееш чаша купешка ракия, не те прави лозар. Нито традиционалист. Напразно лъскаш менчето, след като няма да го разплискаш в лозята, а в панелката. Това е толкова лицемерно, колкото да се обясниш в любов на комшията, който ти наряза гумите, защото си спрял на неговото място. Ако не си лозар, не се преструвай, че ти пука за празника. И не ми обяснявай, че аз съм консуматор, а ти не. Касовата бележка за виното, с което отбелязваш Трифон Зарезан, е още в джоба ти. Докато аз мога да се задоволя и с едно „Обичам те”. Ако не си го казвал скоро на някого, пробвай сега, на Свети Валентин. Гарантирам ти, че това ще ти хареса повече от вкиснатите ти мисли.", "date": "2019.02.14", "title": "Обичам те, Трифоне! Хлъц!"}
{"url": "https://www.monitor.bg/bg/a/view/caricata-na-djebchijkite-stanka-s-po-30-000-evro-ot-chujbina-myjyt-j-gi-harchel-za-hazart-157236", "text": "„Царицата на джебчийките” Станка Илиева от пловдивското село Йоаким Груево се връщала обикновено от екскурзиите си в чужбина с по 20 000- 30 000 евро, разкриха близки до семейството й хора. Въпреки огромните суми, семейството й в селото не демонстрирало богаташки начин на живот. Причината според съселяните им била, че мъжът й Христо бил пристрастен към хазарта и каквото жена му изкарала от кражби в чужбина, пропилявал в игралните зали в Пловдив. „Няма празно. Винаги носеше огромна сума в себе си. Как минаваше границите, къде криеше парите, за нас винаги това оставаше в пълна мистерия. Но никога не идваше в селото с малко пари. По 30 000 евро е носила в себе си след пътуванията си навън”, обясняваха нейни съселяни. И къщата на Станка и мъжа й Христо в Йоаким Груево блести отдалече. Личи си, че е вдигана с пари и то с много пари, но въпреки това къщата не е палат, каквито бяха примерно домовете на фамилията на Цар Киро. Цялата фасада на двуетажния дом е облицована със стилни мраморни плочи. Оградата също е изпипана от край до край с каменни и мраморни елементи, които продължават и по терасите на фамилната къща. „Станка е много отворена и като златна кокошка. Жестоки удари прави на запад. Само тя си знае как успява, но винаги се прибира с много пари и после Христо й ги харчи”, коментираха хора от селото. Двамата имали един голям син, който бил женен. След ареста на Станка Христо бил видян в селото да ходи все едно е ударен с мокър парцал по главата. „Направо не е на себе си, въпреки че на нея това не й е първият арест”, си говореха хората в малкото село край Пловдив. Станка Илиева е от рода на кардарашите, при които джебчийството е занаят и се предава от майка на дъщеря. Обучението на жените кардараши в джебчийство започва още от ранните им години. Малката трябва да е на около 5-6, за да разбира и обучението й как да краде и преджобва започва. Илиева е с 18 криминални регистрации и 9 дела за кражби у нас. 40-годишната от село Йоаким Груево бе задържана преди няколко дни във Виена след поредния опит за кражба. Оказало се, че тя е била една от най-издирваните джебчийки в цяла Европа, а определението „царица” й било дадено от австрийските медии. Германия я издирвала с европейска заповед за арест заради кражби. Станка имала забрана да влиза в Австрия, но както е видно от това къде е била арестувана, забраната не я е спряла да посети Виена. Според полицията в Западна Европа Станка Илиева шета из държавите там повече от 20 години. Позната е на службите и във Франция, Холандия, Чехия, Испания, Белгия. Във Виена тя била забелязана от полицаи на една от най-оживените улици - търговската \"Кертнерщрасе\". Разпозната била, чрез снимките й за издирване, които са разпространени сред полицейските управления в Европа. Проследена била до едно от популярните кафенета във Виена. Станка скрила ръката си в небрежно преметнат голям шал. „Полицаите наблюдават поведението на жената и забелязват, че тя се приближава към китайски туристки. Прави опит да открадне мобилен телефон от джоба на яке и в този момент е задържана”, заявил Патрик Майерхофер пред изданието kurier.at.", "date": "2019.02.14", "title": "Царицата на джебчийките Станка с по 30 000 евро от чужбина, мъжът й ги харчел за хазарт"}
{"url": "https://www.monitor.bg/bg/a/view/investbank-njamame-preki-transferi-ot-venecuelski-banki-157300", "text": "Инвестбанк няма преки трансфери от венецуелски банки. Средствата по доверителната адвокатска сметка са постъпили у нас законно. Парите на входа и на изхода са минавали през трезори от ЕС и САЩ. Това се посочва в официално изявление на Инвестбанк АД по повод информации, че доверителната сметка е била именно в Инвестбанк.  \"Инвестбанк АД няма и не е имала кореспондентски отношения с венецуелски банки. Средствата по доверителната адвокатска сметка са постъпили у нас законно при изпълнение на всички регулаторни изисквания по Валутния закон, Закон за мерките срещу изпирането на пари (ЗМИП), Закона за адвокатурата и спазване на международните санкции, както на ЕС, така и на OFAC. Специализираното звено в банката извършва постоянен контрол за съответствие на платежните операции на всички наши клиенти на територията на Република България и чужбина. Инвестбанк АД има разкрити кореспондентски сметки в многоуважавани международни банкови институции, през които се извършват разплащанията във валута за всички наши клиенти. Входящите и изходящи преводи по доверителната сметка са обработвани от различни банки от ЕС и САЩ включително, без да има затруднения при тяхното изпълнение. Банките кореспонденти също извършват задължителна проверка по отношение на мерките срещу изпирането на пари и спазването на въведени международни санкции, както по отношение на държави, така и по отношение на лица от международни санкционни и забранителни списъци. Преди средствата да постъпят в Инвестбанк АД, те са преминали през минимум две банки кореспонденти, тъй като ние нямаме преки кореспондентски отношения с венецуелски банки. Извършените входящи и изходящи трансфери са свързани основно с доставка на хранителни стоки за Венецуела, за които включително имаме представени товарителници. Не са налични санкционни трансакции, свързани с Държавната петролна компания на Венецуела (PDVSA - Petrоleos de Venezuela, S.A.), каквито твърдения се появиха в медийни публикации и изяви. Адвокатите и адвокатските дружества откриват клиентски доверителни специални сметки по чл. 39 от Закона за адвокатурата и при тяхното управление адвокатите и/или адвокатските дружества са длъжни да прилагат Закона за мерките срещу изпирането на пари (ЗМИП), тъй като те са задължени лица по чл. 4, т. 15 от него и са длъжни да прилагат всички мерки, описани в закона. Инвестбанк АД винаги е оказвала, оказва и ще оказва пълно съдействие на компетентните правоохранителни органи при изпълнение техните отговорности\".", "date": "2019.02.14", "title": "Инвестбанк: Нямаме преки трансфери от венецуелски банки "}
{"url": "https://www.monitor.bg/bg/a/view/nomerata-na-partiite-v-buletinite-do-100-preferenciite-ot-101-nagore-157299", "text": "Номерата на партиите в бюлетините се запазват, но ще се разминават с тези на преференциите. Номерата на формациите ще бъдат от 1 до 100, а на кандидатите за депутати, евродепутати и общински съветници - от 101 нагоре. Това решиха депутатите при гласуване на второ четене на част от поправките в Изборния кодекс, чието разглеждане продължава вече над 10 часа.  Цеклта на това изменение е да се преодолее т.нар. феномен 15/15. Първоначалният вариант, които се защитаваше  и от \"Обединени патриоти\", предвиждаше премахването на номерата на партиите въобще. В последствие ГЕРБ предложи компромисен вариант, което пък събра подкрепата на ДПС, въпреки несъгласието на \"Обединени патриоти\". Така партиите ще се се номерират от 1 до 100, а преференциите за кандидатите от лисатата от 101 нагоре.  По време на дебатите от БСП също настояваха законът да не се пипа и да останат действащите норми в ИК. Социалистът Крум Зарков обвини мнозинството, че новите предложения ще доведат до увеличение на сгрешените и недействителни бюлетини.  В момента депутатите спорят за текстовете, свързани с отчитането на преференцията при парламентарен вот. Предложението по същество е на ДПС, но в правна комисия бе подкрепено от патриотите и ГЕРБ. От БСП упрекнаха мнозниството, че така преференцията се обезсмисля, а това е единствената възможност за мажоритарен вот. Социалистът Явор Божанков дори даде пример: Ако сега за един депутат от Велико Търнов са му били нужни между 2000 - 3000 преференции, за да размерсти листата, то сега ще трябва да събере 15 000 преференции. За евровота пък ще са нужни около 150 000. Той дори обвини ГЕРБ, че са подкрепили предложението на ДПС.  В отговор от ДПС призоваха БСП да не ги използват за дъвка и ще получават отпор за всеки такъв опит. Лидерът на ДПС Мустафа Карадайъ пък опоясни, че преподреждането на листата в местни избори се случва само със 7-8 гласа, за парламентарни с няколо стотин.  Междувременно се оказа, че и самите \"Обединени патриоти\" не са едини в позициите си. Искрен Веселинов от ВМРО обясни, че те са против предложението и за запазването на преференциите, и обвини ГЕРБ, че влизат в капана на ДПС и ги призова да ги оставят.  Йордан Цонев от ДПС пък отговори, че не са против мажоритарния вот, но преференциите не са такъв, а са чиста демагогия. По думите му партиите са политически брандове. Каква мажоритарност има в това да се брандираш, попита Цонев и добави: \"Аргументите за мажоритарност на преференцията е чиста демагогия\".", "date": "2019.02.14", "title": "НС реши: Номерата на партиите в бюлетините до 100, преференциите - от 101 нагоре"}
{"url": "https://www.monitor.bg/bg/a/view/in-vino-veriatas-157301", "text": "За мен няма никакво съмнение, че на 14 февруари почитаме християнския светец Трифон по стар стил или народния празник на лозаря и виното Трифон Зарезан. Това е така още откакто бях дете и откакто баща ми и дядовците ми също са били деца. Свети Валентин като „празник на любовта“ долетя в живота на българите заедно с чалгата, кафенетата в гараж, порноизданията на евтина хартия и голфовете втора употреба. Между другото православната църква почита светец с име Валентин на 6 юли, когато отбелязва и деня на доста по-прославения по нашите земи св. Сисой. А католическата църква изобщо и не отбелязва светец с такова име. Т.нар.  и разточителството. Всички виждаме кичозните картички с безвкусни послания, розовите балони и евтиния шоколад във формата на сърце. Свети Валентин на 14 февруари е празник, за който разбрахме от американските ситкоми и някак папагалски припознахме като свой. Разбираемо е, че младите хора се прехласват по „валентинките“, бонбоните и т.н., защото по своята външност този „празник“ е шарен, красив, весел, свързан с прекрасното чувство на любовта. Но мене ако питате, ден на любовта е абсолютно всеки ден, независимо дали сте влюбен в прекрасна жена, или обичате децата си, братята, сестрите, родителите, приятелите си. Да припознаваме като свои такива чужди традиции, съвсем не е безобидно, дори е опасно за българската идентичност, за културата и за нацията ни. Защото забравяме собствените си традиции и обичаи и привнасяме чужди, които ни обезличават и в крайна сметка принизяват съпротивителните ни сили като народ. А що се отнася до св. Трифон, който почитаме на 1 февруари (народът масово си го отбелязва по стар стил на 14-и), той е мъченик, светец лечител, почитан в християнството. Бил е едва 17-годишен младеж, когато излекува тежко болната дъщеря на римския император Гордиан III. Новият император Деций Траян обаче се оказва непримирим враг на християнското учение. Той заповядва всички по-тачени последователи на Христос да бъдат изправени пред съд. Сред тях е и Трифон, който не пожелава да се отрече от вярата си и загива като мъченик – посечен е с меч през 248 година. Точно заради такива ярки подвизи на древните светци нашите предци в Европа масово приемат християнството. И тъй като св. Трифон произхожда от малоазийската провинция Фригия, която била прочута с лозарството и винопроизводството си, и до днес той се счита за покровител на винарите. Мисля, че е излишно да напомням колко дълбоко е заложено виното в културата на българина. Почти всеки знае какво става в края на септември и началото на октомври в българските градове и села – носи се една сладостна гроздова възбуда, защото всеки си слага виното. За да избие на всенародно веселие на Трифон Зарезан – цели два пъти, по стар и по нов стил. А колко народни песни имаме за виното, колко пословици, колко поети са го възхвалявали...Нека си припомним и латинската сентенция - In vino veriatas, in aqua sanitas - във виното е истината, във водата е здравето. Наречете ме банален, но смятам, че паметта на един християнски светия, дал живота си за вярата, е по-важна от made in China валентинките. Хубавият ни народен празник на лозарите, с ритуала по зарязване, с плискането на менче вино в лозята, с веселбите след това пък е много по-забавен от „празника на любовта“. Именно в старите традиции се крият ценности като морал и любов към нашите си обичаи. А традицията на светивалентинското пазаруване е свързана само с външната показност и материализма.", "date": "2019.02.14", "title": "In vino veriatas"}
{"url": "https://www.monitor.bg:443/bg/a/view/razsledvaneto-sreshtu-mitio-ochite-pred-final-157297", "text": "Разследването срещу Димитър Желязков – Митьо Очите е пред своя край и скоро след екстрадицията му в България ще му бъдат повдигнати окончателни обвинения, съобщи зам.-главният прокурор Иван Гешев. В петък с късен полет от Истанбул Желязков ще бъде екстрадиран у нас, след като изкара няколко месеца в затвор в Турция. \"Спрямо Димитър Желязков – Митьо Очите ще поискаме мярка за неотклонение \"задържане под стража\". Ние сме си свършили работата. Разследването е пред приключване. Събрани са всички необходими доказателства. Предстои предявяване на окончателни обвинения на всички привлечени под отговорност, предстои те и защитниците им да се запознаят с всички материали по делото. Това е процес, който според българското законодателство може да продължи и кратко, и дълго, зависи дали защитниците на обвиняемите са добросъвестни\", обяви Гешев. Зам.-главният прокурор за пореден път обясни, че процедурата по екстрадицията се е проточила шест месеца заради правилата в турската страна. Митьо Очите ще бъде предаден на родните власти утре на летище \"Ататюрк\" в Истанбул. Съгласно предварително обявената информация той ще бъде поет от трима служители от Главна дирекция \"Охрана\", които ще го конвоират с редовен полет до София. Той ще бъде задържан от прокурор за 72 ч, за да може в събота обвинението да му иска постоянен арест от съда. През това време на Очите ще му бъдат разяснени всички права, ще го питат и дали ще даде обяснения по делото. Димитър Желязков бе задържан в Истанбул на 04.08.2018 г. в изпълнение на молба за неговото международно издирване и задържане за целите на наказателното му преследване в България по наказателно производство на Специализираната прокуратура. В срока на задържането му главният прокурор отправи молба за екстрадиция на Желязков в съответствие с Европейската конвенция за екстрадиция, която е уважена от турските власти.", "date": "2019.02.14", "title": "Разследването срещу  Митьо Очите пред финал"}
{"url": "https://www.monitor.bg:443/bg/a/view/dojivotnicite-u-nas-sydjat-dyrjavata-za-seks-bez-kameri-157295", "text": "13 доживотници у нас, подкрепени от двама излежаващи над 20-годишни присъди, както и жените на трима от тях съдят държавата с искане да им бъде позволено да правят секс в пандиза без камери. Груповата жалба е подадена от пандизчии от затворите в София, Варна, Плевен, Пазарджик, Стара Загора и Белене срещу заповед Л-721 от 29 февруари 2016 г. на главния директор на Главна дирекция „Изпълнение на наказанията“ (ГДИН) в частта й, която регламентира реда на провеждане на удължено свиждане за срок до 4 часа, научи „Монитор“ от ВАС. Това е поощрителна мярка за затворниците, като свиждането се провежда в и в присъствието на надзиратели. В жалбата си затворниците искат от съда да отмени акта като нищожен или незаконосъобразен поради противоречие с основни права, установени и гарантирани от конституцията. Те недоволстват, че не се зачита правото им на личен и семеен живот и защитата на личните им данни. На първа инстанция в Административен съд София-град делото е загубено. Магистратите са отказали отмяната на заповедта, с която е регламентиран редът на т.нар. удължено свиждане. Мотивите на магистратите са, че заповедта е издадена от компетентен орган и има законови основания. Удълженото свиждане е награда, няма факти, че се извършват действия, които нарушават гарантирани права и свободи. Доколкото се касае за режим на изтърпяване на наказание, общественият интерес и сигурността на местата за лишаване от свобода заключава съдът. Той не открива и нарушения на защитата на личните данни. Затворниците са били информирани за възможното видеонаблюдение чрез заповедта на директора на ГДИН. Очаква се делото във ВАС да бъде насрочено за средата на март тази година. По искане на председателя на ВАС Георги Чолаков то ще бъде проведено в зала в Съдебната палата. Причината е, че във ВАС няма конвойна, тъй като там не се провеждат такива дела, това е първото по рода си. Затворниците жалбоподатели са отправили писмено искане да присъстват лично на делото и затова се налага да бъде осигурено конвоирането им в достатъчно голяма зала, за да побере всички страни по делото. Всеки от тях се бъде конвоиран от двама души от Главна дирекция „Охрана“. Според запознати сред недоволните, че семейните свиждания се провеждат в присъствието на надзиратели и се следят от камери, е и австралиецът Джок Полфийман, който изтърпява 20-годишна присъда за убийството на студента Андрей Монов в центъра на София. Част от жалбоподателите е и излежаващият 30 г. затвор сериен убиец Станислав Ангелов – Сиси, който има в досието си четири екзекуции. Той изтърпяваше наказанието си в софийския затвор, но през май 2018 г. бе преместен в затвора в Пазарджик, тъй като подбуждал останалите затворници към неподчинение - подстрекавал ги към бунт и ги „съветвал“ да не взимат от храната, която им предоставяли от столовата.", "date": "2019.02.14", "title": "Доживотниците у нас съдят държавата за секс без камери"}
{"url": "https://www.monitor.bg:443/bg/a/view/sedem-jeni-obvinjavat-rajyn-adams-v-tormoz-157277", "text": "Седем жени са станали жертви на сексуален и вербален тормоз от страна на певеца и автор на песни Райън Адамс, сочи публикация на в. \"Ню Йорк таймс\". Материалът на изданието е базиран върху разкази на близки и приятели на потърпевшите, които твърдят, че изпълнителят на Do You Still Love Me им е предлагал професионална помощ, след което нещата са излизали извън допустимите рамки. От изданието казват също, че са имали достъп до над 3000 текстови съобщения, сред които някои \"откровено непристойни\". Бившата съпруга на Райън Адамс - актрисата Манди Мур, изтъква, че той е упражнявал психически тормоз над нея. Разводът на двойката е финализиран през 2016 г. Адамс отрича обвиненията. Извинявам се искрено и безрезервно, ако някога съм обидил някого\", написа в социалните мрежи той.", "date": "2019.02.14", "title": "Седем жени обвиняват Райън Адамс в тормоз"}
{"url": "https://www.monitor.bg:443/bg/a/view/oshte-12-sluchaja-na-morbili-v-razlog-157288", "text": "Установени са още 12 случая на морбили в Разлог. Това съобщи на брифинг в Министерството на здравеопазването държавният експерт от Дирекция \"Здравен контрол\" Радосвета Филипова. „Днес ви съобщихме за 5 случая на морбили, които са лабораторно доказани. Следобед имаме актуална информация за още 12 случая, които са пребивавали в Детско отделение по същото време. Три от тях са развили типична клинична картина на морбили. Това са деца във възрастовата група от пет месеца до девет години. Те са приети в периода от 1-ви до 14-ти февруари в Детско отделение на Разлог с различна диагноза – обикновено остра вирусна инфекция, пневмония, бронхиолит, такива диагнози, каквито са имали и другите три дечица, които са оттам“, обясни Филипова, цитирана от „Фокус“. „Всички деца са от този регион. Важното е, че тези деца са от издирените вече контактни, тоест от Детското отделение, за които ние Ви съобщихме от общия брой 145. Тъй като издирени се водят и контактните деца, които са били вътре в самото Детско отделение“, допълни Филипова. Към момента лабораторно потвърдени са пет случая. 12-те са с типична клинична картина и за тях са изпратени проби късно днес. „От тези 12, към настоящия момент е издирен имунозационният статус на 5 деца, тъй като три са в доимунизационна възраст, тоест те са под 13 месеца и още не подлежат на имунизация. Също така две деца, които са на три и девет години са имунизирани, но на останалите все още се издирва имунозационния статус“, допълни експертът. „Разпоредено е на управителя на болницата да затвори детското отделение. Да не се приемат и да не се изписват нови пациенти. Веднага РЗИ-Благоевград разпореди и издирването на всички неимунизирани лица до 18 годишна възраст, които подлежат на имунизация срещу морбили. Тъй като първите заболели са именно такива. Те са подлежали на имунизация, но не са имунизирани, заради често боледуване. Осигурили сме достатъчно количество ваксини. Разпоредили сме имунизацията срещу морбили да се извършва с приоритет не само на тези, които подлежат на 13 месечна възраст и на 12 години, а и на тези, които сега ще бъдат издирени, като неимунизирани навреме или като липсваща имунизация. Тъй като се оказва, че има и такива, за които просто няма данни дали е изгубен имунизационния паспорт или са се местили от област в област\", каза още Радосвета Филипова. Според нея на този етап не може да се говори за епидемия. „На този етап говорим за взрив, който най-вероятно има източник, внос от чужбина. Това е единственото възможно обяснение, тъй като на територията на страната последните две години и повече въобще няма местен случай. Всички взривове, които се развиват са с внос от чужбина“, каза тя.  ", "date": "2019.02.14", "title": "Още 12 случая на морбили  "}
{"url": "https://www.monitor.bg:443/bg/a/view/chashkata-na-britankata-nagore-s-tri-razmera-157285", "text": "Гърдите на британките са се увеличили с три размера през последното десетилетие, установи проучване, цитирано от в. \"Дейли мейл\". Националното изследване било поръчано от веригата магазини \"Селфриджис\". То констатира, че чашките на сутиените, които най-често си купуват поданичките на Нейно Величество, са с размер 36DD. През 2008 най-търсените са били моделите с размер 34B. Експертите свързват този ръст с критичното затлъстяване на населението в Обединеното Кралство. \"Жените трупат килограми, а с това се увеличават размерите на дрехите им. Същото важи и за сутиените. Понастоящем наднормено тегло се наблюдава при 60% от британските жени, като средният размер на дрехите им е XXL \", коментира ръководителят на Националния форум за борба със затлъстяването Там Фрай.", "date": "2019.02.14", "title": "Чашката на британката пораснала с три размера"}
{"url": "https://www.monitor.bg:443/bg/a/view/djakpotyt-rekordior-ocelja-v-denja-na-lubovta-i-vinoto-157292", "text": "Джакпотът в играта \"6 от 49\", който в тираж №13 на БСТ даваше шанс за спечелване на рекордна сума от един играч, оцеля в Деня на любовта и виното 14 февруари след изтегляне на шестте числа 17, 19, 24, 30, 38, 42. В него се натрупаха 8 242 227 лева с новите 138 213 лв., с които порасна за последните 3 дни. Очаква се той да достигне до 8,4 млн. лева за тираж №14, като скокът ще е с още около 160 000 лева. До момента рекордната сума в джакпот е 9 472 606,40 лева в тираж №92 за 2012 г. Той обаче беше разделен между двама играчи, заложили в Перник и Бобошево, които взеха по 4 736 303,20 лева. Рекордьор по индивидуална печалба пък е Тодор Крантов от Съединение, който взе от тираж №34 за 2017 г. 7 940 616,60 лева. При тегленето на тираж №13 деветима тото любители стигнаха на едно число от заветната шестица в \"6 от 49\", но трябваше да се задоволят с петици. Четворките са 801, а тройките - 15 085.", "date": "2019.02.14", "title": "Джакпотът рекордьор оцеля в Деня на любовта и виното"}
{"url": "https://www.monitor.bg:443/bg/a/view/rusnacite-vlubeni-ruskinite-ne-157287", "text": "Почти 60% от руснаците признават, че в момента са влюбени - влюбените мъже са повече (66%) от влюбените жени (54%), показва проучване на Руския център за изследване на общественото мнение (ВЦИОМ). Всеки трети е заявил, че не е влюбен в никого (38% от запитаните). От възлюбения се очаква преди всичко да проявява внимание (22%), грижа (19%) и взаимност (8%). Подаръци от своите половинки очакват да получат 7% от запитаните, а самите влюбени подаряват подаръци два пъти по-често (13%). Проучването е проведено на 12 февруари 2019 г. чрез интервю по стационарни и мобилни телефони. Отговорили са 1600 респонденти на възраст над 18 години. На 14 февруари в много страни се отбелязва Денят на Свети Валентин като празник на влюбените. У нас празникът е от светски характер.", "date": "2019.02.14", "title": "Руснаците влюбени, рускините - не"}
{"url": "https://www.monitor.bg:443/bg/a/view/arestuvaha-antimafiot-za-uchastie-v-grupata-za-reket-ot-4-to-rpu-157296", "text": "Служител на ГДБОП е арестуван и обвинен в сряда като част от организираната престъпна група за рекет, състояща си от полицаи от Икономическа полиция в 4-то РПУ в София. Това съобщи главният прокурор Иван Гешев. Полицаят е бил част от бандата, докато и той работел в същото районно. Антимафиотът е обвинен като участник в организираната престъпна група, няма обвинение за получаването на подкупи. Събрани са доказателства за няколко случая, в които той е предупреждавал търговци на магазини в района на полицейското управление кога предстоят акции на колегите му срещу фалшиви стоки. \"Още тогава казахме, че в хода на разследването може да бъде разширен кръгът на обвиняемите. Събрани са достатъчно доказателства и днес към наказателна отговорност е привлечено още едно лице. Този служител е бил част от служителите на 4-то РПУ. Към този момент, от около година или малко по-малко, той е служител на ГДБОП. Дейността, заради която е привлечен към наказателна отговорност, няма нищо общо с дейността му в ГДБОП\", обясни Гешев. \"Продължаваме борбата да си изчистим къщичката. Въпреки че това са наши колеги, който не спазва закона, ще си носи последствията\", допълни главният секретар на МВР главен комисар Ивайло Иванов. В края на януари Специализираната прокуратура повдигна обвинения на четирима полицаи, начело с ръководителя на сектор „Икономическа полиция“ в районното Красимир Кръстев. Според обвинението от 2017 до 2019 г. те са рекетирали търговци от столицата за суми между 200 евро и 2000 евро като \"такса спокойствие\". Трима от тях са с мярка за неотклонение \"задържане под стража\", а един е с парична гаранция заради здравословното му състояние.", "date": "2019.02.14", "title": "Арестуваха антимафиот за участие в групата за рекет от 4-то РПУ "}
{"url": "https://www.monitor.bg:443/bg/a/view/identificiraha-tretija-zapodozrjan-za-otravjaneto-na-skripal-157294", "text": "Третият заподозрян за отравянето на Сергей Скрипал е идентифициран като Денис Сергеев, високопоставен офицер от ГРУ, съобщи сайтът Белингкат, цитиран от Ройтерс. Това е истинското име на агента на ГРУ \"Сергей Вячеславович Федотов\". Днес разследващата група \"Белингкат\" (Bellingcat) разпространи нови подробности, включително това как изглежда Сергеев. Това е третият агент на Главното управление на Генщаба на руската армия (по-известно от съветските времена като Главно разузнавателно управление, ГРУ). Първите двама заподозрени за отравянето на двойния агент са Александър Мишкин и Анатолий Чепига.", "date": "2019.02.14", "title": "Идентифицираха третия заподозрян за отравянето на Скрипал"}
{"url": "https://www.monitor.bg:443/bg/a/view/pak-afrikanska-chuma-okolo-devnja-157286", "text": "Стопаните на домашни прасета в 3-километровата зона около квартал „Повеляново“ в Девня трябва да заколят сами животните си, призова зам.-министърът на земеделието и храните, д-р Янко Иванов. Това стана на заседание на регионалната епизоотична комисия, свикано след последния случай на африканска чума, регистриран в квартала. Според експерта, става въпрос за около 10 прасета, чието умъртвяване е желателно, за да се предотврати риска от разпространение на заболяването. Африканска чума бе открита при дива свиня, намерена край „Повеляново“. Ловци започнали да я разфасоват и едва, когато започнали да обработват трупа на животното в една от къщите, установили нещо нередно. Властите посочват, че намереното месо е иззето и загробено, а мястото е дезинфекцирано. Няма данни някои от ловците да отглежда домашно прасе. На този етап няма да се поставят контролно-пропусквателни пунктове. Свинекомплексите ще продължават да работят, но при железни мерки за биосигурност, без търговията им да бъде спирана. Животните ще бъдат изследвани за африканска чума на всеки 15 дни. Ще бъдат избрани и подготвени терени за загробване в случай, че заразата влезе в индустриалните ферми. На кметовете е разпоредено да извършат инвентаризация на домашните прасета в населените места, за които отговарят. Забранено е организирането на пазари. Полицията трябва да засили контрола върху превозването на животни, като автомобилите ще се проверяват, освен за живи животни, и за нелегално пренасяне на разфасовано месо. „С ловците решихме да се извърши едно претърсване на района, което ще изисква малко повече време. Колкото по-дълго стоят обаче труповете на такива животни, толкова по-голям е рискът да ги разнесат хищници или други прасета да влязат в контакт с тях“, каза зам.-министър Иванов. Той допълни, че ако възникне заболяване и при домашните животни, в засегнатия район превантивно ще трябва да се избият прасетата. Обясни още, че обезщетения ще бъдат изплащани само, ако животните са официално регистрирани. „Очакваме завишение на броя на подобни случаи в района. Приканваме стопаните да не отглеждат прасета, защото близките 1-2 години ще са рискови. Инфекцията е тук. Тези, които имат домашни прасета е най-добре да ги изколят, защото в противен случай ще стигнем до ситуацията в Тутраканци“, предупреди д-р Георги Чобанов от Българската агенция по безопасност на храните.", "date": "2019.02.14", "title": "Пак Африканска чума около Девня  "}
{"url": "https://www.monitor.bg:443/bg/a/view/kardiolozi-dobrovolci-pregledaha-bednjaci-v-socialna-kuhnja-157273", "text": "Кардиолози – доброволци от три големи болници в София измериха кръвното и консултираха над 500 бедни столичани, които обядват всеки ден в социалната трапезария, организирана по инициатива на омбудсмана Мая Манолова в двора на храма „Св. св. Кирил и Методий“. Лекарите бяха от Университетската болница „Св. Анна“, Александровска и „Аджъбамед сити клиник“. Голяма част от хората за пръв път мереха кръвното си налягане и виждаха кардиолог в живота си. Една от тях бе Алектсандрина Иванова. 60-годишната жена е без доходи и е с прекъснати здравноосигурителни права. Същевременно, тя няма навършени години за пенсия и не може да ползва безплатни медицински услуги. Д-р Васил Колев от Александровска болница премери кръвното й налягане и установи, че според показателите горна граница 140, долна – 90, жената е в граничното състояние на хипертонията. След безплатната консултация д-р Колев и подари кутия с лекарства за регулиране на кръвното налягане, като й обясни как да ги приема, за да нормализира показателите. „Благодаря, докторе. Не съм подозирала, че имам високо кръвно, а и да имам, нямам пари за прегледи и лекарства“, въздъхна жената. Тя обядва вече 40 дни в социалната трапезария, откакто е открита. За това време доброволците раздават топла супа и хляб на 800 – 1000 човека всеки ден. Продуктите са дарение от производители и големи вериги за хранителни стоки. Храната се приготвя от лицензирана кетъринг-фирма. Организаторите споделиха, че имат нужда от още хляб, както и от продукти, тъй като социално слабите, посещаващи социалната трапезария стават все повече. Един от по-новите, които се хранят всекидневно в нея е 32 – годишният Васко. Младият мъж няма близки, няма професия, но умее да чете и пише, макар и трудно. Твърди, че не пие и не пуши. Това потвърждават и доброволците, които са възхитени от него. Независимо, че мъжът идва всеки ден гладен в социалната трапезария, преди да вземе купичката със супа и двете филиики хляб пита има ли боклук за изхвърляне, нещо за пренасяне или въобще някаква работа, която може да извърши. „Прави го от добро сърце, не иска пари за това. Васко благодари по този начин за храната, която получава макар и да не му е задължение“, разказват момичетата, които идват тук всеки ден да раздават храна, като доброволки. „Ако не бяха тези добри хора тук, нямаше да преживея зимата. Покрив имам, живея в общинско жилище, засега ми помагат от общината, но храна няма\", разказва житието – битието си Васко. \"Благодаря ви, не знам как да ви благодаря\", обръща се той към доброволците и от очите му потичат сълзи. После се усмихва и прегръща голямото пухкаво сърце, което някой от доброволците медици му е подарил, настанява го до себе си на масата и засърба горещата чорба. След като изяде и последната трошица от филииките хляб, Васко също отиде да му премерят кръвното налягане. Инициативата за безплатните прегледи бе по повод Деня на любовта. „Любовта, която носим в сърцата си, има различни измерения. Но грижата, вниманието, човешкото отношение към ближния и особено към най-уязвимите хора, са най-висшата й проява. Неслучайно избираме този ден за инициативата и неслучайно каним лекари, предимно кардиолози, защото в основата е сърцето, което за да дава любов, трябва да е здраво“, заяви омбудсманът Мая Манолова. „Празнуваме свети Валентин, свети Трифон Зарезан, но има хора, които не могат да си позволят малките неща. Тук сме, за да им помогнем със своя професионален опит“, каза проф. Найденка Златарена – началник на Интензивното кардиологично отделение в болница „Аджъбадем сити клиник“ и сяда да консултира следващия пациент в социалната трапезария.", "date": "2019.02.14", "title": "Кардиолози прегледаха над 500 софиянци в социална кухня "}
{"url": "https://www.monitor.bg:443/bg/a/view/750-lv-pomosht-za-prevencija-i-integracija-157271", "text": "Увеличение на максималния годишен размер на еднократната помощ за превенция и реинтеграция на детето в семейна среда до 750 лв. Това предлагат от социалното министерство с промените в Наредбата за условията и реда за осъществяване на мерки за предотвратяване изоставянето на деца и настаняването им в институции, както и за тяхната реинтеграция.  Сега еднократна помощ се равнява на 5-кратния размер на гарантирания минимален доход (ГМД), който от 2018-а е 75 лв. Предложението е той да се равнява вече на 10-кратен размер да достига до 750 лв. Еднократната помощ не е свързана с месечната издръжка и се отпуска, за да помогне при извънредни нужди в семейството. С поправките в наредбата ксе променя срокът за предприемане на спешни мерки за предотвратяване на изоставянето при непотърсено от родителите дете, което е прието в лечебно заведение. Предлага се вместо досегашните 7 дни срокът да се скъси на 24 часа от деня, в който детето е трябвало да бъде изписано. В доклада към наредбата на социалния министър Бисер Петков е посочено, че мерките за предотвратяване изоставянето на деца и настаняването им в специализирани институции ще се предприемат при постъпил сигнал за дете в риск от изоставяне или при подадено заявление в дирекция „Социално подпомагане“ (ДСП) за настаняване на дете в специализирана институция. Дирекцията от своя страна ще може служебно да предприема мерки за реинтеграция в семейството, непосредствено след настаняване на детето извън семейството по административен ред, като ще се запази и възможността родителите да подават заявление. Мерки за реинтеграция на детето в семейството могат да не се предприемат, когато е установено, че детето е жертва на злоупотреба, насилие, експлоатация или всякакво друго унизително или нехуманно отношение или наказание в семейството и съществува сериозна опасност от увреждане на неговото физическо, психическо, нравствено, интелектуално и социално развитие, когато поведението на родителите създава опасност за живота и здравето на детето, както и ако те не сочат изменение на обстоятелства, довели до настаняване на детето извън семейството. С промяната се въвежда изискване за изготвяне на социален доклад след извършено проучване, който да включва заключение за наличие или липса на констатирани рискове от изоставяне и мотивирано предложение на социалния работник за предприемане на мерки за предотвратяване на изоставянето.", "date": "2019.02.14", "title": "750 лв. помощ за превенция и реинтеграция на детето в семейството "}
{"url": "https://www.monitor.bg:443/bg/a/view/varna-e-pyrva-u-nas-po-broj-na-priemni-semejstva-157282", "text": "146 професионални приемни семейства на територията на област Варна са ангажирани в проект „Приеми ме 2015“, което поставя града на първо място в цялата страна. 15 от децатa са с увреждания. За сравнение, в област Пловдив приемните семейства са 90, в София – 76, в Бургас – 52. Проектът се реализира от Община Варна в партньорство с Агенцията за социално подпомагане на територията на 9 общини, сред които са още Аврен, Аксаково, Белослав, Варна, Вълчи дол, Девня, Долни Чифлик, Дългопол и Провадия. Създаден е областен екип по приемната грижа, съобщиха от общинската дирекция „Социални дейности“. Утвърдените професионални приемни семейства на територията на община Варна са 51, с настанени в тях 41 деца, от които 10 с увреждания. Данните показват още, че общият брой деца в областта, ползвали през минавалата година услугата „Приемна грижа“ е 197, като в община Варна са 101, от които с увреждания – 11. Други 133 хлапета са получили съпътстващи социални услуги, а осиновените деца в България и чужбина са 56. За последната година са подадени 31 заявления от кандидати за приемни семейства. От тях са утвърдени 24, а от 5 февруари започва базово обучение на други трима от кандидатите. От началото на годината има увеличение и на възнагражденията на приемните родители с 10% , като за 1 дете се получава 150% от минималната работна заплата, определена за страната, или 840 лв., за 2 деца - 896 лв. и за 3 деца -  952 лв. От бюджета на проекта се изплаща и месечна помощ от около 300 лева. За деца с ТЕЛК, има допълнителна месечна добавка. Проектът „Приеми ме“ се реализира на територията на община Варна от 2015 година, като целта му е да предоставя в семейна среда алтернативна форма за отглеждане на деца, изпаднали в социален риск и изолация.", "date": "2019.02.14", "title": "Варна e шампион по брой на приемни семейства"}
{"url": "https://www.monitor.bg:443/bg/a/view/boksiorkite-startiraha-s-pobeda-i-4-zagubi-na-strandja-157279", "text": "Победа и 4 загуби записаха българските националки в първия ден на 70-ия международен турнир по бокс „Странджа“. Златислава Чуканова постигна единствения успех на ринга в зала „София“, като надигра с единодушно съдийско решение (5:0 гласа) Клаудия Мария Нечита (Рум) в кат. до 54 кг. На 1/4-финалите на 17 февруари българката ще се изправи срещу Меена Кумари Деви Майснам от Индия. И четирите ни представителки, които излязоха след Чуканова обаче загубиха своите срещи. При 57-килограмовите Марина Сивенова отстъпи пред румънката Лакрамиоара Перижок след прекратяване на мача в третия рунд. Сивенова е носителка на купа \"Балкан\" 2018 при девойките, а румънката миналата година бе спряна от Станимира Петрова на 1/2-финалите на турнира. Сега Петрова започва от втория кръг. Елина Георгиева загуби двубоя си в кат. до 54 кг срещу Айра Вийегас от Филипините с 0:5 гласа. За жалост, европейската ни шампионка в кат. до 64 кг Мелис Йонузова отпадна рано от борбата след загуба в първия кръг от индийката Пвилао Басуматари с 2:3 съдийски гласа. Същата участ имаше и най-опитната в състава ни – Деница Елисеева. В кат. до 60 кг тя не успя да се справи със Сандра Бругер (Швейц) и отстъпи с 1:4 съдийски гласа. Другата българска в категорията Аслъхан Мехмедова ще боксира направо във втория кръг срещу индийката Неераж.", "date": "2019.02.14", "title": "Боксьорките стартираха с победа и 4 загуби на \"Странджа\""}
{"url": "https://www.monitor.bg:443/bg/a/view/joan-todorov-se-klasira-za-gigantskija-slalom-157274", "text": "Българският алпиец Йоан Тодоров премина успешно квалификациите за място в гигантския слалом на световното първенство в Оре (Шв). Той стартира с №32 и завърши 25-и в първия манш, на 2,45 сек. от най-бързи - Аксел Лундквист (Шв), финиширал за 1:04,72 мин. Във втория 21-годишният ни национал мина с още 7 места напред, като стана 18-и, на 2,01 сек. от шведа, който запази лидерската позиция. Първите 25 от общо 120-те в пресявките си осигуриха участие на гигантския слалом на15 февруари. В него се пускат и първите 50 от световната ранглиста, сред които и и Алберт Попов. \"Много съм радостен, че преминах успешно квалификацията и ще карам утре в истинското състезание, коментира след състезанието Йоан Тодоров. - Условията бяха много тежки. Предишния ден валя дъжд през цялото време, днес също преваля между маншовете. Пистата издържа и съм доволен, че в крайна сметка продължавам напред.\" Тодоров се завърна на пистата в началото на сезона, след като се възстанови от тежка контузия. Той е дебютант на световно първенство при мъжете.", "date": "2019.02.14", "title": "Йоан Тодоров се класира за гигантския слалом"}
{"url": "https://www.monitor.bg:443/bg/a/view/remontirat-naj-starite-vlakove-na-metroto-v-sofija-157269", "text": "Най-старите влакове, които се движат по линиите на софийското метро, ще бъдат ремонтирани, реши Столичният общински съвет. „По предложението на „Метрополитен“ ще започнем поетапен капиталов ремонт и модернизация на първите влаковете, които се движат от пускането на метрото през 1998 г. Средно на година влаковете в подземната железница изминават 120 хил. км. Това налага да започнем основен ремонт на първите 12 влакови композиции“, обясни Фандъкова. Общо предвидените средства в програмата за модернизация и основен ремонт са 33,6 млн. евро. За третия лъч на метрото, които в момента се строи, от „Московска“ 33 са закупили 20 нови мотриси, като 13 от тях вече са у нас. В момента машинистите, които ще управляват новите влакове, се обучават на специален тренажор. Возилата са с намалено потребление на електроенергия, намалени нива на шум, както и с опция за движение без машинист. Целите влакове са проходим, за разлика от тези в момента, при които вагоните са отделени. По новата линия машинистите ще са с ограничени функции, но те ще бъдат обучени и за работа на ръчен режим. През останалото време ще следят основно за безопасността на пътниците.", "date": "2019.02.14", "title": "Ремонтират най-старите влакове на метрото в София"}
{"url": "https://www.monitor.bg:443/bg/a/view/germanija-se-prisyedini-kym-natovskite-dyrjavi-boreshti-se-za-kibersigurnost-157278", "text": "Германия ще се присъедини към държавите от НАТО, които поставиха капацитета си за борба срещу компютърни атаки на разположение на средствата за киберсигурност на Алианса, предаде Франс прес. НАТО смята киберпространството за театър на конфликти и ежедневно се налага да осуетява кибератаки. Идентифицираните противници са Русия и Китай, криминални групи и \"хактивисти\" (киберпирати), отбелязва агенцията и припомня, че през 2016 г. съюзниците се ангажираха да подобрят средствата си за киберотбрана и да третират киберпространството като сфера на операции, в която НАТО трябва да се отбранява също толкова ефикасно, колкото и по суша, въздух и море. Решението на Германия беше съобщено на съюзниците й на срещата на министрите на отбраната от Алианса в централата на НАТО в Брюксел. Берлин ще постави целия си капацитет, включително офанзивни елементи, на разположение на алианса. САЩ, Великобритания, Дания, Холандия и Естония вече предоставиха на Алианса средствата си за борба, като го обявиха публично, смятайки, че заплахата от силна и организирана контраатака може да възпре потенциалните агресори. Какко и при другите военни ресурси като танкове и самолети, членовете на Алианса запазват контрола си върху своите киберспособности и го предоставят на НАТО при поискване за мисии и операции. Личните данни на хиляда политици и известни личности в Германия, сред които и канцлерката Ангела Меркел, изтекоха в интернет в началото на януари и аферата шокира страната. Задържан бе 20-годишен мъж, смятан за автор на пиратската атака. През последните години Бундестагът и политическите партии станаха мишена на кибератаки, извършвани, според Берлин, от чужди разузнавателни служби. Русия е смятана от Запада за най-голямата заплаха след серия атаки, приписвани на Кремъл, срещу най-разнообразни мишени, като световни спортни организации, Демократическата партия в САЩ и Организацията за забрана на химическите оръжия, базирана в Холандия. В доказателство за нарастващото значение, което страните от НАТО придават на киберсигурността, Великобритания обяви, че възнамерява да отпусне 65 милиона лири за офанзивен капацитет в тази сфера.", "date": "2019.02.14", "title": "Германия се присъедини към натовските държави, борещи се за киберсигурност"}
{"url": "https://www.monitor.bg:443/bg/a/view/jp-morgan-chase-puska-svoja-kriptovaluta-157281", "text": "Една от най-големите инвестиционни банки в света JP Morgan Chase, обяви плановете си да пусне своя криптовалута - JPM Coin, съобщи CNBC. Виртуалната валута ще служи за мигновени разплащания между клиенти на банката. Очаква се до няколко месеца да започне нейното изпробване. Медиите припомнят, че преди 2 години шефът на JP Morgan Chase Джейми Даймън нарече криптовалутите мошеничество, по-лошо от преживяното от холандците по време на треската за лалета. Става въпрос за събития от февруари на далечната 1637 година, когато договорите за луковиците на лалетата се продават на цени, надхвърлящи 10 пъти годишния доход на обучен занаятчия. Обикновено се приема, че това е първият регистриран икономически балон в историята.", "date": "2019.02.14", "title": "JP Morgan Chase пуска своя криптовалута"}
{"url": "https://www.monitor.bg:443/bg/a/view/plovdivski-uchenici-se-sreshtnaha-s-izvesten-rejisior-157276", "text": "Третокласниците от ОУ “Васил Левски“ гр. Пловдив се срещнаха и разговаряха с продуцента и режисьор от шотландски произход Стивън Люис Симпсън, който години наред твори и живее в Холивуд, Лос Анджелис. Въпреки стеснителността, предизвикана от силно вълнение, учениците успяха да зададат въпроси на английски език, показвайки сериозните си знания и умения за свободен разговор по нелеката тема за живота и изкуството, сподели техният учител Оля Тянковска. Срещата е преминала под мотото “Ние всички трябва да се научим да се изслушваме“. „Това послание на режисьора е винаги актуално и често трябва да си го повтаряме както в училище, така и на улицата и на обществени места в официална обстановка.“, коментира още преподавателят. Разговорът на малчуганите с режисьора продължил с въпроси за кариерата му, филмите и мечтите му. Той разказал на третокласниците, че неговите сценарии не са плод на случайна фантазия, всеки негов филм е свързан с определена добра кауза и е в подкрепа на обществото. Учениците научили какво е да имаш мечта и да я преследваш, какво е да си човек с кауза и да посветиш живота си на другите. Срещата преминала с въпроси за новия му филм „Нито вълк-нито куче“, който предстои да гледаме на кинофестивала в град Пловдив през април. Учениците се запознали и с разказа за индианци, които са кореното население на американския континент. Научили как е сниман филмът, как са избрани актьорите и разгледали множество кадри от снимачния процес. Новият проект на Симпсън е свързан с каузата за популяризиране на индианската култура по света и това гласът им да бъде чут и да живеят щастливо и свободно в земите си. След прожекцията децата се снимали с режисьора  и получили автографи.", "date": "2019.02.14", "title": "Пловдивски ученици се срещнаха с Стивън Люис Симпсън "}
{"url": "https://www.monitor.bg:443/bg/a/view/unikalna-chasha-v-4-cvjata-hit-v-izlojbata-bg-arheologija-157263", "text": "Уникална стъклена чаша от ІІІ-ІV век, реставрирана по специална авангардна технология в Германия, ще бъде показана за пръв път у нас на 12-ата изложба „Българска археология“, която се открива тази вечер от 18 ч. и ще може да се види до 14 април в Залата за временни експозиции на Националния археологически институт с музей към БАН. Фрагментите от стъкления оригинал, намерени край Ямбол, са прикрепени с тънки нишки към плексигласова форма за основа, не са използвани лепила и други химикали и във всеки момент във възстановения експонат могат да бъдат направени промени при откриване на още елементи от него, обясни за „Монитор“ археологът Марио Иванов. Подобни чаши са много редки, но само една от тях е реставрирана по тази технология, подчерта той. Уникалността на конкретната реликва е в багрите на декорацията (латински букви и стилизирани „клонки“): тя е в 4 цвята – син, зелен, кафяв и лилав, което я прави единствена по рода си. За пръв път е изложена и костна игла за татуировки, открита в селищна могила край Дуранкулак редом с изцяло запазена върху камък червена охра. „Не знам у нас да има друга такава игла. Няма литературни сведения дали хората по нашите земи в древността са се татуирали, поради климата човешката кожа не се е запазвала, но по намирани керамични човешки фигурки с украса можем да интерпретираме, че вероятно е било така“, коментира археологът Камен Бояджиев. Сред скъпоценните находки от последния археологически сезон са златен пръстен, позлатен кръст-реликварий от втората половина на ХІІ век, изящна и рядка фигурка на светец със злато и емайл от VІІІ век, златна монета на император Йоан ІІІ Дука Ватаци от ХІІІ век – всички от Трапезица. Между най-красивите експонати е и овален медальон със златна пластина с изображение на бик, датиращ от ІІ век, на който археолозите са се натъкнали в Ямболско. Изложбата и постери за общо 50 проучвания, различни като вид и хронология, от ранната праистория (палеолита) до късното Средновековие. Сред тях са продължаващите проучвания на пещерите Козарника и Бачо Киро, праисторическите селищни могили Юнаците, Дуранкулак и Козарева могила, къснобронзовият некропол при Балей, античните градове Аполония, Хераклея Синтика, Сердика, Филипополис и Улпия Ескус, средновековните български столици Преслав и Търново и др. Интересни находки са предоставили мащабните спасителни археологически разкопки на античния обект при Покровник, Благоевградско, по трасето на автомагистрала „Струма“. Някои от най-впечатляващите находки са още костено шило с врязана украса от късния палеолит от пещера Редака, богато украсени съдове урни от некропола на Балей, отлично запазена стъклена амфора от Покровник, глава от мраморна женска статуя от Хераклея Синтика и глава от статуя на император Аврелиан от Улпия Ескус, накити от некропола на Августа Траяна, Стара Загора, и т.н. Експозицията е първа в мандата на новия директор на НАИМ към БАН доц. д-р Христо Попов. Тя се открива точно на професионалния празник на археолозите 14 февруари. Нейни съорганизатори са 19 исторически и археологически музеи в страната, които предоставят находки от своите фондове. Доц. Попов разкри за \"Монитор\", че в следващия археологически сезон ще се наблегне на разкопките в Северозападна и Централна северна България - региони, които досега са донякъде пренебрегвани и оставяни на произвола на иманярите. Ще се работи по трасетата на газопроводи и друга инфраструктура във Видинско, Монтанско, Плевенско, Ловешко, Великотърновско.    ", "date": "2019.02.14", "title": "Уникална чаша в 4 цвята – хит в изложбата „БГ археология“"}
{"url": "https://www.monitor.bg:443/bg/a/view/vdigat-operacionna-zala-za-ivan-urukov-v-otkradnat-jivot-snimki-157262", "text": "Скенер и операционна зала, пригодена за нуждите на отдаден неврохирург, какъвто ще бъде героят на Иван Юруков в новата порция серии на „Откраднат живот“ - това са някои от новостите, с които се сблъсква екипът на медицинската драма при преместването на снимачната площадка. С двойно по-големи декори, изградени от нулата само за два месеца, поредицата ще се завърне в ефира на Нова тв още на 26 февруари. Епизодите обаче ще бъдат излъчвани само във вторник, сряда и четвъртък от 20 ч. Това означава, че зрителите ще получават с по една серия по-малко на седмица от „Откраднат живот“. Оказва се, че тези отношения между различните специалистите в реалния живот съвсем точно се пренасят и на малкия екран“, намигна Юруков. Той скача в престилката на д-р Деян Табаков в седмия сезон на поредицата, който ще премине под мотото „Любовта лекува“. Пред представители на медиите той изнесе и кратък урок по неврохирургия, като демонстрира новопридобитите си умения върху „пациентка“ в новата болница „Света Анастасия“, терен на която дава „София Тех Парк“. „Ние си казваме, че сами сме си взели решението да се преместим от „Свети Кирил“, но всъщност се случи така, че принудително трябваше да го вземем това решение“, уточни продуцентът Евтим Милошев. Сред новите лица, които зрителите ще разпознаят от екрана, е и Гергана Стоянова. Тя ще влезе в ролята на анестезиоложката Поли Грънчарова. Първият й досег до лекарите от основаната частна болница от Ина Фотева (Ирина Митева) обаче е от позицията на роднина на новоприет пациент. анонсира Стоянова. В първите епизоди на „Любовта лекува“ пък няма да се появят Христо Карагьозов (Владо Карамазов) и Виктория (Теодора Духовникова). Въпреки това от екипа успокояват, че героите ще се завърнат в историята съвсем скоро. Като повод за отсъствието им бе посочен натовареният график на актьорите. Любовна афера на д-р Галя Стилянова (Ралица Паскалева) и възобновена пристрастеност към наркотиците на д-р София Стаменова (Ернестина Шинова) са сред изненадите за телеманиаците, заложени на сценарно ниво в новия сезон на „Откраднат живот“. \"Любовта е най-големият двигател в живота ни! През изминалите 295 епизода се ангажирахме с теми като приятелството, предателството, гнева, представянето на стотици медицински случаи, но това, което най-силно вълнува зрителите, е именно любовта“, обясни още Милошев.", "date": "2019.02.14", "title": " Вдигат операционна зала за Иван Юруков в \"Откраднат живот\" (СНИМКИ)"}
{"url": "https://www.monitor.bg:443/bg/a/view/utre-otvarjat-ofertite-za-stroitelstvoto-na-13-km-ot-am-struma-prez-kresna-157283", "text": "Офертите за строителството на 13 км от АМ „Струма“ през Кресна ще бъдат отворени утре, съобщиха от АПИ. Те включват и проектиране на участъка между Кресна и Крупник в посока Кулата, който ще преминава източно от Кресненското дефиле по ново трасе. Проектът се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на оперативната програма до 2023 г. На 15 февруари се отварят офертите за лот 3.2.1 - от км 375+860 до км 389+100, и прилежащите пътни връзки. Индикативната стойност на поръчката е 444 796 305 лв. без ДДС. Лот 3.2.1 е с дължина 13,2 км. В участъка ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези. Достъпът до трасето ще бъде осигурено чрез 3 пътни възли: Пътен възел „Полето“ при км 379+470, който ще осигурява достъпа от посока Кулата до селата Брежани и Полето, както и включване в автомагистралата в посока София. Пътен възел „Мечкул“ при км 384+230, който ще осигурява достъпа от посока Кулата до селата Мечкул и Брежани, както и включване в автомагистралата в посока София. Пътен възел „Стара Кресна“ при км 387+620, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София. Офертите за лот 3.2.2 се приемат до 17,30 ч. на 18 февруари (понеделник) и ще бъдат отворени на следващия ден. Дължината на отсечката е 10,4 км. В лот 3.2.2 е включен и обходния път на Кресна, който е 5,5 км. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с населеното място Кресна. В лот 3.2.2 ще бъдат построени 4 тунела - „Тисата“ /171 м/, „Света Неделя“ /1,3 км/, тунел „Кресна 1“ /358 м/ и „Кресна 2“ /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукти с приблизителна дължина 5 км, както и 9 надлези и подлези. Чрез пътен възел „Кресна“ - при км 401+640, ще се осигурява достъпа в посока Кулата, София, път I-1. Индикативната стойност на обществената поръчка за лот 3.2.2 е 430 525 209 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство.", "date": "2019.02.14", "title": "Утре отварят офертите за строителството на 13 км от АМ „Струма“ през Кресна"}
{"url": "https://www.monitor.bg:443/bg/a/view/okonchatelno-zabranata-za-opovestjavane-na-izbornite-rezultati-ostava-157270", "text": "Забраната за оповестяване на изборните гласове в деня за размисъл остава. Това решиха народните представители при гласуването на второ четене на поправките в Изборния кодекс. Само ден по-рано на правната комисия депутатите гласуваха точно обратното и решиха забраната да падне. По-рано през деня обаче на ново извънредно заседание на правната комисия решението беше прегласувано и в крайна сметка забраната за оповестяване на данни от социологически проучвания в деня на размисъл и избори остава. Преди това депутатите отхвърлиха предложението на ДПС кампаниите да се водят на майчин език, както и идеята на БСП да има публичен регистър на избирателите, а членовете на секции да са със средно образование. Депутатите обаче решиха да гарантират на парламентарно представените партии и коалиции да има поне един член в РИК, ОИК, СИК. От това ще се облагодетелстват по малките партии като ,,Воля\" например. Междувременно народните представители отхвърлиха искането на партията на Марешки извънпарламентарните формации, но с членове в ЕП, да нямат представители в избирателната комисия - от ЦИК до СИК. В крайна сметка тези партии запазват правото си да имат членове в комисиите. На същата правна комисия се взе решение за РИК. В момента народните представители дебатират текста дали Информационно обслужване да осигурява машините за гласуване. Вместо по същество обаче, управляващи и опозиция се карат по принцип трябва или не да има машинно гласуване. Лидерът на БСП Корнелия Нинова пък взриви залата, след като от трибуната обясни, че промените в ИК обслужват ГЕРБ, които пък се готвели да фалшифицират изборите. Тя се закани, че ако поправките минат, те ще ги внесат в Конституционния съд, Венецианската комисия, пред омбудсмана, и ще искат президента Румен Радев да им наложи вето. Ще сигнализират и европейските посланици. В отговор Тома Биков обвини БСП, че правят внушения и това, което правят социалистите граничи с атака срещу демокрацията. Един от важните текстове в поправките е този за определяне на преференциите, по предложение на ДПС, което на практика представлява вдигане на прага. Предложението гласи, че преференциите се броят, само ако получените гласове за дадения кандидат са поне колкото избирателната квота - регионалната за парламанетарен вот, националната за евроизборите и общинската за местните избори. В момента прагът за преференция при евровота е 5%, а при изборите за НС и общинари - 7 на сто от общите гласове за съответната листа. Друга промяна е за номерата в бюлетините, които се запазват, но ще се разминават. Така партиите и коалициите трябва да са от 1 до 100, а за преференциите от 101 нагоре.", "date": "2019.02.14", "title": "Окончателно: Забраната за оповестяване на изборните резултати остава"}
{"url": "https://www.monitor.bg:443/bg/a/view/jensko-zlato-se-griji-za-kojata-v-studenite-dni-157264", "text": "За кожата трябва да полагаме грижи всеки ден, особено през зимата. Студът, вятърът, рязкото редуване на ниски температури навън и високи температури в помещенията водят до дехидратиране на кожата и намаляват нейната ефективност като защитна бариера на организма. С тези негативни последствия можете да се справите с помощта на подходяща козметика. Козметолозите съветват през зимата да се използват хидратиращи продукти, които да осигуряват на кожата така необходимата й влага, както и такива, които съдържат естествени масла и витамини - за подхранване. Изключително подходяща са студените дни е козметичната серия Shea/Karite на REFAN - с органично масло от ший, наричано още „женско злато“ - богато на незаменимите за кожата витамини А и Е, както и на микроелементи и мастни киселини. Счита се, че то е най-добрата грижа за кожата през студения сезон, защото набавя живителна влага и хранителни вещества за нея, поддържа еластичността й и клетъчното обновяване. Твърди се, че египетската кралица Нефертити дължала своята красота на редовното използване на маслото от ший. Със серията Shea/Karite можете да се погрижите за кожата през зимата от глава до пети: подхранващият крем за лице е подходящ за употреба сутрин и вечер и се препоръчва за суха и чувствителна кожа. Леката му и копринена консистенция се топи, без да оставя мазни следи. Макар и скрита под дебелите дрехи, кожата на тялото също има нужда от хидратация и за тази цел може да се доверите на подхранващия крем за тяло с органично масло от ший, чието използване козметолозите препоръчват, а шампоанът за коса и тяло Shea/Karite се грижи за сухата коса и кожа под душа. През зимата е важна и добрата грижа за крайниците. Кожата на ръцете и краката е изключително чувствителна и в студеното време става суха, склонна към загрубяване и напукване, затова е необходима интензивната й хидратация, за което са особено подходящи подхранващият лосион за ръце и кремът за крака от козметичната серия Shea/Karite. омбинираното използване на продуктите с „женско злато“ в състава си осигурява адекватна грижа за кожата през студените дни, за да се чувствате комфортно, уверено и със самочувствие.", "date": "2019.02.14", "title": "„Женско злато“ се грижи за кожата в студените дни"}
{"url": "https://www.monitor.bg:443/bg/a/view/tom-odell-pristigna-s-30-dushi-ekip-157250", "text": "Британската супер надежда Том Одел, пристигна ден преди първия си концерт у нас на 15 февруари. Талантливият младеж кацна на летище София на връх Свети Валентин. Той пътува с 30 души екип и беше настанен в хотел в сърцето на столицата, с гледка към най-емблематичните забележителности на града. Той специално е поискал да има допълнителни 24 часа в България, за да разгледа София, защото идва за пръв път у нас. Младият талант предпочита да вечеря заедно със своя екип, няколко часа преди концерта си, в специално обособена зона в НДК. Менюто на артиста включва плата със сирена и деликатеси, микс от свежи плодове, диетични напитки и висококачествено българско вино. По време на концерта си в зала 1 на НДК утре, Том Одел ще излезе с още трима музиканта – басист, китарист и барабанист. Феновете на изпълнителя ще имат невероятната възможност да го чуят как изпълнява хитовете си на живо за първи път у нас, като всички партии на пиано ще бъдат изсвирени лично от него! На сцената преди британската звезда ще се качи младият талант Tom Speight, който също гостува у нас за пръв път. Вратите на зала 1 на НДК ще отворят в 19:00 часа. Tom Speight ще излезе на сцената в 20:00 часа, а в 21:00 часа ще започне шоуто на Том Одел, което ще продължи около 2 часа. Цените на билетите са от 40 до 80 лева и все още могат да бъдат закупени.", "date": "2019.02.14", "title": "Tom Odell пристигна с 30 души екип"}
{"url": "https://www.monitor.bg:443/bg/a/view/cherven-desant-na-cherno-more-cska-157265", "text": "ЦСКА ще се радва на огромна подкрепа в първия си официален мач за годината. „Червените“ подновяват битката за титлата с гостуване на „Черно море“ в събота от 15 часа, като се очакват над 2000 „червени“ фенове да дерат гърла на трибуните. Настроението сред „армейците“ е приповдигнато след завръщането на Любослав Пенев начело на тима и очакванията, че отборът ще успее да пребори „Лудогорец“ в сблъсъка за първото място. Билетите за агитката на ЦСКА са по 6 лева, като 1000 от тях вече са изкупени. Част от феновете пък тръгват за мача още в петък вечерта, като ще пътуват до Варна с нощния влак на БДЖ. Преди мача срещу „Черно море“ ЦСКА е на второ място в класирането, изоставайки с 6 точки от „Лудогорец“ и има 4 аванс пред „Левски“. Очакванията са новият треньор Любослав Пенев да смени тактическата схема и да заложи на 4-1-4-1 във Варна, търсейки победата. Досега при предшественика му Нестор Ел Маестро „червените“ играеха с по-дефанзивното 4-2-3-1. ЦСКА тръгва за Варна в петък на обяд, а преди това Пенев ще даде пресконференция на стадион „Българска армия“ преди официалния си дебют начело на 31-кратните шампиони.", "date": "2019.02.14", "title": "„Червен“ десант на „Черно море“ - ЦСКА"}
{"url": "https://www.monitor.bg:443/bg/a/view/holandija-pravi-centyr-za-humanitarna-pomosht-za-venecuela-157267", "text": "Холандия ще създаде център за хуманитарна помощ за Венецуела на остров Кюрасао, предаде АФП. Холандските власти ще работят по този проект заедно с венецуелския опозиционен лидер Хуан Гуайдо и Съединените щати, обяви холандският министър на външните работи Стеф Блок. Венецуелската опозиция и няколко западни държави призоваха президента Николас Мадуро да даде разрешение за изпращането на хуманитарна помощ от САЩ за Венецуела, чиято икономика преживява сериозна криза. Холандия е една от около 50-те страни, признали или подкрепящи Хуан Гуайдо в качеството му на временно изпълняващ длъжността президент на Венецуела. Последната държава, която призна Гуайдо за временен президент на Венецуела, е Словения. Блок не посочи точна дата, на която центърът ще започне да работи. Гуайдо заяви, че американската хуманитарна помощ ще влезе във Венецуела на 23 февруари въпреки отказа на Николас Мадуро да разреши приемането й. Мадуро, който отрича във Венецуела да има глад, смята, че това е първият етап от военна интервенция на САЩ.  ", "date": "2019.02.14", "title": "Холандия прави център за хуманитарна помощ за Венецуела"}
{"url": "https://www.monitor.bg:443/bg/a/view/levski-obvyrza-georgi-dermendjiev-za-2-5-g-157266", "text": "Ръководството на „Левски“ обвърза дългосрочно наставника Георги Дерменджиев. Специалистът подписа официално договора си с клуба, който е за срок от две години и половина. Първоначалните информации бяха, че треньорът ще парафира за шест месеца с опция за още два сезона, но „сините“ решиха да внесат допълнително спокойствие и стабилност в отбора, след като в сряда паднаха и всички въпросителни около собствеността. Преди няколко дни специалистът обяви, че има големи цели в „Левски“ и изглежда те се покриват с на „Герена“ в лицето на Васил Божков. В клуба работят много сериозно и около сплотяването на колектива, като в сряда вечер съставът начело с целия треньорски щаб и Георги Дерменджиев, се е събрал на вечеря. Вчера пък специалистът пусна играчите в почивка, след като във вторник проведе две тренировки, а сряда имаше и контролен мач срещу юношите на клуба. Редом с подготовката за първия кръг от пролетния дял на Първа лига, „сините“ продължават да работят и по селекцията, като на „Герена“ може да се завърне още един юноша. „Левски“ е направил постъпки по привличането на Николай Димитров от лятото. Играчът на „Урал“ (Екатеринбург) е сред водещите футболисти в тима, а договорът му изтича след няколко месеца. Затова и идеята на „сините“ е да го вземат като свободен агент. Наскоро юношата на „сините“ игра срещу родния си отбор в контрола в Кипър, спечелена с 2:1 от руския тим. След мача Хичо обяви, че има желание да се завърне на „Герена“, стига да бъде искан от на клуба. Крилото бе част от „дрийм-тийма“ на „Левски“ при Наско Сираков и Станимир Стоилов. Ако трансферът стане факт, ръководството, в лицето на Павел Колев, ще продължи линията си „Левски“ да се върне към корените си, залагайки на привличането на български футболисти. В неделя от 17.30 ч. „сините“ подновяват битката в Първа лига срещу „Локо“ (Пд) на „Герена“, а БФС определи за главен съдия Драгомир Драганов. Дербито между „Черно море“ и ЦСКА бе поверено на Стефан Апостолов, докато Николай Йорданов ще свири „Верея“ - „Лудогорец“.", "date": "2019.02.14", "title": "„Левски“ обвърза Георги Дерменджиев за 2,5 г."}
{"url": "https://www.monitor.bg:443/bg/a/view/sydjat-shofior-na-desi-slava-za-ubijstvo-na-20-godishen-157253", "text": "Бившият шофьор на фолкдивата Деси Слава е обвинен в убийство на пътя, а певицата е седяла на предната дясна седалка по време на инцидента. За жестоката трагедия, разиграла се преди повече от две години се разбра едва в четвъртък, когато Димитър Илиев застана на подсъдимата скамейка пред Бургаския Окръжен съд. Трагичният инцидент е станал през есента на 2016 г. по пътя Бургас-София. Предишната нощ певицата била на участие във Варна и призори тръгнали към столицата, но решили да минат през Бургас. В около 6 ч. сутринта лимузината, управлявана от Илиев вече летяла по магистрала Тракия край Карнобат. Внезапно на магистралата изскочил човек и шофьорът не успял да спре, и го помел. Тялото на блъснатия мъж излетяло встрани и се стоварило върху крайпътната мантинела. Желязото прерязало жестоко крака му и пешеходецът издъхнал от кръвозагуба. Фаталният инцидент е станал на 9-ти септември 2016 г.  Убитият пешеходец е 20-годишният Божидар Кайлов  от Карнобат. До момента така и не е установено какво е правил младият мъж в необичайният ранен час на магистралата, далеч от населени места. Експертизите по делото са установили, че автомобилът, в който е била и певицата Деси Слава се е движел с разрешените 120 км./ч. Возилото е било на около стотина метра разстояние от пешеходеца, когато той тръгнал да пресича платното. Според вещите лица не е ясно дали шофьорът изобщо е успял да види мъжа, тъй като имало гъста мъгла и видимостта в този час е била силно намалена. Тази непълнота използва защитата на подсъдимия, за да поиска от съда да върне делото на прокуратурата за доразследване.  По време на заседанието стана ясно, че певицата и шофьорът й са се притекли на помощ на блъснатия мъж, обадили се и повикали линейка. \"Опитали са се да му помогнат, но травмите са били много тежки и фатални и той е починал. Деси Слава го е държала, издъхнал е в ръцете й\", казаха запознати със случая. Когато полицаите и спешните медици пристигнали, човекът бил издъхнал, а певицата го държала цялата в кръв и ридаела. След инцидента тя изпаднала в шок и дълго време отказвала да се качи в автомобил. Малко след катастрофата, фолкдивата се разделила с шофьора си, но запазили приятелски отношения. Според запознати, Димитър сам избрал да напусне работа и отказал повече да шофира. Деси Слава не дойде на първото съдебно заседание вчера. Тя обаче вероятно ще бъде призована като свидетел на по-късен етап в процеса.  Следващото заседание е насрочено за 21 март.", "date": "2019.02.14", "title": "Съдят шофьор на Деси Слава за убийство на 20-годишен"}
{"url": "https://www.monitor.bg:443/bg/a/view/majstor-ot-brigada-nov-dom-zalubi-samotna-majka-v-predavaneto-157241", "text": "Един от майсторите на Влади Караджов, които помагат на семейства в нужда в проекта „Бригада нов дом“, залюби една от самотните майки, участвали в предаването. Васко Зарков, по-познат с прякора Жабчо, е заедно с Деси, която е била жертва на насилие от страна на бившия си съпруг. След множество побоища и скандали, тя решава, че е по-добре да бъде самотен родител, но да отгледа децата си в атмосфера на спокойствие и сигурност. Тогава се появява Мария Силвестър с „Бригада Нов дом“, а след това пламва любовта й с Васко. В началото Жабето не споделил с колегите си за трепетите на сърцето и те разбрали от социалните мрежи. Скоро след това последвала сватба и появата на „малката попова лъжичка“, кръстена на баща си. Междувременно стана ясно, че новият сезон на „Бригада нов дом“ стартира на 28 февруари в 21 ч. по bTV.", "date": "2019.02.14", "title": "Майстор от „Бригада нов дом“ залюби самотна майка в предаването"}
{"url": "https://www.monitor.bg:443/bg/a/view/sokolov-dyrpa-na-1-4-final-lube-v-shampionskata-liga-157268", "text": "Цветан Соколов беше ключовата фигура при победата на \"Кучина Лубе\" (Чивитанова) над \"Азимут Лео Шус\" (Модена) с 3:1 (-25, 26, 23, 21) в Шампионската лига по волейбол. С нея отборът на българския национал се класира за 1/4-финалите, след като зае категорично първото място в група В с 15 точки от 5 победи. Мачът между двата италианско гранда се игра пред 4550 зрители в зала \"Пала Панини\" в Модена и продължи 2 часа и 7 минути. В него Соколов беше най-резултатен за победителите с 21 точки (1 блок, 2 аса, 51% ефективност в атака). Османи Хуанторена завърши с 20 т. 1 блок, 1 ас), Робертланди Симон направи 13 (2 аса), а Драган Станкович - 9 (3 блока, 1 ас). За тима на Модена словенският национал Тине Урнаут стана топреализатор с 20 т. (2 блока1 2 аса), полякът Бартош Беднож записа 17 т. (1 блок) а Иван Зацев има 15 (1 блок, 1 ас). Статистиката показа 64:57 точки от атака за \"Лубе\", 7:9 от блокада, 6:6 аса, 26:26 от грешки на съперника. \"Азимут\" е трети в групата с 6 т. от 2 победи и 3 загуби, но има шанс да продължи. В следващия кръг \"Лубе\" посреща полския ЗАКС, а тимът на Модена - чешкия ЧЕЗ. Белгийският \"Грийнярд\" (Маасейк) с Алекс Грозданов претърпя драматична загуба с 2:3 (22, 20,-29,-22,-13) от германския \"Берлин Рисайклинг Волейс\" в гр. D. Първи рефер на мача беше българинът Александър Виналиев. Центърът Грозданов стана втори по резултатност с 18 т. (2 аса, 7 блока!) за своя тим, а Йолан Кокс е №1 с 32 т( (1 ас). За \"Берлин\" с 32 (1 ас, 1 блок) отличникът беше Бенджамен Пач от САЩ. На 27 февруари \"Грийнярд\" играе с лидера \"Трефл\" (Гданск), а \"Берлин\" с друг полски отбор - \"Скра\". Двама наши национали - Виктор Йосифов и Николай Николов пък ще се изправят един срещу друг на 27 февруари на полуфинали в третия евротурнир \"Чалъндж къп\". \"Веро Волей\" (Монца) на Йосифов би на 1/4-финала с 3:0 (25, 18, 23) като гост \"Калцит Волей\" (Камник), а капитанът на националите ни даде своя принос с 9 т. (1 блок). \"Спортинг\" (Лисабон) пък падна с 2:3 (17, 22,-23,-20,-13) от \"Фонте Бастардо Азорес\", но с 3:0 в първия мач се класира в голямата четворка. Николов игра само 2 гейма и има 3 т. (1 блок). Бразилският СЕСК с Розалин Пенчев взе сребърните медали на \"Копа Либертадорес\" след като отстъпи на бившия тим на българина - аржентинския \"Персонал\" с 0:3 (-23,-18,-27) на финала в Таубате (Браз). Пенчев игра като титуляр и се отчете с 8 т. (1 блок), а Уолъс де Соуса направи 16 (1 ас). За \"Боливар\" със 17 (3 аса, 1 блок) се отличи Лукас Окампо. Бронзовите отличия взеха играчите на \"Сеси\" (Саон ауло) след 3:2 (-26,-19, 18, 22, 10) над \"Фунвик\". Двама от играчите на СЕСК влязоха в дрийм тийма на турнира - Маурисио де Соуса като най-добър диагонал и Уолъс де Соуса - първи център. Ядриан Ескбар от \"Персонал\" пък беше избран за най-полезен играч (MVP). Разпределител №1 е Рейдъл Йересуело от \"Персонал), най-добър посрещач - Фелипе Фонтелес от \"Сеси\", а либеро - Алексис Санчес от \"Персонал\".", "date": "2019.02.14", "title": "Соколов дърпа на 1/4-финал \"Лубе\" в Шампионската лига"}
{"url": "https://www.monitor.bg:443/bg/a/view/pacientite-namaljavat-razhodite-za-onkologija-se-uvelichavat-157259", "text": "Пациентите намаляват, а разходите за химиотерапия се увеличават. В същото време доставянето на комплексна грижа за хората с онкологични заболявания остава мит. Това показват анализът за 2018 г. на „Индекс на болниците“. Той е направен на база данните на Националната здравноосигурителна каса за дейността на лечебните заведения в тази област през изминалата година. Общо 42 болници и онкологични центрове са участвали в лечението на пациентите с онкологични заболявания. Химиотерапия се е извършвала в 38 от тях срещу 41 през 2018 г. Пациентите, които са преминали през химиотерапия са били 31022 срещу 31878 за предходната година. Броят на болните в тях варира от под 20 до над 1000. Една от причините за тази диспропорция е откриването на нови центрове, които тепърва ще привличат засегнатите от онкологични заболявания. Въпреки минималното намаление на броя на лечебните заведения и на пациентите в тях, разходите на здравната каса за медикаменти са се увеличили. От 327 млн. лв. за 2018 г. те са достигнали 415.713 млн. лв. през миналата. Повишила се е и средната стойност на химиотерапията на пациент за годината – от 10 257 лв. през 2017 г. на 13 400 лв. през миналата година. Най-голяма разлика спрямо средната цена на химиотерапия отново е в онкохематологията.", "date": "2019.02.14", "title": "Пациентите намаляват, разходите за онкология се увеличават"}
{"url": "https://www.monitor.bg:443/bg/a/view/1000-lv-globa-za-dupnichanin-grymnal-kuche-pred-ochite-na-sysedi-157257", "text": "1000 лв. глоба отнесе дупничанин, който преди около половин година гръмна пред очите на съседи едно от кучетата в района на жк. „Бистрица“. Случаят е от 10.08.2018 година, когато Я. Й. взел пушката си и гръмнал животното директно в главата. На ужаса станали свидетели десетки хора и малки деца, които по това време били на детската площадка в жк. „Бистрица“. „Кученцето беше много малко, на около 7-8 месеца. Дребно и много дружелюбно, всички се грижехме за него. Не е нападало никой, но този човек го застреля пред очите на всички ни“, гневяха се дупничани. В решението на магистратите от Дупнишки районен съд се посочва, че деянието е извършил по начин и със средства опасни за живота на хора и животни. Обвиняемия Я. Й. ще трябва да заплати и разноските по делото в размер на 291.87 лева. Отделно от това на него са му отнети притежаваните две пушки – тази, с която е застрелял кучето и друга, която е въздушна. При проверката в дома на обвиняемия, е иззет и арбалет. Присъдата подлежи на обжалване пред Кюстендилски окръжен съд.  ", "date": "2019.02.14", "title": "1000 лв. глоба за дупничанин, гръмнал куче пред очите на съседи"}
{"url": "https://www.monitor.bg:443/bg/a/view/eksshef-na-granichna-namesen-v-afera-za-14-mln-sipe-lyji-za-peevski-v-efir-157254", "text": "В кадрова криза изпаднаха банкерът-беглец Цветан Василев и ортаците му – подсъдимите олигарси-издатели у нас. Неспирните атаки срещу основния им враг – депутата и издател на „Телеграф медиа“ Делян Пеевски явно изчерпаха и опорките, и говорителите им, защото задкулисната групичка посегна към дълбоките резерви на машината си за клевети.  Като изтупа от нафталина един от най-скандалните бивши шефове на Гранична полиция, запомнен с афера, завлякла страната с 14 млн. лева и с имотни далавери в Приморско – Валери Григоров. Както можеше да се очаква сефтето на Григоров, който логично през последните години не смееше да се появява в публичното пространство на страната, бе в предаването на лифтинговата журналистка на повикване на Цветан Василев – Люба Кулезич. През последните седмици предаването се превърна в основен пункт за разпръскване на опорки по медиите, финансирани от Василев. Именно това бе и целта на интервюто на Григоров – да налее масло в машината за клевети, като бившият шеф на гранична полиция безспорно постави рекорд. Също толкова лесна проверка показва и друго – че Григоров бе сменен на поста си начело на Гранична полиция „доброзорно“. Той се „пенсионира“ на 46 години през 2005 г., след като в парламента бяха изнесени данни от доклад на дирекция “Ревизионна” на МВР. Според тях държавата е ощетена с почти 14 млн. лв. тъй като граничарите, под ръководството на Григоров, неточно изчислявали таксите на преминалите през страната над 350 хил. турски граждани в периода април 2003 – май 2005 г. (гастербайтери). Къде са отишли парите, Григоров гузно мълчи, но архивите продължават да са си на място, за да напомнят кой говори в тази абсурдна клеветническа кампания.", "date": "2019.02.14", "title": "Ексшеф на Гранична, намесен в афера за 14 млн., сипе лъжи за Пеевски в ефир"}
{"url": "https://www.monitor.bg:443/bg/a/view/bylgarin-prodava-kucheta-ubijci-za-po-3-hil-evro-157252", "text": "Разследване на Би Би Си разкрива международна мрежа за кучешки боеве, организирана от българин. Той продавал кучета-убийци за по 3 хил. евро. Четериногите са доставяни в поне 29 страни по цял свят. Разкритията били направени със съдействието на неправителствената организация „Лига срещу жестоките спортове“ и частни детективи. Установен е основният организатор на мрежата – Ивайло Николов от Русе, собственик на развъдник за питбули и на фирма за превоз на животни. Той е свързан с компания, която купува, продава и транспортира кучета по целия свят, съобщи Нова телевизия. Балканите се превръщат в център на Европа за организиране на кучешки боеве, се твърди в материала. Разследващите под прикритие дори успяват да поръчат питбул с високи бойни качества от Молдова, който срещу 3000 евро трябва да им бъде доставен в България с издаден от български ветеринарен лекар паспорт. Според разследващите Николов е доставял животни в поне 29 страни по цял свят – от Виетнам, Непал, Пакистан и Близкия изток, до Западна Европа и САЩ. В репортажа са показани и кадри от бой между питбули, в който ясно се чува българска реч. Ивайло Николов документирал работата си и във фейсбук. От „Лига срещу жестоките спортове“ видели постове, които водели до улики срещу българина. Така например, на една от снимките се вижда, че той транспортира кучета, които не са просто домашни любимци. Друг фотос показва ранени животни. В постове на Николов са използвани термини, които обикновено се употрябват при бовете между кучета. Журналистите успяват да си уредят среща с Иво в заведение в Букурещ, където научават, че неговият контакт в Молдова е държавен ветеринар и може да уреди необходимите документи за безпроблемното транспортиране на кучето. Когато излиза от заведението, журналистите открито се конфронтират с Иво с въпроси за нелегалните кучешки борби, на които той отказва да отговори и бяга. Няколко дни по-късно профилът му във фейсбук е изтрит.", "date": "2019.02.14", "title": "BBC: Българи въртят международна мрежа за кучешки боеве "}
{"url": "https://www.monitor.bg:443/bg/a/view/mente-sajtove-izpolzvat-imeto-i-logoto-na-a1-s-cel-izmama-157249", "text": "В последните дни се наблюдава наличието на редица съмнителни сайтове и електронни писма, които използват името и логото на A1 България, с цел измама чрез събиране на лични данни от потребители. За злоупотребите съобщиха от мобилният оператор.  При всички подобни съмнителни сайтове и електронни писма от А1 препоръчват потребителите да бъдат внимателни и да не предоставят личните си данни на непроверени източници. Ако смятате, че даден сайт или писмо е измама, не следвайте връзките (линковете) в него. Екипът на А1 прави всичко възможно за спирането на тези т. нар „фишинг” измами, като те вече са подадени за проверка към компетентните държавни органи, се казва още в съобщението на А1.  ", "date": "2019.02.14", "title": "Менте сайтове използват името и логото на A1 с цел измама"}
{"url": "https://www.monitor.bg:443/bg/a/view/germanija-prouchva-vryzki-na-rusija-s-krajnodesni-157255", "text": "Германското вътрешно разузнаване проучва връзки на Русия с крайнодесни партии, включително антиимигрантската \"Алтернатива за Германия\", предаде Ройтерс. Федералната служба за защита на конституцията е взела решението на среща с представители на регионалните си клонове тази седмица. Това става на фона на опасения, че Русия може да се опита да окаже влияние върху европейските избори през май и върху три регионални вота в източни германски провинции тази година. Службите за вътрешна сигурност са решили на среща в Потсдам да създадат група от експерти от федералната служба и от източни провинции и Берлин, която да проучи въпроса в идните месеци. Според източници от службите за сигурност Москва разглежда крайнодесните партии като възможни съюзници в стремежа й да дестабилизира Запада. През 2017 г. тогавашният лидер на \"Алтернатива за Германия\" Фрауке Петри се срещна с руски служители при посещение в Москва преди парламентарните избори в Германия, включително с ултранационалистически съюзник на руския президент Владимир Путин. Това посещение е било обсъдено на срещата в Потсдам. Служителите на разузнаването като цяло смятат, че \"Алтернатива за Германия\" има \"минимален и ограничен контакт\" с Русия. Федералната разузнавателна служба - външното разузнаване на Германия, разглежда европейските избори като \"добра възможност за Русия допълнително да дестабилизира Запада и да използва националните проблеми по целенасочен начин\", съобщава Ер Ен Де.", "date": "2019.02.14", "title": "Германия проучва връзки на Русия с крайнодесни "}
{"url": "https://www.monitor.bg:443/bg/a/view/zabraniha-tyrgovijata-s-praseta-vyv-varnensko-157256", "text": "Върху движението и продажбите на прасета във Варненския регион се налага забрана, съобщи днес областният управител Стоян Пасев след експертна среща, свикана заради констатирания вчера случай на болна от африканска чума дива свиня в землището на Повеляново. В заседанието участваха зам.-министърът на земеделието и храните Янко Иванов и представители на Българската агенция по безопасност на храните. Най-добре е хората, които имат домашни прасета в района да ги заколят и изядат, каза зам.-министър Иванов. По думите му за момента е известно, че в Повеляново се отглеждат 10 такива животни. Той припомни, че ако бъде констатиран случай на заразено прасе, животните ще бъдат избити, като за нерегистрираните стопаните няма да получат обезщетения. Иванов посочи още, че въпреки овладяването на ситуацията около огнището с африканска чума в провадийското село Тутраканци, явно в района има наличие на инфекция. Най-добре би било, ако хората преустановят отглеждането на прасета в близките 1-2 години, посочи зам.-министърът. Областният управител допълни, че забраната за продажба на прасета не важи за свинекомплексите в района. Изискването към тях е да спазват стриктно мерките за превенция срещу заболяването.", "date": "2019.02.14", "title": "Забраниха търговията с прасета във Варненско"}
{"url": "https://www.monitor.bg:443/bg/a/view/ot-april-kasovite-belejki-za-gorivo-shte-sydyrjat-akciz-i-dds-157242", "text": "От 1 април 2019 г. всички касови бележки, които получаваме за заредено гориво на бензиностанциите, ще са по-подробни. Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. Това гласят последните промени в наредбата за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин. Съгласно новите изисквания при продажба/зареждане на течни горива във фискалния бон, издаван на бензиностанциите, ще трябва да е отпечатана на отделни редове по вид гориво и информация за: - размер на ДДС за продаденото/зареденото гориво; - размер на акциза за продаденото/зареденото гориво; - продажна цена на горивото без акциз и без данък върху добавената стойност (нето стойност); - покупна цена на горивото без акциз и без ДДС (покупна стойност). Няма да се налага бензиностанциите да сменят касовите апарати два пъти тази година – от април и от юни, както се опасяват търговците. Новите касови бележки ще бъдат в свободен текст, заяви зам.-изпълнителен директор на НАП Пламен Димитров по време на пресконференция на агенцията. „Тя ще фиксира очевидното, че половината от крайната продажна цена на литър гориво представлява данъци и акцизи. Ще се вижда и разликата между разликата между покупната и продажната цена. Държа да подчертая, че не би следвало на касовата бележка да се вижда печалбата“, уточни още говорителят на НАП Росен Бъчваров в отговор на притесненията на търговците. От НАП обръщат внимание, че разликата между крайната продажна цена и покупната му цена не трябва да се възприема като печалба за търговеца, тъй като в този марж се включват и други разходи на съответната бензиностанция за продажбата на горивото – заплати, обучения, сервиз и др. От НАП допълват още, че доработването на фискалните системи на бензиностанциите съгласно последните изисквания в Наредба Н-18 няма да изискват допълнително изпитване, тестване и одобрение от Българския институт по метрология.", "date": "2019.02.14", "title": "От април касовите бележки за гориво ще съдържат акциз и ДДС "}
{"url": "https://www.monitor.bg:443/bg/a/view/mariela-ganchovska-izdade-kupidon-e-alkoholik-157238", "text": "Близо 100 почитатели на нежните строфи се събраха в столичния бар „Петък“ в навечерието на празника на Свети Валентин за премиерата на първата книга с лирика на младата поетеса Мариела Ганчовска. Томчето, наречено с намигване „Купидон е алкохолик“, е с марката на столичното издателство Ecrier, а дизайнът му е дело на самата авторка. „Съблякла“ ангелските крила, красивата Мариела е и на корицата на книжката, съдържаща 80 стихотворения. 8 от тях поетесата лично прочете на премиерата, отдавайки дължимото на любимото си число, което символизира безкрайността. Ганчовска бе в елегантен черно-бял тоалет, с една бяла и една черна обувка, така както и в творбите й са преплетени бяло-черни емоции, събудени от срещи, раздели и всички ония събития, които създават тъканта на любовта, когато „аз съм повече ти, отколкото аз“. Неримуваната поезия на Мариела звучи модерно, парадоксално и провокативно, без сладникав сантимент, а емоцията е концентрирана в комфортни миниатюрни обеми. Мариела Ганчовска e pr експерт в голяма компания, завършила е няколко специалности, сред които и международни икономически отношения, но изкуството е нейната страст. „Посвещавам тази стихосбирка на любовта – на нежната, на дивата, на възможната и невъзможнота, на изпепеляващата и на сгряващата,... на тази, която ни оставя без дъх, но ни дава най-безмилостното, най-разтърсващото, най-силното усещане, че сме живи“, казва тя.", "date": "2019.02.14", "title": "Мариела Ганчовска издаде „Купидон е алкохолик“"}
{"url": "https://www.monitor.bg:443/bg/a/view/vladinova-pyrva-u-nas-otiva-na-gran-pri-v-moskva-157240", "text": "Невяна Владинова спечели първото контролно на националния отбор по художествена гимнастика жени индивидуално и отпътува за участие в Гран при на Москва. Тя показа нови композиции на обръч, бухалки и лента и страхотна форма, като събра 79,400 т. Втора се нареди младата ни надежда Татяна Воложанина със 76,400 т., а трета със 73,350 е Катрин Тасева, която изкара тежко вирусно заболяване преди контролното. В първата проверка участваха общо 10 гимнастички, като заради травми не стартираха Боряна Калейн и Йоана Николова. Своите нови композиции на 5 топки и на 3 обръча и 2 чифта бухалки показаха и момичетата от ансамбъла. Те са съответно на музика от японския анимационен филм \"Наруто\" и на саундтрака към филма \"Най-великият шоумен\". В контролното не игра контузената Елена Бинева, която в първото съчетание бе заменена от Камелия Стоилова, а във второто – от Ерика Зафирова.", "date": "2019.02.14", "title": "Владинова първа у нас, отива на Гран при в Москва"}
{"url": "https://www.monitor.bg:443/bg/a/view/kyrvav-boj-v-parlamenta-v-avstralija-157258", "text": "70-годишният сенатор Браян Бърстън се сби с колегата си Джеймс Ашби в парламента в столицата на Австралия Канбера. Ашби е съветник на сенаторката популист 64-годишната Полийн Хансън. Бърстън демонстративно показа порязания си палец и размаза кръвта си по вратата на кабинета на Хансън. Бърстън поискал пълна възбрана за съветника Джеймс Ашби, който е ключов за влиянието на Хансън в австралийската политика. Затова вече му е забранено да влиза в парламента. Сблъсъкът е бил заснет от камерите и на него се вижда как Бърстън обвинява Хансън в нежелани сексуални намеци, а тя от своя страна обвинява сенатор (вероятно Бърстън) в сексуален тормоз. Хансън е лидер на партия „Една нация” и даде малко светлина над обвиненията като сподели, че това, че е на възраст не значи, че е „отчаяна”. Двамата сенатори се разделиха политически миналата година и от тогава са във вражда. Наскоро в. \"Гардиън\" писа, че Бърстън е бил обвиняван от своя съветничка, че ѝ е предлагал секс, за да я развесели. Той отрече това.  ", "date": "2019.02.14", "title": "Кървав бой в парламента в Австралия за Св. Валентин"}
{"url": "https://www.monitor.bg:443/bg/a/view/14-000-dka-novi-lozja-zasadeni-prez-2018-ta-157260", "text": "Виненият отрасъл в България има своето стабилно място и се е доказал през годините назад. В страната ни са засадени над 60 000 хектара или над 600 000 дка лозя. Миналата година те са нараснали с около 14 000 дка, не без помощта на Националната програма за подпомагане на лозаро - винарския сектор. Това каза министърът на земеделието, храните и горите Румен Порожанов по време на ритуалното зарязване на лозя на винарска изба край Свиленград. Той посочи, че за програмата е започнал нов 5-годишен период. Тя е с бюджет 133 810 000 евро или 26-27 млн. евро за всяка година. „По идея на бранша сме включили мерки за застраховане на реколтата и инвестиции в предприятия. Тези инвестиции са до 600 000 евро, което не е малко, около 1,2 млн. лв. Това дава възможност да се направят подобрения в избите, включително с подмяна на бъчви и други съоръжения, каза още Румен Порожанов. „Миналата година реколтата беше малко по-слаба и това създаде известни затруднения. Оценявам високо усилията на ръководството на Изпълнителната агенция по лозата и виното за изкупуването на гроздето“, отбеляза министърът. Над 60 млн. литра е износът на вино, като е насочен основно за пазарите в ЕС, Китай, Русия, САЩ и др. Годишната консумация на вино в България е от 110 до 120 млн. литра, като това е статистика, която включва и домашно произведеното количество. „Като цяло имаме много стабилно изграден лозаро - винарски сектор, който е подпомаган от държавата“, заключи министър Порожанов. Зам.-изпълнителният директор на ДФЗ Иванка Багдатова-Мизова по време на зарязването на лозята в с. Могилово съобщи, че 137 лозаро-винарски стопанства кандидатстват за увеличаване на конкурентоспособността на първия прием по мярка „Преструктуриране и конверсия на лозя” от новата Националната програма за подпомагане на лозаро-винарския сектор 2019-2023 г. Заявената инвестиционна стойност за тях възлиза на близо 80 млн. лв. По мярката се подпомагат само проектни предложения, които ще бъдат изпълнени до края на финансовите 2019 и 2020 г. Предвидените средства за финансова 2019 г. са близо 22 млн. лв. (21 802 818 лв.), а за 2020 г. - над 28,5 млн. лв. (28 521 112 лв.). Целта на финансовата подкрепа е повишаването на конкурентоспособността на винопроизводителите, което от своя страна ще осигури справедлив жизнен стандарт на съответната земеделска общност.", "date": "2019.02.14", "title": "14 000 дка нови лозя засадени през 2018-та"}
{"url": "https://www.monitor.bg:443/bg/a/view/stoltenberg-prisystvieto-na-nato-v-afganistan-ostava-osnovna-zadacha-za-aliansa-157244", "text": "Мисията на НАТО в Афганистан остава основна задача за алианса, заяви днес генералният секретар на пакта Йенс Столтенберг в началото на втория ден от срещата на министрите на отбраната от военнополитическия съюз в Брюксел. Той отбеляза, че НАТО запазва финансирането за афганистанските сили за сигурност. По неговите думи борбата с тероризма създава условия за постигането на мир в Афганистан. Столтенберг добави, че министрите ще обсъдят също обучителната мисия за местните сили за сигурност в Ирак. Целта е с подготовката на иракските служби за сигурност да се избегне връщането на терористите от \"Ислямска държава\". Министрите ще се разискват също мисията в Косово. По думите на Столтенберг, силите на НАТО в региона допринасят за стабилността в Западните Балкани. Обстановката в Афганистан остава трудна. Изцяло подкрепяме усилията на САЩ за постигането на мирно споразумение с талибаните, заяви още генералният секретар на НАТО Йенс Столтенберг след края на двудневното заседание на министрите на отбраната от алианса в Брюксел. По неговите думи постигането на мирно споразумение ще доведе до намаляване на присъствието на НАТО в Афганистан. Бъдещето на мисията ни там ще решим заедно, посочи той. Столтенберг отбеляза, че някои съюзници са изразили готовност да удължат присъствието си, а други - да го увеличат. Талибаните трябва да разберат, че няма да постигнат военна победа - пътят напред е мирно решение. Много се надяваме на постигането на това споразумение. Целта не е да стоим там до безкрайност, поясни генералният секретар. Той настоя съседите на Афганистан да подкрепят мирните усилия и към тях да се присъедини и правителството в Кабул. Столтенберг съобщи, че днес министрите на отбраната от НАТО са разговаряли със своя украински колега. НАТО призовава отново Русия незабавно да освободи задържаните украински моряци при инцидента в Керченския проток.", "date": "2019.02.14", "title": "Столтенберг: Присъствието на НАТО в Афганистан  остава основна задача за алианса "}
{"url": "https://www.monitor.bg:443/bg/a/view/vuchich-nagrajdava-borisov-s-ordenyt-na-republika-syrbija-157243", "text": "Президентът на Сърбия Александър Вучич ще удостои на утрешния национален празник на страната му премиера Бойко Борисов с „Орден на Република Сърбия“, съобщиха от правителствената пресслужба. Отличието, което е най-високото в страната, ще бъде връчено на официална церемония в Белград. Мотивите за награда към българския премиер са за изключителни му заслуги за развиването и затвърждаването на миролюбивото сътрудничество и приятелските отношения между Република Сърбия и Република България, уточниха от „Дондкув“ 1. Междувременно от правителствената пресслужба съобщиха още, че Борисов ще участва на 15 и 16 февруари в традиционната Мюнхенска конференция по сигурността. Във фокуса на световния форум тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили. По време на форума Борисов ще проведе и двустранни срещи. По програма той трябва да се види с главния преговарящ на ЕС за „Брекзит“ Мишел Барние, с еврокомисаря по бюджет и човешки ресурси Гюнтер Йотингер и премиерите на Либия и Бавария. Заложени са и разговори с председателя на парламентарната група на Християнсоциалния съюз в Германския Бундестаг Александер Добриндт, и с изпълнителния директор на Американския еврейски комитет Дейвид Харис.", "date": "2019.02.14", "title": "Вучич награждава Борисов с „Ордена на Република Сърбия“"}
{"url": "https://www.monitor.bg:443/bg/a/view/mis-bylgarija-2012-se-sgodi-v-pustinjata-157247", "text": "Една от най-красивите българки – Мис България 2012 Габриела Василев скоро ще премине в отбор „Мисис“. На ръката й вече блести годежен пръстен, с който тя се похвали на връх Св. Валентин, като пусна снимка в социалните мрежи и текст „Yes, I do!“. Всъщност любимият й Георги Захариев е отворил малката кутийка доста отдавна – в началото на ноември 2018-та, когато с първия директен полет до Йордания, я е завел, за да изпълни мечтата й да посети всичките седем чудеса на света. Последната спирка на забележително сафари, което предприели била пустинята Вади Рум. „Там по залез, той падна на коляно“, разказва красивата брюнетка за изненадата, която получила от предприемача с икономическо образование. защото винаги аз имам грижата за багажа. И си мислех, че ако се стигне до предложение за брак, ще е в България“, признава Габи. Двамата вече обмислят и сватбата, като няма да се бавят и ще фиксират дата в края на лятото. А до тогава ще избистрят и детайлите.", "date": "2019.02.14", "title": "Мис България 2012 се сгоди в пустинята"}
{"url": "https://www.monitor.bg:443/bg/a/view/djej-lo-poliva-50-s-turne-157221", "text": "С американско турне Дженифър Лопес ще отбележи 50-ия си рожден ден. Певицата ще стегне куфарите чак лятото – през месеците юни и юли. Причината е, че на 24 юли ще духне свещичките за юбилея си. Обиколката ще носи името It's My Party и ще бъдат включени около 28 спектакъла. Джей Ло не е издавала нов албум от 2014 година, когато излезе тавата й A.K.A. Преди дни изпълнителката на Limitless отпразнува друг голям повод - две години от началото на връзката си с бейзболната звезда Алекс Родригес. Певицата изля сърцето си с трогателен пост в социалните мрежи: \"По средата на нашия постоянно променящ се живот която започва всичко отначало. Всеки път, когато си мисля, че съм те разгадала, ти ме изненадваш по най-прекрасните начини, напомняйки ми колко съм благословена, че те открих точно в този момент от живота си. Нашият момент. Обичам те, мачо.\", гласи част от посланието на звездата. Джей Ло и бейзболистът живеят като семейство и дори отглеждат децата си заедно. Певицата възпитава близнаци Макс и Еме от брака си с Марк Антъни, с когото се разведе през 2014 г. Родригес пък има две деца от бившата си съпруга Синтия Скъртис.", "date": "2019.02.14", "title": "Джей Ло полива 50 с турне"}
{"url": "https://www.monitor.bg:443/bg/a/view/deo-gushna-teodor-na-sv-valentin-157237", "text": "Най-усмихнатият водещ в българския ефир – Деян Славчев-Део получи най-големия подарък за деня на влюбените. Съпругата му Мариана го дари с втори син. Той носи гордото име Теодор. Щастливото събитие се е случило в болница „Щерев“ под вещото ръководство д-р Ганева и д-р Чавеева, и акушерката Детелина Зарябова. Део приветства новия член на семейството във фейсбук със закачлив пост: Честит празник,банда:)“, а щастливата майка съобщи: Добре дошъл, Теодор!“ Сред първите честитили на двойката беше италианския кулинар и рапър Лео, с когото Део има не една и две песни, и певецът Ангел Ковачев. Водещият с душа на уиндсърфист и любимата му вече отглеждат едно момченце. Баткото Борислав се роди през април 2016 г.", "date": "2019.02.14", "title": "Део гушна Теодор на Св. Валентин"}
{"url": "https://www.monitor.bg:443/bg/a/view/mihajlov-obvini-uefa-v-manipulacija-na-vota-157245", "text": "Президентът на БФС Борислав Михайлов отправи сериозно обвинение към УЕФА. Шефът на българския футбол заяви, че според него е станал жертва на умишлена манипулация на вота за членове на Изпълкома и затова не е успял да запази поста си в управленския орган на евроцентралата. Както е ясно, Михайлов събра 25 гласа, а още две от бюлетините за него бяха обявени за невалидни. \"Според мен грешката с невалидните бюлетини е нарочна - и двете включваха гласове за мен, с които щях да събера 27 вота и да отида на балотаж, коментира президентът на БФС в интервю за официалния youtube канал на централата. - Но поводи за притеснение няма - за вече близо 12 години в различни комисии и в Изпълкома на европейския футбол познавам всички правила, работата ми е оценена, резултатът ми е стабилен, тъй че доброто сътрудничество на БФС както с УЕФА, така и с ФИФА, ще продължи”, увери Михайлов. Той не пропусна да коментира и всички горещи теми в българския футбол преди подновяването на първенството този уикенд. За пореден път президентът на БФС бе категоричен, че помага еднакво на всички отбори и не може да бъде обвиняван в пристрастия към „Лудогорец“ или друг клуб. „Българските клубове печелят от телевизионни права повече, отколкото взимат в Хърватия, Сърбия и т.н. БФС става все по-стабилен финансово и организационно, в него работят все повече млади хора и по мое мнение сме дори най-добрата спортна организация в България. До една, максимум до 2 години можем да въведем системата ВАР. Обвиненията, че помагаме на „Лудогорец“, са безпочвени – просто с игрите, с играчите и с бизнес плана си в последно време „Лудогорец“ показва, че е най-добрият отбор у нас и заслужено е шампион. На ЦСКА също съм помагал много – и това в клуба много добре го знаят. Централата служи на всички отбори по един и същи начин“, увери Борислав Михайлов.", "date": "2019.02.14", "title": "Михайлов обвини УЕФА в манипулация на вота"}
{"url": "https://www.monitor.bg:443/bg/a/view/sled-mestnijat-vot-glasuvame-samo-s-mashini-mahat-hartienata-buletina-157227", "text": "След местните избори през есента на 2019 година да се гласува само машинно, с изключение на малките секции с под 300 избиратели, секциите в чужбина и специализираните - в кораби, болници, затвори и подвижните. Това решиха депутатите от правна комисия на извънредно заседание на правната комисия. За целта заседанието на НС бе спряно, за да може партиите да разгледат отново някои спорни текстове в промените в Изборния кодекс, каквото бе и машинното гласуване. Формално заседанието бе свикано под претекст, че ще се разгледа предложението на лидера на БСП Корнелия Нинова за създаване на публичен регистър на избирателите. В крайна сметка то бе отново отхвърлено, а по предложение на ГЕРБ депутатите се захванаха и с текстовете за машинно гласуване, за електронния вот, както и отново предложенията за оповестяването на социлогическите проучвания в деня на вота и деня на размисъл. В първоначалните предложения на ИК се предвиждаше на изборите на 26 май т.г.машини да има за не по-малко от 1000 секции. Днес обаче от комисията бе прието ново предложение. Изрично бе записано, че в секции с под 300 избиратели, извън страната, както и в болници, социални домове и на кораби машинно гласуване няма да има. Тези текстове бяха подкрепени единодушно от  ГЕРБ, \"Обединените патриоти\", ДПС и \"Воля\"., а от БСП  си тръгнаха и не участваха в заседанието По предложение на ДПС обаче де добавено и допълнителен текст. Така правната комисия изрично записа, че след местните избори през 2019 г. гласуването във всички секции ще се осъществява само и единствено чрез машини. Това на практика означава, че ще отпадне възможността за гласуване с хартиена бюлетина. Такова ще има само в секциите зад граница, малките секции и специализираните, където по-рано бяха изключени т възможността да се провежда машинно гласуване Фактически това означава, че ако няма извънредни избор, парламентарния вот през 2021 г. ще се гласува само с машини.Това предложение на ДПС, бе подкрепено от депутатите от ГЕРБ и \"Воля\", а патриотите се въздържаха.  Това на практика е компромисен вариант между това, което предлагаха от вносителите и текстовете на ДПС, внесени между първо и второ четене. Относно е-вота бе решено поредното му отлагане, като се записа,че като не се въвежда краен срок. Депутатите размислиха и в дена на вота и в дена на размисъл. Това бе предложение на Диана Саватева от ГЕРБ и бе подкпрепено в сряда от депутатите в правна комисия. Сега обаче те го отхвърлиха и запазиха стария режим, при който няма да може да се обявяват данни от социологически проучвания. Междувременно след подновяването на заседанието на НС в пленарна зала се разрази скандал между управляващи и опозицията, което пък доведе до поименно преброяване.", "date": "2019.02.14", "title": "След местния вот: Гласуваме само с машини, махат хартиената бюлетина "}
{"url": "https://www.monitor.bg:443/bg/a/view/oshte-izvestni-bylgari-shte-reklamirat-bylgarskija-turizym-157229", "text": "Още известни българи ще се включат в рекламата на българския туризъм. Това информира след откриването на борса „Международно изложение \"Ваканция и СПА Експо\" на туризма Николина Ангелкова за плановете на ръководеното от нея ведомство за популяризация на страната ни не само зад граница. Преди дни бе пуснат клипът с боксьора Кубрат Пулев, в който той призовава да пътува ме из родината. „Ще акцентираме на вътрешния туризъм, на инвестиционните турове и ще се ползва и възможностите за конгресен туризъм през 2019 г., уточни Ангелкова. Министърът съобщи още, че на 30-31 май в Слънчев бряг ще се състои голям международен инвестиционен форум с представители на всички големи международни брандове, за да се насочи вниманието им към нашата страна. „За втора поредна година имаме повече туристи, отколкото жители на страната. За 2018-та имахме над 9,2 милиона чуждестранни туристи, което е ръст около 5%“, каза още Ангелкова. „За месеците от януари до ноември има над 7,2 млрд. лева приходи, което са изключително високи резултати, а това изисква от нас още повече усилия, по-голяма отговорност, каза министърът. Към момента най-голям интерес има към черноморските ни курорти, на първо място е летният ни туристически продукт. За миналото лято от всички чужди туристи 5,4 милиона са били у нас в месеците от юни до септември“, уточни тя. По думите й основна цел на министерството е България да стане целогодишна туристическа дестинация. Вниманието на туристите ще се насочва към места като Лещен, Баните - Смолянско, Златоград, Белоградчик, резервата \"Сребърна\" и Силистра, които са малко познати дестинации, като акцент ще бъде туризмът, който развиват общините. Ангелкова припомни, че организациите за управление на туристически райони, които са създадени и започват да работят ще бъдат подпомагани със средства от европрограмата „Иновации и конкурентоспосомбност“. Ще се направи и специална платформа, която ще е към сайта на министерството на туризма, където общините ще споделят видеа, презентации. Министър Ангелкова разгледа в присъствието на журналисти чуждестранните щандове на изложението. Участниците в туристическата борса тази година са над 380 компании от 25 държави. Очаква се над 20 хил. професионалисти и любители да посетят изложението, на което се представят и десетки български общини, се посочва в съобщението.", "date": "2019.02.14", "title": "Още известни българи ще рекламират туризма ни"}
{"url": "https://www.monitor.bg:443/bg/a/view/goranov-reshava-dali-shte-ima-otsrochka-za-kasovite-aparati-157231", "text": "До края на следващата седмица експертите на НАП ще докладват в Министерството на финансите готовността на бизнеса да изпълни изискванията за смяна на касовите апарати и софтуера за управление на продажбите. Окончателното решение дали има нужда от отсрочка за бизнеса, но не и в новите изисквания към търговците, ще бъде на финансовият министър Владислав Горанов. От приходната агенция са поискали данни от над 15 бизнес и браншови организации каква готовност имат да съобразят дейността си с новите правила, съобщи говорителят на Националната агенция по приходите (НАП) Росен Бъчваров. Към момента данъчните са получили информация от половина. След това ще докладваме на министъра на финансите за текущата ситуация и той ще вземе решение, каза Бъчваров на нарочен брифинг по темата. Според новата наредба всички търговци трябва да подменят фискалните си устройства или най-малкото - да пригодят софтуера си така, че оборотите им веднага да се отчитат в НАП. В момента касовите апарати са настроени дистанционно да подават информация към агенцията веднъж месечно. Анализи на бизнеса показват, че въвеждането на новите апарати ще струва по над 2000 лева на обект и ще отнеме поне година и половина. Държавата заложи 6-месечен срок, който, ако не бъде променен, изтича в края на март. Ако държавата не даде още време, бизнесът плаши с протести и фалити на малки фирми. Според НАП компаниите, които имат само фискални устройства, но не и софтуер напредват в изпълнението на новите изискванията, като над 70 % от тях вече оперират по новите правила. Не такова е положението обаче при фирмите, които работят със софтуер за продажбите, за които сегашните срокове могат да се окажат предизвикателство, казаха на пресконференция днес представители на приходната агенция.   Бъчваров припомни, че държавата губи 330 млн. лева годишни загуби от неплатени данъци и осигуровки. Това е над 1 млрд. лева на година укрит оборот. Ново мобилно приложение на НАП позволява всеки гражданин да проверява валидността на касовите бележки, които получава със сканирането на QR код, беше съобщено още на брифинга. Приложението е достъпно безплатно за устройства с операционни системи Андроид и IOS. Към момента вече са издадени 6 млн. касови бележки с QR код. ", "date": "2019.02.14", "title": "Горанов решава дали ще има отсрочка за касовите апарати"}
{"url": "https://www.monitor.bg:443/bg/a/view/reshetki-za-trima-otvlekli-dlyjnik-za-195lv-157230", "text": "Васил Андреев, Валентин Ботев и шефът им от офис на фирма за бързо кредитиране в Перущица Николай Миланов остават в ареста по обвинения за похищение на длъжник, реши апелативният съд в Пловдив. Тримата били закопчани на 4 февруари т.г., след като полицаи с цивилна частна кола направили опит да ги спрат на т-образно кръстовище между Стамболийски и село Йоаким Груево. Заедно с обвиняемите в колата им бил длъжникът им Цветан Дончев с прякор Цецо Брадата, който имал да им връща 195 лева с лихвите. Всъщност вноската, която Брадата пропуснал да направи и заради която бил отвлечен, била едва за 65 лева, стана ясно в съдебната зала. Тримата обвиняеми обаче твърдят, че не са отвличали Цецо Брадата и не са го държали в багажника на колата си. Той бил с тях в купето и дори имал на разположение мобилен телефон. Цецо Брадата нямал никакви доходи и на негово име се водели безброй фирми с ДДС дългове. По думите на адвоката на единия от обвиняемите Кирил Николов едно от препитанията на Цецо Брадата е да му плащат да се явява по дела и да казва, че е собственикът на фирмите длъжници. Когато свършел парите за пиене, той отивал в стопанския двор на Перущица, за да търси прехрана. Когато Цецо Брадата видял, че няма откъде да вземе 65 лева, се обадил на приятеля си Методи с прякор Джафера. Казал на тримата, че Джафера ще им даде парите, защото той самият заминавал по бизнес срещи с някакъв арабин в Гърция. Така четиримата тръгнали с лека кола към Джафера, за да получат 65 лева. Пътем обаче Джафера се обадил на свой приятел от Криминална полиция от Стамболийски, който решил да причака джипа „Хонда” на кредиторите. При опита за спирането им пострадало едно от ченгетата. Било потрошено стъклото на хондата на тримата. Имало и стрелба от полицейски служебен „Макаров”, като четиримата в джипа имали късмет, че полицейският куршум заседнал в кората на шофьорската врата. Кредиторите твърдят, че не разбрали, че ги спират истински полицаи и веднага след екшъна се обадили на районния полицай в село Устина. По негов съвет отърчали в районното управление в Кричим, където на свой ред се жалвали от нападение на крайпътни бандити. „Казусът е парадоксален пример как тривиална селско-битова история може да почерпи признаците на състава на тежко наказуемо от НК престъпление до степен, че може да наречем настоящото дело „Наглите – 2”, каза в пледоарията си пред първоинстанционния съд адвокатът на Николай Миланов Кирил Николов. По думите му за разлика от Наглите -2 картинката в пловдивския случай е доста нелепа и прилича на приказките на Шехерезада. Според апелативните съдии е налице обосновано предположение тримата да са извършили престъпленията, в които са обвинени, като това се извежда от събраните до момента доказателства. От доказателствата по делото, въпреки ранния етап на разследване, магистратите извеждат и реална опасност тримата подсъдими да извършат престъпление, тъй като веднъж вече са успели да избягат от полицията при опита да бъдат задържани. Единият от тях е осъждан 6 пъти до сега. За най-тежкото престъпление в което са обвинени тримата подсъдими, а именно отвличане,  законът предвижда от 10 до 20 години лишаване от свобода или доживотен затвор.", "date": "2019.02.14", "title": "Решетки за трима, отвлекли длъжник за 195лв."}
{"url": "https://www.monitor.bg:443/bg/a/view/vrychvat-nacionalnata-nagrada-za-hudojestven-prevod-stojan-bakyrdjiev-v-pazardjik-157232", "text": "За седми път в Пазарджик се организира конкурс и ще бъде връчена Националната награда за художествен превод “Стоян Бакърджиев”, съобщи  кметът на общината  Тодор Попов. Церемонията ще бъде на 7 март, тъй като на тази дата през 1929 г. в Пазарджик е роден талантливият български творец, на чието име е кръстен конкурса. Наградата се връчва веднъж на три години. Тя е учредена през 2000 г. и се присъжда от Община Пазарджик на всеки 3 години на български преводач за принос в българското преводаческо изкуство. Предварително назначена комисия разглежда и анализира преводните издания, регистрирани в официалния книгопис „Преводна литература“, за периода между тригодишния период на връчване на наградата. Носителят на наградата ще получи парична премия от 2 000 лв. и грамота. Тази година честта да журират конкурсните книги имат – проф. Александър Шурбанов и Иглика Василева, които вече са носители на престижната награда и критикът Митко Новков. Към националната награда има и съпътстващ конкурс за превод на поезия, проза и есе, за възрастни и средношколци. Там също ще бъдат връчени парични награди, като за поезия, проза и есе стойността е 200 лв. в раздела за възрастни и 100 лв. в раздела за средношколци. Право на участие имат само творци и средношколци от община Пазарджик. Те представят в РБ “Никола Фурнаджиев“ – гр. Пазарджик творбите си, в три екземпляра, до 28 февруари. Задължително към конкурсните работи трябва да има приложен телефон, имейл или адрес по местоживеене.", "date": "2019.02.14", "title": "Връчват националната награда за художествен превод “Стоян Бакърджиев“ в Пазарджик"}
{"url": "https://www.monitor.bg:443/bg/a/view/okonchatelno-usednalost-i-v-detskite-gradini-v-sofija-ot-2020g-157235", "text": "Столичната община въвежда уседналост при приема в детските градини от учебната 2020-2021 г. Промените в наредбата за прием в детските градини и подготвителни групи бяха одобрени от общинския съвет днес. Така от другата година правилата за прием в забавачка ще наподобяват тези за първи клас, където също уседналостта е основен критерий. „По този начин ще се осигури възможността детето да посещава най-близката до неговия адрес детска градина. Този принцип ще работи точно по модела на първи клас“, обясни зам.-кметът по образованието Тодор Чобанов. Най много точки ще се дават за постоянен или настоящ адрес в административния район на забавачката в продължение на повече от 2 години – 3 т. Ако живеят там между 1 и 2 години малчуганите ще получават 2 точки. Отделно бонус ще има и за адрес на територията на цялата Столична община. За адресна регистрация в София над 2 години ще се добавят 2 точки, а между 1-2 години – 1т. Ново при приема през тази учебна година е че няма да има разлика в точките за постоянен, или настоящ адрес в административния район на детската градина. И двата адреса ще носят по 2т. От „Московска“ 33 затягат контрола за непосещаващите, но записани за детска градина и ясла малчугани. Ако хлапетата не тръгнат на ясла до 60 дни и на градина до 30 дни след началото на учебната година, ще бъдат отписани. Досега можеха да отлагат този срок с медицински бележки. Друга промяна в правилата за прием е, че бележките от личен лекар за удостоверяване, че детето страда от хронична болест няма да важат, а ще трябва родителите да предоставят решение от ТЕЛК. Намалява се и квотата за прием на хлапета с хронични заболявания от 5 на 3 в група. Само 2, вместо 3 деца със специални образователни потребности ще може да има в една група. ", "date": "2019.02.14", "title": "Решено: Уседналост и за детските градини в София от 2020 г."}
{"url": "https://www.monitor.bg:443/bg/a/view/v-poslednoto-trimesechie-na-2018-g-bvp-se-uvelichi-s-3-1-157248", "text": "През четвъртото тримесечие на 2018 г. брутният вътрешен продукт (БВП) нарасна с 3,1% спрямо съответния период на предходната година и с 0,7% спрямо третото тримесечие на 2018 г. според сезонно изгладените данни. Това съобщава пресцентърът на НСИ. Според експресните оценки за периода БВП в номинално изражение достига 29,881 млрд. лева, а реализираната добавена стойност е 25,905 млрд. лв. По елементи на крайното използване най-голям дял в БВП заема крайното потребление (81,3%), което в стойностно изражение възлиза на 24,288 млрд. лева. То регистрира положителен икономически растеж от 5.3 на сто. Бруто образуването на основен капитал отчита ръст от 4 на сто през четвъртото тримесечие на 2018 г. на годишна база. Вносът на стоки и услуги се увеличава с 2.5%, а износът на стоки и услуги - с 0.8%.", "date": "2019.02.14", "title": "В последното тримесечие на 2018 г. БВП се увеличи с 3,1%"}
{"url": "https://www.monitor.bg:443/bg/a/view/nad-40-bivshi-uk-diplomati-zovat-mej-da-otloji-brekzita-157233", "text": "Над 40 бивши британски дипломати призоваха премиерката Тереза Мей да отложи Брекзита, съобщи в. \"Таймс\", цитиран от Ройтерс. Според дипломатите е най-добре напускането на ЕС да се отложи, за да се изяснят условията на бъдещите отношения между Великобритания и ЕС или да бъде проведен втори референдум, се казва в изявлението, получено от в. \"Таймс\". Ако до 29 март британският парламент не одобри споразумението, постигнато между Брюксел и правителството в Лондон, Мей ще трябва да избира между отлагане на Брекзита и напускане без споразумение, което ще хвърли икономиката в хаос, отбелязва Ройтерс. ЕС все още очаква конкретни и реалистични предложения от Лондон, които да позволят избягването на Брекзит без споразумение, заяви в сряда вечер председателят на Европейския съвет Доналд Туск, цитиран от Франс прес. Той направи това изявление, след като разговаря с европейския преговарящ за Брекзита Мишел Барние, уточнява агенцията.", "date": "2019.02.14", "title": "Над 40 бивши UK дипломати зоват Мей да отложи Брекзита"}
{"url": "https://www.monitor.bg:443/bg/a/view/mihajlov-njama-da-promenjame-pyrva-liga-shte-imame-var-do-1-2-g-157228", "text": "Президентът на БФС Борислав Михайлов даде обширно интервю за официалния сайт на централата, в което засегна огромен набор от теми. В него той призна, че няма намерение да променя с много формата на Първа лига, като единствено ще има разлика при изпадащите.  Той сподели още какво можем да очакваме от общата ни кандидатура със съседните държави за домакинство на голямо първенство, както и помагал ли е на ЦСКА и редица други наболели теми за родния футбол. Включително и за въвеждането на ВАР, което може да се случи до една-две години. Ето и какво сподели Михайлов по различните теми: За първата година от четвъртия му мандат Федерацията става все по-стабилна, не само финансово, но и организационно. Хората придобиват все по-голям опит, имам доста млади момчета, както и доста момичета. Ставаме все по-добра организация и мисля, че сме най-добрата спортна организация в България.  За визията за развитие на българския футбол Визията на БФС беше направена от целия колектив тук и най-вече Павел Колев, за което му благодаря. Изпълняваме я много точно и я изпълняваме навреме. Това не беше просто едни хубави снимки и анализи, а нещо реално, което се случва.  За отпадането от новия състав на изпълкома на УЕФА Имаше два недействителни гласа и спроед мен това е нарочна грешка. Не мога да кажа от кого е направена. Това естествено не е направено от администрацията на УЕФА или от президента. Просто две от федерациите, не вярвам, че това може да се случи в Европа, но да не знаеш, че вместо седем имена, отбелязваш осем. Тези две бюлетини са в моя вреда, но и в двете бюлетини са гласували за мен, защото твоа съм го видял. Реално имам 27 гласа, с които отивам на балотаж, но той не се състоя. Така е трябвало да стане. Огромен успех, личен успех, е участието в Изпълкома на УЕФА. Осем години съм бил там, събрах 25 валидни и два невалидни гласа, което е успех и вотът ми е стабилен.  Ще се отрази ли липсата му от Изпълкома на УЕФА на българския футбол Никакви последствия няма да има за България, никакви притеснения. Аз съм работил там 8 години като член на Изпълкома, а 12 години вече съм член на комисиите. Така че аз познавам всички президенти, всички хора от администрацията, познавам правилата. Така че това няма да се отрази на българския футбол. Със сигурност ще продължава сътрудничеството с УЕФА. И с ФИФА ще продължим сътрудничеството си, защото работим по две програми - Forward и FIFA Hattrick 5. Говорим предимно за инфраструктурни проекти.  За кандидатурата за Световно през 2030 г. със съседните страни Шансът е добър, но е огромен за това, че дава възможност да се подобри инфраструктурата, както направиха нашите съседи. С тях кандидатстваме. Без да имаш инфраструктура, не можеш да кандидатстваш. И съм много щастлив, че премиерът г-н Борисов обича футбола и това е идея на ниво министър-председатели. Аз помагам с всичко каквото мога. На 24 и 25 февруари имаме среща с министрите на спорта на Гърция и Румъния, плюс президентите на футболните съюзи, за подготовката на всички документи за кандидатурата ни. Тази инфраструктура остава за всички хора, най-вече за децата.  За бюджета на БФС и футбола от държавата Ние сме в много добри отношения с министър Кралев и сме лични приятели. Парите, които отпуска държавата наистина са много малко - 1.2-1.3 млн. лв. на година, плюс това те моментално отиват в детско-юношеския футбол. Тези пари нямат нищо общо с бюджета на БФС, федерацията се самофинансира от самото си начало. Когато станах президент 2005 г., бюджетът беше 3 млн., сега е 20 млн. лв. Всичко това е заслуга на хората, които работим заедно тук. И никога не сме взимали пари на данъкоплатците. Заблудата, че взимаме пари от държавата е, защото на някого така му се иска. Ние сме публично сдружение, всяка година бюджетът ни отива на мястото си и всички знаят, че парите от министерството отиват за децата.  За Националния стадион \"Васил Левски\" и евентуален нов стадион за националния отбор Футболният съюз плаща наем за Националния стадион, за да играе там представителният ни тим. Това не се случва на никоя друга федерация. Но както и да е. Продаваме билети и по някакъв начин не сме на минус от тези мачове. Аз съм убеден, че ще имаме нов Национален стадион, но това също минава през кандидатурата за Световното.  Сравнение с държавите от Източна и Централна Европа Според мен сме на едно ниво с тях. Ако говорим за тв права за клубовете, ние сме на много по-добро ниво от другите, с изключение на Румъния, защото те все пак са три пъти по-голям пазар. Тук клубовете взимат повече пари от Хърватия, Македония, Сърбия, Албания и т.н. Справяме се добре и се надявам да се справяме и по-добре, защото това е важна част от бюджета на клубовете. Но екипите са ни много хубави, хората се интересуват. И така и националният ни отбор е на едно добро ниво.  За националния отбор Пречат прекалените очаквания. Трябва да се има предвид в какви отбори играят нашите футболисти, в каква форма са, някои дори не играят. България не е толкова голяма държава, тече някаква промяна на поколенията и се надявам, че отдолу идват добри момчета. Сега играят с мотивация и дисциплина, със себераздаване и затова хората ги харесват. Нямаме вече Балъков, Лечков, Стоичков, Костадинов, но отборът има добър характер, момчетата се раздават и това се харесва на хората.  Оценка за нивото на Първа лига В Първа лига според мен се играе доста добър футбол. Форматът, който беше сменен преди три години, се оказа доста сполучлив и затова ние ще го продължим. Естествено, има много чужденци, но за това аз и моите колеги не можем да направим нищо, заото сме в Европейския съюз. Така че дори да не са бразилци, те имат испански, португалски и какви ли не паспорти, на което аз не мога да реагирам. Най-мъчно ми е, че няма достатъчно български вратари, които да играят тук. Те се броят на пръстите на едната ми ръка. В Русия, например, чужди вратари не се взимат, но те не са в Европейския съюз. И затова няма какво да направя. Трябва ли да има промяна във формата на Първа лига Със сигурност ще остане този формат, може би само ще променим изпадащия отбор. Да се даде по-голяма възможност на елитната дивизия. Мислят го колегите, но може би ще има само промяна при изпадащите отбори.  Телевизионните права и футболът като бизнес Телевизионните права се продават централизирано, защото така е по Закона за спорта. Футболът е огромен бизнес и то се вижда ежедневно. Не виждам причина българските президенти да не се отнасят като бизнес към него.  Мнението за раздялата с Павел Колев Част от работата на БФС е да развива кадрите си. Павел е минал всички нива на йерархия в УЕФА и ФИФА, минал е всички курсове на образование. Така че той е на високо ниво. Това го правим с наши инвестиции и за други наши колеги.  Обижда ли го отношението от феновете, които смятат, че БФС помага на Лудогорец Вече доста дълго време съм президент и имам самооценка. Не съм сигурен дали се обиждам от отношението на крайните фенове. Колкото до Лудогорец, не е истина, че ние им помагаме. Към момента те показват с игрите си, с бюджета си и заслужено стават шампиони седем пъти поред.  Помагал ли е на ЦСКА? Помагал съм много на ЦСКА, въпреки че говорят срещу мен и те го знаят много добре. Ръководството им го знае много добре, феновете също го знаят много добре. ЦСКА, Левски, Славия си имат бизнес-модели, но те трябва да знаят, че БФС само администрира първенството и помага на всички по еднакъв начин.  Колко сме близо до въвеждането на ВАР в България БФС и Боби Михайлов винаги ще останат необходимия грешник и в това не се съмнявам. ВАР може би до една, максимум две години може да се въведе в България. Той помага много, но и при него стои човешкият фактор. Там също има съдии зад екраните. Както виждате, стават грешки дори и с ВАР. Но според мен с него става доста по-чисто за хората. Със сигурност би имал успех в България.  Личната оценка на Борислав Михайлов за себе си Много по-лесно ми беше, като бях вратар. Но моята работа ми харесва, изцяло съм ѝ отдаден. Така ще продължи и занапред. 102 мача имам за България, 60 от тях съм бил капитан, три пъти съм играл на Световно, три пъти съм шампион, ставал съм Футболист на годината, така че съм постигнал доста неща и като вратар. Но това, с което се занимавам сега всеки ден, това също е част след футболната ми кариера. Горд съм с работата си. Само съжалявам, че не можем да се класираме на голямо първенство, надявам се този път да се случи. ", "date": "2019.02.14", "title": "Михайлов: Няма да променяме Първа лига, ще имаме ВАР до 1-2 г."}
{"url": "https://www.monitor.bg:443/bg/a/view/uzakonjavat-stroitelstvoto-v-romskija-kvartal-v-peshtera-157234", "text": "Да се въведе регулация и се създаде траен статут на жилища в местността “Орешака“ към кв.“Пирин“ и кв.“Луковица“ в град Пещера, където живее ромско население. Това предвижда меморандум за сътрудничество, който местната община подписа с фондация „Тръст за социална алтернатива“. Крайната цел е подобряване на жилищните условия и достъпа до публични услуги на население, което е в неравностойно положение. Като начало трябва да бъде изготвен Подробен устройствен план /ПУП/ на територията на м. „Орешака“ в кв.“Пирин“ и част от кв.“Луковица“. Втората стъпка е актуализацията на съществуващ ПУП на част от кв.“Луковица“. „След това ще работим за осигуряване на възможност за семейства от двата квартала и всеки, който би имал желание, за закупуване на имот, на който да бъдат строени законни жилища“, обясни Мария Методиева, програмен директор на фондацията. С този модел ще се осигури достъп до собственост и до законно жилищно строителство, както и съвсем различна перспектива пред самите жители на тези квартали и възможност за репликиране на един такъв модел в други територии на страната, където има подобни проблеми. След като всичко това бъде направено ще се търси финансиране за изграждането на необходимата инфраструктура в тези квартали. Сара Мери Перин, директор на Тръст за социална алтернатива изтъкна, че това са иновативни практики при решаването на жилищните проблеми. Думите й потвърди и кметът Николай Зайчев, който определи подхода, предприет с Тръста за социална алтернатива, като правилен за регулиране на териториите, където има незаконно строителство в община Пещера. „Ние вече направихме няколко стъпки и имаме практика, която е значима на национално ниво, във връзка със събарянето на ромски къщи, които се намираха на чужда територия“, коментира градоначалникът. По време на съвместната среща стана ясно, че позитивният модел на Пещера ще бъде включен в Наръчник за добри практики при решаването на проблемите с незаконното строителство.", "date": "2019.02.14", "title": "Узаконяват строителството в ромския квартал в Пещера"}
{"url": "https://www.monitor.bg:443/bg/a/view/zakopchaha-kradla-otmyknala-pokyshtninata-na-sysedka-157226", "text": "38-годишна жителка на град Николаево със солидна кримибиография за пореден път влезе в ареста с постоянна мярка за неотклонение „задържане под стража“. Изтърпялата до сега 16 ефективни присъди за кражби Добринка Ж. е била закопчана от полицията след сигнал за обир от жилище недалеко от центъра на градчето, собственост на 47-годишна жена, която временно отсъствала от Николаево. В хода на досъдебното производство се изяснило, че излязлата за последно от килията Коледа м.г. Добринка и 24-годишният й приятел Антон  А. проникнали в дома през нощта на 3 януари и като изяли и изпили всичко което открили в кухнята решили да задигнат и мебелите. Двойката изнесла на ръце разтегателна маса, 2 килима, телевизор, електрическа и готварска печка на дърва и въглища, дрехи, постелки  и дори гардероб. Част от плячката била продадена за дребни левчета още на следващия ден в ромската махала, а печалбата била изпита тутакси. Съучастникът на крадлата се разминал с мярка „подписка“ заради чистото си съдебно минало.", "date": "2019.02.14", "title": "Закопчаха крадла, отмъкнала покъщнината на съседка"}
{"url": "https://www.monitor.bg:443/bg/a/view/iskra-ot-zavarjavane-podpalila-platove-v-zavod-chajka-v-plovdiv-157218", "text": "Искра от заваряване подпалила платове в склад на завод „Чайка” на бул. „Шести септември” в Пловдив. Хората моментално са били евакуирани от сградата и така не е било допуснато между тях някой да пострада. След като сигналът за пламъците бил получен в 11,30 часа на 112, на мястото били изпратени шест екипа на Пожарната в Пловдив с пет противопожарни коли, съобщиха от полицията. Изяснено било, че огънят е възникнал на втория етаж от 6-етажна сграда, в склад за платове и шивашки материали.  Хората от сградата били изведени и нямало пострадали. Заедно с пожарникарите на мястото имало и линейка, както и коли на полицията. Час по-късно пожарът бил локализиран, но действията за погасяването му продължили. При извършване на ремонтни дейности, изхвръкналите искри са подпалили лесно запалими материали, от което е избухнал пожар  в склада за платове на втория етаж. Искрата попаднала във въздухопровод, откъдето достигнала до склада за платове и го подпалила. Разследващите тепърва ще установяват точно какво се е случило и ако фирмата, извършвала ремонтните дейности, има вина за случилото се, ще отнесе санкция. ", "date": "2019.02.14", "title": "Искра от заваряване подпалила платове в завод „Чайка” в Пловдив"}
{"url": "https://www.monitor.bg:443/bg/a/view/puskat-obnovenata-pokrita-pista-pod-lipite-157222", "text": "Единствената на територията на Южна България покрита лекоатлетическа писта, която е построена преди 3 десетилетия в Стара Загора отваря отново врати за спортистите след цялостен ремонт на стойност близо 0,5 млн лв, осигурени от собствените приходи на общината. Ремонтът е извършен от пловдивското „Проинвест строй“ ООД, обновен е покривът, положена е нова настилка, подновени са осветителните тела и са обновени секторите за дълъг и овчарски скок. Преди 4 години бе подновена отоплителната инсталация , като горелките бяха подменени с газови, което даде възможност за целогодишни тренировки на лекоатлетите от клуб „Берое“. Официалното откриване на модернизираното уникално спортно съоръжение ще стане в петък с участието на министъра на спорта Красен Кралев.", "date": "2019.02.14", "title": "Пускат обновената покрита писта под липите"}
{"url": "https://www.monitor.bg:443/bg/a/view/ubiecyt-na-nevrystnija-paolo-probva-predsrochno-svoboda-157223", "text": "За втори път в рамките на 8 месеца изтърпяващият ефективна присъда за смъртта на 4-годишния Паоло старозагорски бизнесмен Георги Сапунджиев пробва да излезе предсрочно от килията. На 6 февруари състав на старозагорския окръжен съд е разгледал постъпило предложение от затворническата управа за предсрочното му пускане. Според представените от затвора данни Сапунджиев е имал изключително примерно поведение, посещавал е различни курсове, включително и с религиозна насоченост, като не е допуснал никакви нарушения на вътрешните правила. Това давало основание да бъде освободен година и 18 дни преди да е изтекъл пълният срок на наложеното му наказание от 6 години затвор при първоначален общ режим на изтърпяване. Съдебната справка показва, че бизнесменът е влязъл в затвора на 22 юли 2015 година, до момента е изтърпял 3 години 6 месеца и 22 дни, към които обаче заради полаган труд се прибавят още 1 години , 1 месец и 22 дни. Чисто формално това дава основания за авансово освобождаване, коментират от съда.След което обаче уточняват, че „макар и да са налице формалните предпоставки на чл.70, ал.1, т.1 НК, не са постигнати целите на наказанието „лишаване от свобода“ по отношение на осъдения, тъй като при него не е приключил корекционният процес и в този смисъл не е налице втората изискуема предпоставка на закона, а именно наличие на доказателства за  поправянето на лишения от свобода.“. В хода на откритото съдебно заседание от 6 февруари Сапунджиев се „ожалил“, че от прокуратурата му обещали „да лежи“ само 4 години и че не разбира защо не го пускат вече. През юни м.г. старозагорските съдии решиха Сапунджиев да прекара остатъка от наказанието си под формата на пробация, но след бурни реакции в социалните мрежи прокуратурата протестира определението и то беше отменено от състав на апелативния съд в Пловдив. Невръстното детенце беше прегазено фатално на 2 юни 2014 година насред пешеходната улица „Цар Симеон Велики“ пред ужасения поглед на майка му и още десетки свидетели. Първоначално Георги Сапунджиев  бе осъден на 3 години и 4 месеца затвор, но апелативните съдии увеличиха присъдата на 6 години.", "date": "2019.02.14", "title": "Убиецът на невръстния Паоло пробва предсрочно свобода"}
{"url": "https://www.monitor.bg:443/bg/a/view/es-odobri-novi-pravila-za-avtorskoto-pravo-v-internet-157219", "text": "Европейският парламент, Съветът и Европейската комисия постигнаха политическо споразумение за осъвременяване правилата за авторското право в епохата на цифровите технологии. Последният проблем - да се направи ли изключение за малките и средни предприятия, бе решен като извън обхвата на директивата бяха оставени компаниите на по-малко от три години, с годишен оборот под 10 млн. евро или с по-малко от 5 млн. уникални потребители месечно. Ползите за всички сектори на творчеството, медиите, изследователите, преподавателите, институциите за културно наследство и гражданите ще бъдат осезаеми, съобщиха от Еврокомисията. Предварителното споразумение между законодателните институции на ЕС адаптира разпоредбите за защита на авторските права към днешния свят, в който музикалните онлайн стрийминг услуги, платформите за видео по заявка, агрегаторите на новини и платформите за споделяне на потребителско съдържание се превърнаха в основни портали за достъп до творби на изкуството или журналистически статии. \"Дългоочакваното приемане на директивата за авторското право е повратен момент за нашия Цифров единен пазар. С предоставянето на по-ясна правна рамка, адекватна на цифровия свят, ще се подсилят секторите на културата и творчеството, носейки добавена стойност за европейските граждани\", заяви българският комисар по цифровата икономика и цифровото общество Мария Габриел. Сайтовете ще трябва да плащат на медиите, за да цитират каквото и да е, освен \"отделни думи или много кратки откъси\"; изключения няма да има. Коментарът на еврокомисаря за единния цифров пазар Андрус Ансип бе, че сега потребителите ще имат повече възможности за достъп до защитено съдържание. \"Свободата на изразяване е гарантирана и потребителите ще имат възможност бързо да оспорят всяко неправомерно премахване на тяхно съдържание от платформите\". Новата директива подпомага творците и работещите в музикалната и аудиовизуалната сфера, които ще имат по-силна позиция пред интернет платформите да контролират разпространението на авторско съдържание от онлайн потребителите и да получават възнаграждение за него. Ще се улесни възможността за авторите да сключват договори и получаване на приходи от генерираните печалби на интернет платформите. Европейските издатели на вестници ще се възползват от ново право да преговарят по какъв начин се извършва повторната употреба на тяхното съдържание в онлайн платформите. Журналистите ще имат по-големи възможности да получават дял от приходите, генерирани от публикациите, четени от потребителите в интернет. Ползи ще има и за потребителите благодарение на новите правила за лицензиране, които ще им позволяват законно да споделят онлайн съдържание със защитени авторски права в платформи като YouTube или Instagram. Правото на свободно изразяване на потребителите се гарантира с предпазни мерки, когато качват видеоматериали със защитено авторско съдържание, включително \"мемета\" или пародии. Потребителските интереси се запазват, чрез ефективни механизми за бързо обжалване на всяко необосновано премахване на тяхно съдържание от страна на платформите. Сега сделката трябва да бъде гласувана в Европейския парламент преди последното му пленарно заседание през април и в Съвета на ЕС. Гласуването в парламент минава първо през комисията по правни въпроси - може би още другата седмица, сочи Реда. След това държавите-членки гласуват в Съвета, като са необходими 13 държави или сбор от няколко страни, които заедно правят 35% от населението на ЕС. Последното гласуване е в ръцете на 751-те евродепутати на пленарно заседание.", "date": "2019.02.14", "title": "ЕС одобри нови правила за авторското право в интернет"}
{"url": "https://www.monitor.bg:443/bg/a/view/rumynija-privikva-laura-kioveshi-v-denja-v-kojto-e-izboryt-za-evroprokuror-157220", "text": "Бившият главен прокурор на румънската антикорупционна агенция Лаура Кодруца Кьовеши е призована да се яви на разпит като заподозряна в Секцията за разследване на престъпленията в съдебната система точно в деня, в който би трябвало да замине за Брюксел, за да участва в процедурата по избор на главен прокурор на новата Европейска прокуратура, съобщават днес румънските вестници. Комитетът по подбора на новия европейски прокурор е провел интервюта с 24 кандидати в края на януари. От тях бяха излъчени трима – Кьовеши, французинът Жан-Франсоа Бонер и германецът Андрес Ритер. Прокурорът ще бъде избран по общо съгласие от Съвета на ЕС и Европейския парламент (ЕП). Румънските прокурори искат да разпитат Кьовеши по дело, касаещо връщането от Индонезия в Румъния на Николае Попа - финансов директор на Националния инвестиционен фонд, който през 2000 г. ощети 300 000 вложители.  Бившият главен прокурор на Националната дирекция за борба с корупцията (НДБК) е призована да се яви на разпит на 15 февруари. Пред радио Европа Еф Ем Кьовеши заяви обаче, че ще пътува до Брюксел и няма да се откаже от кандидатурата за европейски главен прокурор, пише \"Адевърул\". 45-годишната Кьовеши ръководеше НДБК от 2013 г. до 2018 г. Тя бе отстранена. По време на нейното ръководство на НДБК стотици лица на изборни длъжности бяха съдебно преследвани и осъдени за корупция. Кьовеши, която се ползва с голяма популярност сред румънците, е от повече от една година мишена на социалдемократическото мнозинство, което я обвинява в злоупотреба с власт и че е действала заедно с останалата част на съдебната система и тайните служби като \"паралелна държава\". След отстраняването й от антикорупционната прокуратура Кьовеши се кандидатира за ръководител на Европейската прокуратура, която ще бъде създадена в края на 2020 г. Тази нова институция ще има за цел да координира по-добре усилията на страните в борбата срещу финансовата престъпност във вреда на ЕС. Според писмо на председателя на журито, анализирало кандидатурите за поста, Кьовеши е начело в списъка от трима кандидати, определени след предварителен подбор. Министърът на правосъдието Тудорел Тоадер изпрати обаче писмо до европейските си колеги, в което представи в силно неблагоприятна светлина Кьовеши.  Лаура Кьовеши уточни пред Европа Еф Ем, че е призована като заподозряна в злоупотреба със служебно положение, вземане на подкуп и лъжесвидетелстване. Кьовеши заяви, че за 24 години дейност никога не е била разследвана дисциплинарно или наказателно, и не е имала проблеми. Тя призна обаче, че разследването в Румъния ще създаде проблеми с доверието към нея и ще се отрази на кандидатурата й за Европейската прокуратура. Разследването срещу Кьовеши е във връзка с жалба на румънския политик и бизнесмен Себастиан Гица, който избяга от Румъния, защото е съдебно преследван и получи политическо убежище в Сърбия. Гица заяви през декември 2018 г., че Кьовеши е искала да плати самолета за връщане в страната на Николае Попа от Индонезия. Самолетът е бил платен в крайна сметка от търговско дружество \"Йон Цирияк еър\" ООД, което е било избрано от румънското МВР след преговори с три компании. Николае Попа бе финансов директор на рухналия през 2000 г. Национален инвестиционен фонд. Това бе един от най-големите финансови скандали в посткомунистическа Румъния. Попа бе осъден задочно на 15 години затвор през 2006 г. Той избяга от Румъния и бе заловен в Индонезия през 2009 г. Осъденият финансист бе върнат в страната през 2011 г., а междувременно присъдата му бе намалена до 10 години и четири месеца затвор. През септември 2017 г. той бе освободен условно, припомня \"Адевърул\".", "date": "2019.02.14", "title": "Румъния привиква Лаура Кьовеши в деня, в който е изслушването за европрокурор"}
{"url": "https://www.monitor.bg:443/bg/a/view/ustata-napisa-loko-sofija-v-pustinjata-snimki-157216", "text": "Рапърът Иван Динев – Устата заведе семейството си на екскурзия в Йордания. Там той успя шеговито да представи българщината, като изписа в пустинята „Локо София“. Инициатор на пътуването всъщност била неговата голяма дъщеря Емма. Изпълнителят на „Давам се целия“ и семейството му посетиха едно от емблематичните места в древния град Петра, където е сниман филмът „Индиана Джоунс и последния кръстоносен поход“. Винаги съм се интересувал от древните култури, защото това е нещо много различно от нашите представи. Останах впечатлен от техниката, с която набатейците са построили града – отгоре-надолу и бих казал, че самата архитектура е гениална като изчисления. Определено си заслужава да се види“, разказа пред Планета тв той. Устата успя да види още крайбрежният град Акаба на брега на Червено море и пустинята Вади Рум, където остави диря с името на футболния отбор.", "date": "2019.02.14", "title": "Устата написа „Локо София“ в пустинята (СНИМКИ)"}
{"url": "https://www.monitor.bg:443/bg/a/view/jalba-sprja-tyrga-za-prodyljenieto-na-turski-potok-prez-bylgarija-157217", "text": "Постъпила жалба от „Атоменергоремонт“ АД срещу разяснение на „Булгартрансгаз“ ЕАД доведе до временно спиране на действията по процедурата за доставка на необходимите материали и оборудване, инвестиционно проектиране, изграждане и въвеждане в експлоатация на разширение на газопреносната инфраструктура до българо-сръбската граница” (продължението на „Турски поток“ през наша територия), съобщиха от държавната транзитираща компания, която е възложител на проекта. Предстои Комисията за защита на конкуренцията (КЗК) да се произнесе по основателността на това искане. След произнасянето на компетентния орган и в случай, че искането за налагане на временна мярка бъде отхвърлено, процедурата ще бъде възобновена и сроковете за подаване на оферти ще бъдат удължени така, че да се спази изискването на чл. 28, ал. 5 от Правилника за прилагане на ЗОП, общата продължителност на всеки от сроковете, изтекли до момента на спирането на процедурата, заедно с новоопределените удължени срокове да не е по-кратка от първоначалния срок, определен от възложителя, уточни. Възложителят уверява всички потенциални участници, че ще бъдат своевременно уведомявани за всички последващи действия.", "date": "2019.02.14", "title": "Жалба спря търга за продължението на „Турски поток“ през България"}
{"url": "https://www.monitor.bg:443/bg/a/view/policejski-kucheta-spipaha-mule-na-alo-izmamnici-157225", "text": "Габровлия, използван в ролята на муле от ало-мошеници е бил спипан след продължили близо час преследване по улиците на Казанлък, 55-годишният Петър Петров бил застигнат от пуснати по следите му обучени овчарки. Преследването е започнало веднага след обаждането на 72-годишна пенсионерка от Града на розите на 11 февруари. Жената обяснила, че току що е хвърлила през терасата си плик с 5375 лв след като била убедена от представил се за полицейски началник, че участва по този начин в залавянето на опасни бандити. Жената се усетила , че нещата не стоят така, както й обяснявал „началникът“ след като видяла, че пакетчето с банкнотите го прибира странен на вид мъж, който се качва в такси. Осъжданият преди години за кражби, но вече реабилитиран габровлия е признал за съучастието с в общо три измами: на16 и 18 януари и последната от понеделник тази седмица при които от жертвите са били „усвоени“ общо 20 435 лв. Петър Петров е задържан с прокурорско постановление за 72 часа, предстои в петък да бъде поискано от районния съд в Казанлък постоянното му оставяне зад решетките. От началото на годината на територията на Старозагорска област са регистрирани 15 телефонни измами като сумата , предоставена от жертвите е в рамките на над 130 бона плюс златни и сребърни накити, уточниха от ОД на МВР.", "date": "2019.02.14", "title": "Полицейски кучета спипаха муле на ало-измамници"}
{"url": "https://www.monitor.bg:443/bg/a/view/zadyrjaha-sin-na-pochinal-udaril-lekar-157224", "text": "19-годишен жител на Нова Загора е задържан за побой над медицинско лице, сигналът за беснеещ в Центъра за спешна и неотложна помощ в малкия град е бил получен на телефон 112 малко след полунощ на 14 февруари. При пристигане на място униформените заварили наскоро навършилия пълнолетие Стефан Митев да троши мебелите в приемното отделение, а дежурният Митко Щилянов бил проснат върху пода след зверско кроше в главата. Инцидентът е възникнал след като лекарят съобщил на младежа, че татко му, 48-годишният Митьо Асенов е починал от масиран инфаркт минути след като близките го докарали със собствен транспорт в ЦСМП. Образувано е досъдебно производство за агресия срещу медик, това е пореден случай на пострадали лекари и сестри в Нова Загора, припомнят от полицията. През нощта на 10 февруари там беше арестуван за 24 часа 48-годишен жител на село Стоил войвода, който набил тръгващия си от смяна лекар, който отказал да прегледа болното му дете.Обясненията на лекаря, че всеки момент ще дойде негов колега,не задоволили Димитър Манев и той нанесъл няколко бързи удара с юмруци на доктора.  ", "date": "2019.02.14", "title": "Задържаха син на починал, ударил лекар"}
{"url": "https://www.monitor.bg:443/bg/a/view/skandali-pri-debatite-za-izbornija-kodkes-obijdat-se-na-shajka-i-konsomolci-157208", "text": "Скандалите в НС при дебатите по Изборния кодекс, които депутатите разглеждат на второ четете започнаха още при заглавието, преди съществените текстове. Мнозинството и опозиция си размениха обиди като \"шайка\", \"комсомолец\"., заклахте преференцията\" и други. Всичко започна от социалиста Крум Зарков, които вместо по същество, започна изказване по принцип и нахока депутатите от ГЕРБ, че ще приемат текстове на тъмно и които не познават. Поводът бе, че на правна комисия голяма част от текстове били внесени по време на заседанието, а самата комисия продължи до след полунощ. Той обяви, че правната комисия не работи по правилник.  Това предизвика отговор от шефа на правната комисия Данаил Кирилов, които го обвини  истеричен патос и в опит да манипулира мнението на депутатите. В защита на червените на парламентарната трибуна излезе пък Явор Божанков от БСП, който на свой ред обвини управляващите, че са шайка и \"ритуално заклали\" преференциата. Той нападна партиотите, че на правна комисия те са подкрепили тези текстове, предложени от ДПС. \"Нямате право да се наричате патриоти, защото предадохте хората\", каза Божанков.  \"Най-малко вие може да сте морален стожер, помня как преди 2 г. в Горна Оряховица Радан Кънев ви представяше като новия десен лидер, а сега сте депутат от левицата\", скочи му Юлиан Ангелов от \"Обединени патриоти\". Залата взриви обаче изказването на Вежди рашидов от ГЕРБ, който бе много ядосан и обиден от изказването на Божанков. каза той. Шефката на НС Цвета Караянчева му направи забележка и му спря микрофона, а БСП започна да подвикват от банките. Рашидов обаче и след кратката пауза продължи: \"Не съм живял 68 г. едно младо дете, което не е било във войската, да ме обижда, никой не е заслужил, това да не е комсомолска организация?! Извинете, но думата \"шайка\" не е от мой речник, а от този на ваш колега, отвърна Божанков. Неговият колега Таско Ерменков пък сравни закона с проститутка. заяви Ерменков. ДПС се скараха на Караянчева, че изпуска заседанието.  А след като Хамид Хамид  няколко пъти се обърна към Крум Зарков от БСП с \"моят скъп приятел\", Караянчева се пошегува: Толкова много обяснения от парламентарната трибуна? Сигурно защото днес е 14 февруари. Иначе депутатите и падането на лимита от по 35 секции в държави извън ЕС, както и предложението им за премахване на уседналостта за местния вот. Хамид Хамид от ДПС поясни, че всички тези разпоредби водят до лишаване на права, а българската диаспора зад граница е между 2 - 2,5 млн. души. А от тази разпоредба скоро ще бъде засегната и Великобритания след Брекзит. Голяма общност имало още в Турция, САЩ, Македония и Молдова. Лидерът на ДПС Мустафа Карадайъ пък обясни, че текстовете за уседналост в сегашния ИК противоречат на конституцията. В крайна сметка техните предложения бяха отхвърлени с 25 гласа \"за\", 46 \"против\" и 80 \"въздържали се\". НС отхвърли и предложението на БСП да отпадне предварителното обявяване на предварителния избирателен списък, но за сметка на това гласуваха предложението на ГЕРБ за ЦИК. Така след обжалване и връщане на решение от ВАС, ЦИК ще трябва да вземе повторно решение с повече от половината от всички членове, а не с мнозинство от 2/3, гласуваха депутатите. В момента депутатите обсъждат идеята на социалистите за публичен регистър на избирателите.", "date": "2019.02.14", "title": "Скандали при дебатите за Изборния кодекс: Обиждат се на \"шайка\" и \"комсомолци\""}
{"url": "https://www.monitor.bg:443/bg/a/view/ubiecyt-na-doc-nejkov-syjaljavam-157206", "text": "„Съжалявам”. Само това изрече в пловдивския окръжен съд подсъдимият за убийството на пенсионирания преподавател доц. Стефан Нейков – Илия Стоичков. От 2 юли м.г., когато е извършено престъплението край село Оризари близо до Пловдив, Стоичков е зад решетките. Затова и той бе доведен с белезници, пазен от няколко служители на Съдебна охрана, в съдебната зала, за да присъства на разпоредителното заседание срещу него. Подсъдимият каза, че съжалява, просто защото не разбра въпроса на съдия Веселин Хаджиев. А той го попита дали делото да бъде отложено заради отсъствието на адвоката на пострадалите наследници на убития доцент Георги Кутрянски, който е в отпуска и заради заболяване на вдовицата Ирена Нейкова. След повторно задаване на въпроса от съдията, Стоичков най-накрая разбра какво се иска от него и заяви: „Нека да бъде отложено”. Същото искане отправиха в залата и децата на убития учен Николай и Наталия Нейкови. Те настояха по време на разпоредителното заседание да присъстват както майка им, така и адвокат Кутрянски. Процесът действително бе отложен за 12 март от 9,30 часа в окръжния съд, като съдия Хаджиев специално предупреди присъстващите в залата да осигурят за следващото заседание отсъстващите. Зверството бе извършено на 2 юли м.г. вечерта. До престъплението се стигнало, след като съпругата на подсъдимия решила да продължи с висшето си образование. Иванка Гогичева познавала жертвата от 2005г., когато била студентка в Аграрния университет в Пловдив. Доц. Нейков не й е преподавал. Познавали се покрай сина на жертвата, уточниха от прокуратурата. Преди време записала да учи за магистър, но прекъснала и затова миналата година потърсила доц. Нейков за съдействие. Според прокуратурата ученият й поискал в замяна секс и пари. Уговорили си среща на 2 юли м.г. край Спорната зала до село Оризари, но там се появил съпругът Илия. Той пребил жестоко с бейзболна бухалка и изнасилил с дръжката й жертвата си. След това Стоичков закарал пребития възрастен мъж на бул. „Христо Ботев” край Военна болница в Пловдив, обадил се на 112 и по думите на адвоката му Красимир Елдъров, оказал първа помощ на жертвата. Лекарите не успели да спасят пребития заради многото му травми. Според експертна справка доц. Стефан Нейков е имал множество наранявания по цялото тяло и главата. Тези рани са в пряка причинно-следствена връзка със смъртта му, каза по време на мярката за неотклонение на Илия Стоичков миналия юли прокурор Георги Пенев. Жертвата е имал множество кръвонасядания по цялото тяло, кръвоизлив в меката мозъчна обвивка, две големи рани на главата, счупени множество ребра, разкъсване на аналния отвор на правото черво и мн.други. Стоичков отговаря пред съда по две обвинения. Първото е за убийство, извършено по особено мъчителен начин и с особена жестокост. Второто е за грабеж на масивен златен синджир с тегло 11,5 грама на стойност 747 лева. Ден след убийството синджирът бил заложен от съпругата Иванка, която е привлечена като свидетел по време на разследването. ", "date": "2019.02.14", "title": "Убиецът на доц. Нейков: „Съжалявам”"}
{"url": "https://www.monitor.bg:443/bg/a/view/pijana-dyshterja-napadna-s-noj-bashta-si-sled-semeen-skandal-157209", "text": "Пияна дъщеря нападна с нож родния си баща след семеен скандал в дома им. Драмата се разиграва в 3 часа през нощта в четвъртък, когато 27-годишната дупничанка се прибрала след стабилна почерка с приятели. „Най-вероятно това е разгневило бащата на младата жена. Първоначално съседи са чули страшни викове от жилището, а след което е подаден и сигнал на тел.112“, коментираха запознати. В разправията жената грабнала кухненски нож и го забила директно в коляното на родителя. Благодарение на бързата реакция от страна на униформените не се е стигнало до някоя трагедия. Раната на мъжа не е дълбока, не се е налагало той да бъде настанен в здравно заведение, обявиха още от полицейското управление в града. 27-годишната жена е задържана за 24 часа в ареста на РУ – Дупница, където ще има възможността да изтрезнее и да преосмисли действията си. По случая е започнато досъдебно производство, уведомен е дежурен прокурор.  ", "date": "2019.02.14", "title": "Пияна дъщеря нападна с нож баща си след семеен скандал"}
{"url": "https://www.monitor.bg:443/bg/a/view/djavolskoto-gyrlo-poglyshta-zritelite-na-28-fevruari-157214", "text": "Новият български сериал „Дяволското гърло“ ще стартира на 28 февруари от 22 ч. Финалната клапа на продукцията щракна преди почти две години в горите на Родопите (през есента на 2017-та), а най-накрая дойде моментът, в който и този проект ще види бял свят. Кримката, в която главните роли са поверени на актьорите Владо Карамазов и Теодора Духовникова, ще включва и доста мистика в сюжета си ала „Досиетата Х“. Както „Монитор“ вече писа, освен серията убийства, които звездният тандем ще се опита да разплете, техните съдби ще бъдат белязани от магията на планината и доста необясними явления. Логично, терен за снимките е станала едноименната пещера край Триград. Историята не е базиран на реални събития, но засяга значими социални теми - бежанския въпрос, съжителството на различни етноси на една територия. С участие в „Дяволското гърло“ се разписват още актьорите Валери Йорданов, Стоян Радев, Васил Банов и Лидия Инджова.", "date": "2019.02.14", "title": "\"Дяволското гърло“ поглъща зрителите на 28 февруари"}
{"url": "https://www.monitor.bg:443/bg/a/view/chetiri-deca-ot-pirinsko-s-morbili-ochakva-se-epidemija-157213", "text": "Общо четири са малките деца от Пиринско, които са заразени от морбили. Завчера в софийска болница беше транспортирано 3-годишно дете от Банско, а другите три се лекуват в инфекциозно отделение на болница „Иван Скендеров“ в Гоце Делчев, защото в разложката няма инфекциозно отделение. Две от тях са от циганската махала в Разлог, а третото е от село Краище. И четирите деца не са били ваксинирани. Опасенията на медиците са, че случаите ще се увеличат значително. Д-р Веселка Мончева от Регионалната здравна инспекция потвърди: „От четирите случая в Благоевградска област, два са на ромчета, но, за съжаление очакваме да има още. Децата са изолирани. Издирваме всички други деца, които са били контактни със заразените. Призоваваме всички родители да ваксинират децата си, имаме достатъчно ваксини в наличност“, допълни д-р Мончева. “През 2010 година имахме голяма епидемия от морбили. За Благоевградска област случаите бяха 850, а в цялата страна случаите бяха около 24 000”, добави д-р Мончева. Морбили или шарка, известна още с народното име брусница е общо инфекциозно заболяване, което се характеризира с обща интоксикация, възпаление на лигавицата на горните дихателни пътища, характерен макуло-папулозен обрив по кожата и усложнения от страна на дихателната система. Дребната шарка е детска инфекция, причинена от РНК-вирус, и се разпространява по въздушно-капков път.", "date": "2019.02.14", "title": "Четири деца от Пиринско с морбили, очаква се епидемия (ОБНОВЕНА)"}
{"url": "https://www.monitor.bg:443/bg/a/view/srybska-pevica-flirtuva-s-djoni-dep-snimki-157211", "text": "Сръбска певица е хвърлила око на холивудския ас Джони Деп. Ивана Николич лично се е запознала с актьора и му е хвърлила око. Сръбските таблоиди гръмнаха, след като красавицата публикува в социалните мрежи снимка със звездата от „Карибски пирати“. Оказва се че, солистката на аренби групата Hurricane е била в белградски ресторант, а по това време в заведението е вечерял самият Деп. Отидох до масата му и го помолих да се снимаме. Охраната му не направи никакъв проблем и аз спокойно разговарях с него. Споделих му, че съм певица, показах клипове, а най-много се учуди на факта, че заедно с моята група често гастролираме на Карибите. Накрая си разменихме и личните имейли“, споделя Ивана, която освен певица е и национален шампион по танци. Междувременно стана ясно, че снимките на „Минимата“ в Сърбия ще продължат още седмица, след което екипът на режисьора Андрю Левитас се мести в крайбрежния град Тиват, Черна гора. Въпреки огромните мерки за сигурност, папараци успяха да снимат Джони Деп, който от началото на месеца е в Белград за снимките на филма „Минимата“. Екипът бе разположил снимачен сет в центъра на сръбската столица, а на площадката, освен Деп, бе позициониран и дубльора на световната звезда. По време на снимките той е дегизиран с дълга коса и брада, тъмни очила и черна баретка на главата. Специално за филма Деп е качил и няколко килограма. Една от локациите на американската драма е известната сръбска печатница „Борба“, където за нуждите на филма ще бъде отпечатано световноизвестното списание Life, което публикува за първи път ужасяващите снимки на фотографа Юджийн Смит, заснети в японското градче Минимата.", "date": "2019.02.14", "title": "Сръбска певица флиртува с Джони Деп (СНИМКИ)"}
{"url": "https://www.monitor.bg:443/bg/a/view/biser-petkov-dohodite-na-raboteshtite-rastat-157207", "text": "Доходите на работещите у нас нарастват. За първи път през декември средната работна заплата минава 1205 лв., а средно-месечната е над 1700 лв. Това коментира пред Би Ти Ви социалният министър Бисер Петков. \"Не мисля, че обещанията за ръст на заплатите с 10 % през следващата година е предизборно. Първата мярка от новоприетия закон за хората с увреждания е изплащането на новата месечна финансова подкрепа от 12 февруари\", каза Петков. Според данни на Агенцията за социално подпомагане над 78 000 души са получили през януари за първи път социални помощи от държавата. Отпускат се над 20 млн. лв. за месечна финансова подкрепа. Засега не се предвижда промяна в заплащането на нощния труд, който не е регламентиран в закона, а с подзаконов акт, стана ясно от  социалния министър. Той припомни и че от 1 юли пенсиите ще бъдат увеличени с 5,7 %, а таванът ще стана 1200 лв.", "date": "2019.02.14", "title": "Бисер Петков: Доходите на работещите растат "}
{"url": "https://www.monitor.bg:443/bg/a/view/17-sa-jenite-kiberspecialisti-v-evropa-157215", "text": "Едва 17% от общия брой специалисти, които работят в сферата на киберсигурността в Европа, са жени. Това каза еврокомисарят по цифровизация Мария Габриел по време на конференция по проблема. Киберсигурността става все по-нашумяла тема не само сред бизнеса и властта, но и сред обикновените хора, чиито данни са обект на атака всеки ден. Старият континент обаче изостава в сферата в сравнение с останалия свят. Затова и от Европейския съюз (ЕС) започнаха да се взимат драстични мерки в последните години. Една от тях бе Актът за киберсигурност. “Когато поех поста си през 2017 г. нямаше никакво законодателство по темата, затова и само 2 месеца по-късно, през септември, от ЕК дадохме начало на този акт”, коментира Габриел. По нейни думи не е достатъчно просто да има законодателство, а да се прецени как то ще отговаря на постоянноте предизвикателства. “В ЕС изоставаме по отношение на инвестиции, потребление и киберсигурност”, допълни Габриел. Благодарение на акта бе поставено началото на първата обща европейска рамка за сертифициране, благодарение на която потребителите а за индустрията ще има по-малка административна и финансова тежест. Вчера пък бе постигнато споразумение по програмата “Цифрова Европа”, финансирана с 9 млрд. евро. “Съвместно с Европарламента и Съвета на Европа решихме 2 млрд. от общата сума да отидат за киберсигурност”, обясни Габриел. 700 млн. евро пък ще спомогнат за развитието на цифрови умения. По данни на ЕК в Европа липсват 350 хил. IT специалисти. Габриел направи и призив към жените в сферата, които трябва да са повече. Ново предложение бе и изграждането на европейски експертен център, който да управлява средствата по програмите “Цифрова Европа” и “Хоризонт”. “Така ще знаем, че средствата се използват сдекватно и отиват на правилното място”, довърши Габриел. Предстои и специализация на дигиталните хъбове, която трябва да стане в много кратък срок. Кибератаките застрашават не само телефона, компютъра или използваната от нас мрежа, но и живота ни. Това каза зам.-премиерът Томислав Дончев. Според него хората че една атака обхваща единствено устройството, с което работим. “Подобна атака може да стигне до стокообмена, да спре обществения транспорт или данъчната система”, коментира Дончев. Зам. министър-председателят подкрепи идеята на Габриел, че при направата на законодателство трябва да се мисли и в перспектива. “Разсъждаваме в режим как ще се отрази спирането на една система на момента, а освен техническите и организационните мерки, трябва да мислим по-надълбоко”, предупреди Дончев. Според него трябват не само законодателни, но и обществени мерки. От друга страна, проблемите от този тип не трябва да се решават само в рамките на националната държава, а трябва да се вземат европейски мерки. “Щеше ми се да съм по-оптимистичен, но като общества не сме подготвени за това, което идва като нужда от потребителите”, завърши зам.-премиерът. Най-добрият начин да се защитим е не като имаме една парола, а като използваме мултифакторно разпознаване. Това каза регионалният директор „Технически продажби - Централна и Източна Европа“ в Microsoft Яни Тулиатос за „Монитор“. Киберсигурността и защитата на личните данни са теми, по които се работи усилено в последните години с приемането на GDPR и други европейски директиви. Много потребители обаче все още използват една и съща парола за всичките си акаунти, независимо дали става въпрос за имейла или онлайн банкирането. На въпроса как може един потребител да се защити възможно най-добре, Тулиатос коментира, че „Аз, например, когато се включвам от непознато устройство, не получавам съобщение, а позвъняване, с което ми искат пинкод, а този пинкод го знам само аз“, коментира Тулиатос. Според него защитният ключ сам по себе си е слабо звено, затова е важно да се подсигурим на няколко нива. По време на форум за киберсигурност бе обсъдена възможността изкуственият интелект да защитава данните ни. „Роботите могат да ни пазят, но само ако има обучени за целта хора, които да ги управляват“, поясни шефът в Microsoft. Има обаче организации и хора, които използват подобен интелект със злонамерена цел и затова е важно да продължим да се развиваме. „Битката ще е постоянна“, довърши Тулиатос. По данни на ЕК в сектора има недостиг на работна ръка и тепърва ще се мисли как да се привлекат повече хора. „Трябва да подготвим училищата, в това число основните и средните, както и университетите – там трябва да се изясни каква е отговорността на хората, поне основите трябва да се знаят“, завърши Тулиатос. В компанията харчат по 1 млрд. долара всяка година за сигурност. „С дигиталната трансформация бизнесите се свързват помежду си, което улеснява животът ни, но и усложнява процесите по отношение на сигурността, защото вече всичко е под риск и може да бъде атакувано“, коментира представителят на Microsoft.", "date": "2019.02.14", "title": "17% от киберспециалистите в Европа са жени"}
{"url": "https://www.monitor.bg:443/bg/a/view/nikoleta-si-tatuira-niki-mihajlov-za-sveti-valentin-snimka-157210", "text": "Най-оборотната футболна половинка у нас Николета Лозанова увековечи името на любимия върху кожата си. Името на Ники Михайлов е омастилено до лявата гърда на плеймейтката, преквалифицирала се в дизайнер на бельо. Поводът е Денят на влюбените, а Ни Ло не пропусна да покаже снимка на татуировката на последователите си в социалните мрежи. юбовта ти завинаги моя остава!”, написа към кадъра изкусителката. Припомняме, че искрата между Лозанова и футболиста пламна отново в края на 2016 година, но двойката дълго време пази отношенията си далече от зоркия поглед на папараците. Миналото лято се появиха спекулации, че Ни Ло и Ники са се оженили тайно в Пунта Кана, след което са заминали на меден месец в Париж. Нито един от двамата не е коментирал дали наистина е имало сватба.", "date": "2019.02.14", "title": "Николета си татуира Ники Михайлов за Свети Валентин (СНИМКА)"}
{"url": "https://www.monitor.bg:443/bg/a/view/volocopter-kaca-na-letishte-frankfurt-157212", "text": "Отдавна се говори за летящите таксита, но след всичките художествени илюстрации, дизайнерски скици и работещи прототипи, все още не е неизвестно, как точно тези таксита ще кацат, качват пътници и излитат отново. Компанията Volocopter иска да проучи възможностите за това, като наскоро съобщи за ново партньорство с летище Франкфурт (Frankfurt Airport). Съществуват и редица инфраструктурни концепции, които да подпомагат тези нови летателни апарати, както и пораждащия доста въпроси проект на Uber. Volocopter също представи своята визия за станции, от където двуместния електрически дрон да излита и да каца, позволявайки на пътниците да се качват и слизат, докато батериите му бъдат подменяни. Новото партньорство с Fraport AG, оператор на летище Франкфурт в Германия, ще позволи на Volocopter да проучи възможностите за това по отношение на летищата. Двете компании разработват концепции за Volocopter Port, които да бъдат интегрирани в съществуващата летищна инфраструктура и да осигуряват връзки с местния градски транспорт.", "date": "2019.02.14", "title": "Volocopter каца на летище Франкфурт"}
{"url": "https://www.monitor.bg:443/bg/a/view/real-i-totnym-drypnaha-finalite-na-shampionskata-liga-157198", "text": "Европейският властелин „Реал“ (Мадрид) гледа уверено към 1/4-финалите в Шампионската лига след победа с 2:1 при гостуването си на „Аякс“ в първа среща от 1/8-финалите, играна в Астердам. “Йохан Кройф Арена” се наслади на страхотна игра на домакините преди почивката, която обаче не даде резултат. Попадение на Таляфико беше отменено спорно след историческа първа намеса на ВАР в Шампионската лига. След почивата “лос бланкос” заиграха по-добре и вкараха два гола - чрез Карим Бензема (60) и Марко Асенсио (87). „Аякс“ реализира едно попадение чрез Зиех в 75-ата. В другия мач от вечерта „Тотнъм“ разгроми с 3:0 „Борусия“ (Дортмунд) на \"Уембли\" и вече гледа смело към 1/4-финалите в Шампионската лига. \"Шпорите\" проспаха първото полувреме, когато „Борусия“ беше по-опасният отбор, но след почивката излязоха преобразени. Домакините нанесоха своя удар в началото на второто полувреме чрез Сон. В 83-ата минута Ян Вертонген удвои аванса, а влезлият като резерва Фернандо Йоренте направи резултата класически. Така „Тотнъм“ стана първият английски отбор с победа у дома над съперник от Германия във фазата на елиминациите на Шампионската лига след „Манчестър Юнайтед“, който победи през сезон 2010/2011 година „Шалке 04“ с 4:1 в полуфинален сблъсък на \"Олд Трафорд\".", "date": "2019.02.14", "title": "„Реал“ и „Тотнъм“ дръпнаха ¼-финалите на Шампионската лига"}
{"url": "https://www.monitor.bg:443/bg/a/view/georgi-ne-moja-da-prebori-raka-157205", "text": "30-годишният русенец Георги Атанасов не можа да пребори рака. Издъхнал е вчера, 13 февруари в дома си и до последно е имал надежда, че състоянието му ще се подобри, съобщи днес неговата майка Иванка. Младият човек, за когото Агенция „Монитор“ разказа и призова за помощ, страдаше от рядко срещан тумор – сарком на меките тъкани, чиито клетки се разпространяват много бързо в тялото. Тъй като в България липсва опит в лечението на този вид рак, Георги потърси спасение за страданията си в турската клиника Memorial Hospital в Истанбул, където терапията се заплащаше изцяло. Първоначално бяха проведени шест курса на химиотерапия, след което лечението продължи със скъпи медикаменти. На 6 март т.г. Георги трябваше да бъде на преглед в клиниката при проф. Байрактар. Агенция „Монитор“ публикува дарителската сметка на Георги. Майка му моли всички, които са имали намерение да помогнат, да не превеждат пари по нея.", "date": "2019.02.14", "title": "Георги не можа да пребори рака"}
{"url": "https://www.monitor.bg:443/bg/a/view/prisydata-sreshtu-elena-poptodorova-za-krajbata-na-krem-vleze-v-sila-157203", "text": "\"Присъдата на бившия посланик на България в САЩ Елена Поптодорова за кражбата на крем от летището във Варшава влезе в сила вчера, в сряда.\" - съобщи за \"Монитор\" съдебният репортер от TVNWarszawa Пьотр Махайски. Това сe случи след като Окръжният съд във Варшава отхвърли протеста на прокуратурата и остави в сила наказанието, постановено от първоинстанционния съд през октомври м. г. - условно прекратяване на производството с едногодишен изпитателен срок, опция, предвидена от полския НК. Елена Поптодорова беше задържана на летише \"Фредерик Шопен\" на 27 февруари 2017 при завръщането си във Варшава три дни, след като е установено, че е откраднала скъп крем от безмитния магазин на летището. От материалите, събрани от Районната прокуратура на Варшава - Охота става ясно, че кражбата е извършена на 24 февруари в 10:26. Всички действия на Елена Поптодорова и движението й са проследени с камерите за наблюдение. В 10:09 бившата дипломатка получава бордната си карта в пункта за проверка за сигурност. На снимките, които са приобщени към материалите по делото срещу нея се вижда как елегантно облечена жена с дълго бежово палто и малко синьо куфарче влиза в един от безмитните магазини. Минава покрай рафта с кремовете, след миг се спира, обръща се и отново отива към рафта. Оставя куфара, разтваря полите на палтото с дясната си ръка посяга към тъмна опаковка и я крие под палтото. В 10.27 излиза от магазина. Шест минути по-късно влиза в зоната \"Не Шенген\", а в 11:23 отлита с полет LO631 за София. Никъде на снимките, приобщени към делото не се вижда Поптодорова да провежда телефонен разговор. В защитната си теза, вече у нас тя твърдеше, че е била разсеяна и разтревожена след като позвънила майка й. В 17:00 часа е установена кражбата на крема в магазина. Уведомена е полицията, извършителката е идентифицирана още същия ден като Елена Поптодорова, притежателка на български дипломатически паспорт и е установено, че има купен обратен билет до Варшава за 27 февруари. Същия ден ок. 16 часа при преминаване на граничен контрол на летището Поптодорова е задържана. Кремът е намерен у нея, алуминиевото капаче на крема не е било дори повдигнато, липсвала е само кутията. Българката пожелала споразумение с прокуратурата, но в момента, в който трябваше съдът да го одобри, защитата и представи отказ от споразумение и настоя делото да се гледа по същество. С присъда от 24 октомври 2018 година по дело IV K 465/17 на основание чл. 66 параграф 1 и 2 от НК и члн 67 ал. 1 от НК приемайки, че подсъдимата Елена Поптодорова със своето поведение е извършила състава на престъпление по чл. 278 парараф 1 от НК по следния начин: на 24 февруари 2017 година на терена на намиращ се на летище \"Фредерик Шопен\" във Варшава е извършила кражба на крем на стойност 1640 злоти. Едновременно с това съдът прекрати условно условно наказателното производство срещу подсъдимата за изпитателен период от 1 година, присъдил е от подсъдимата в полза на Фонда за пострадали от престъпления и за Постнаказателна помощ парична сума в размер на хиляда злоти, а също така е присъдил в полза на Държавния бюджет 170 злоти за възстановяване на съдебните разноски по делото. Протест срещу условното наказание внесе прокурор Станислав Вешняковски. \"Присъдата извън всякакви съмнения е неправилна. И не защото касае бивш дипломат.\" - апелира пред втората инстанция в сряда обвинението. Прокурорът обърна внимание на стойността на откраднатото и поиска делото да бъде върнато за гледане от нов състав на районният съд. В отсъствието на Елена Поптодорова защитникът й Павел Ошик опонира на прокурора с въпроса \"Каква е целта на наказателното производство? Трябва да е чиста репресия ли? Или може да бъдат видени и обстоятелства, които са се появили в действията на подсъдимата след извършването на престъплението, както и позитивната криминологична прогноза?\". Адвокатът настояваше за приемане на кражбата като инцидентна, тъй като до този момент подсъдимата никога не била влизала в конфликт със закона. \"Това е класически случай, който отговаря на изискванията за условно прекратяване, коментира мотивите за потвърждаване на първоинстанционната присъда съдия Данута Грунвалд. Като смекчаващо обстоятелство беше приет фактът, че \"лицето на шейсет и няколко години е живяло до този момент безупречно\".", "date": "2019.02.14", "title": "Присъдата срещу Елена Поптодорова за кражбата на крем влезе в сила"}
{"url": "https://www.monitor.bg:443/bg/a/view/ns-bez-kvorum-cvetanov-po-speshnost-pri-dps-157202", "text": "Депутатите събраха кворум за започване на заседанието от втория път. Системата за регистрация отчете 110 души, въпреки че в пленарната зала присъстваха повече, а БСП и ДПС не се регистрираха. В резултат шефката на НС Цвета Караянчева даде 10 минути почивка до втора регистрация, а председателят на ПГ на ГЕРБ Цветан Цветанов, заедно с шефът на правната комисия Данаил Кирилов влезнаха в стаята на ДПС. При втория опит се събраха 122 депутати. Вчера правната комисия заседава почти 10 часа с поправките в Изборния кодекс.", "date": "2019.02.14", "title": "НС събра кворум от втория опит"}
{"url": "https://www.monitor.bg:443/bg/a/view/mitsubishi-asx-shte-debutira-v-jeneva-s-dinamichen-shtit-157188", "text": "На автомобилния салон в Женева, който ще се проведе между 7 и 17 март, ще се състои световната премиера на новият компактен японски кросоувър Mitsubishi ASX. От представянето му през 2009 г. досега, продажбите на модела надхвърлят 1,32 милиона бройки в 90 страни. Най-големите пазари за модела са Северна Америка, Европа, Австралия и Китай. В момента той е третият по продажби автомобил на Mitsubishi Motors и е ключов модел за глобалната стратегия на компанията. Mitsubishi ASX е компактен кросоувър, проектиран за града, предлагащ набор от екстри, които го правят идеален както за ежедневна употреба, така и за  вълнуващи приключения в края на седмицата. Леката му и компактна конструкция, съчетана с възможностите на високопроходим автомобил, превръщат шофирането в сигурно удоволствие. Екстериорът на новото Mitsubishi ASX е претърпял значителна промяна, като най-вече това се вижда в предната част на автомобила. Дизайнерската концепция на модела е с подчертано солидно присъствие, което подканва водача да се впусне в едно ново приключение. Отпред в новия ASX традиционната предна решетка тип „Динамичен щит” еволюира. Бронята сякаш обгръща централната част от двете страни, а хоризонталните и вертикалните линии на решетката и маската отдолу вдъхват усещането за сила и мощ. Отличителното разположение на LED светлините, както и подредбата на мигачите и фаровете за мъгла, обособени в квадратни панели в двата края на предницата, сякаш отпечатва типичната съвременна визия на Mitsubishi върху автомобила. Отзад ASX е със задни LED светлини с изострен дизайн, които се разполагат по широчината на колата, акцентирайки върху масивната му стойка. ASX се предлага в наситения, брилянтен цвят Red Diamond (Червен диамант), спортният и енергичен оранжев цвят Sunshine Orange и изисканият кафяв нюанс Oak Brown. Подобренията в интериора позволяват по-добра свързаност на автомобила с околния свят. Размерът на дисплея е увеличен от 7 на 8 инча. На екрана могат да се гледат видео файлове, записани на USB. Най-високото ниво на оборудване идва с навигационна система Tom Tom. Информация за трафика в реално време може да бъде получавана чрез Интернет връзка от смартфона. В момента се разработва приложение, което използва данни от инструментите на автомобила – километраж, оборотомер и други, за да извежда информация за състоянието му. То ще проверява наличното гориво и ще навигира до най-близката бензиностанция, както и ще дава съвети за по-добра поддръжка и следващото препоръчително обслужване. На европейските пазари новото Mitsubishi ASX ще се предлага с 2,0-литров бензинов двигател с 16 клапана, съчетан с 5-степенна механична скоростна кутия или в комбинация с вариаторна трансмисия CVT с шест виртуални предавки за по-спортно шофиране. Автомобилът ще се предлага както във вариант с предно предаване, така и със задвижване на четирите колела 4x4. Новото Mitsubishi ASX предлага сигурност и безопасност, благодарение на функции като подсилената конструкция и системата за ограничаване опасността от челен удар.", "date": "2019.02.14", "title": "Mitsubishi ASX ще дебютира в Женева с „Динамичен щит”"}
{"url": "https://www.monitor.bg:443/bg/a/view/d-r-veselin-gerev-proletnata-umora-ne-e-bolest-otminava-za-3-4-dni-157204", "text": "Не бива да ни притеснява, просто психиката ни се настройва към повече светлина, казва в интервю пред \"Монитор\" психиатърът. - Пролетната умора всъщност е физиологично състояние. Тя включва настройката на психиката ни при мрачното време и преминаването към лятното. Това е една нова настройка както на биологичния часовник, така и на цялата ни психика. Свързано е с доказани биохимични промени в самата нервна клетка. През зимата има по-малко светлина и почти никакво слънцегреене. Затова, когато след това имаме няколко поредни слънчеви дни, започва и пролетната умора. Това покачва нивото на серотонина, което е веществото на настроението. През зимата времето е по-депресивно и нивата на серотонина падат. Факторът светлина е единственият, който после покачва нивата на това вещество и това се маркира като пролетна умора.  - По принцип около втората седмица на март. Условието е да има поне 4-5 последователни слънчеви дни, като не са важни толкова температурите. Същественото е времето да е ясно и да грее в очите на човек. - Всъщност всички хора преминават през това състояние. По-тежко е обаче при тези, които са имали повече депресивни състояния или са провеждали терапия на депресия през зимата, както и тези, при които са изпаднали в състояние на стрес и умора. Тъй като при тях нивата на серотонин са ниски, пролетната умора се усеща доста по-осезаемо. - Моите наблюдения сочат, че обикновено това състояние продължава около 3-4, максимум до 5 дни при здрави хора. Тогава човек се чувства по-отпаднал и нещата, които върши в ежедневието си, му костват повее усилие. Общо взето не иска да върши нищо и трудно взема решения и най-характерното е, че през целия ден му се спи. Много е важно да отбележим, че освен хормон на тонуса и настроението, серотонинът е и хормон на съня. От него се произвежда мелатонин, който е основен регулатор на съня. Винаги когато имаме покачване на нивата на серотонин, се повишават леко и нивата на мелатонина. Тогава човек спи повече и се чувства по-отпуснат.  - Няма нужда да се предпазваме от пролетната умора, тъй като това е физиологично състояние. Защото ако не преминем през него, означава, че не сме се настроили към новия ритъм. От друга страна, ако това продължи повече време - около две седмици, тогава говорим за друго състояние. Тогава може да се касае за хронична преумора, за нервно напрежение, бърнаут. Факторите са много, които могат да удължат състоянието. - Не, състоянието си изисква време, за да отмине и храната и спортът нямат връзка с него. Каквото и да прави човек, трябва да минат няколко дни, за да се почувстваме по-добре. Пролетната умора не бива да ни притеснява, тя означава, че психиката ни е настроена правилно - към повече светлина и слънце, към по-добра активност.  ", "date": "2019.02.14", "title": "Д-р Веселин Герев:  Пролетната умора не е болест, отминава за 3-4 дни"}
{"url": "https://www.monitor.bg:443/bg/a/view/ochakvat-ni-njakolko-proletni-dni-157199", "text": "Денят на Свети Валентин и Трифон Зарезан ще започне с разкъсана облачност, на много места - до слънчево време. Заоблачаване очакваме следобед, а вечерта и през нощта ще превалява слаб сняг в планините, Предбалкана и на места в северната половина на страната. Вятърът ще бъде по-осезаем в Източна България, където скоростта му ще гони 40-50 км/ч. Температурите днес  ще варират между 4 и 9 градуса. Най-студено ще бъде в района на София, а най-топло – в Пловдивското поле и в Югозападна България. В планините ще е ветровито, студено, но слънчево поне до обяд. След това облачността ще се увеличава. Вятърът ще бъде със скорост до 40-50 км/ч. В нощта срещу петък и в последния ден на работната седмица ще вали слаб сняг на много места у нас – главно в планините и в Северна България. Но валежите ще намаляват и спират. В събота облачността ще се разкъса до слънчево време. Температурите също ще тръгнат нагоре. Очакваме топъл период от няколко дни с високи дневни температури, който ще продължи през цялата нова работна седмица. Заради динамичната атмосферна циркулация въздухът над страната тези дни е сравнително чист. В четвъртък сутрин нито една от станциите на Изпълнителната агенция по околна среда не отчете превишени концентрации на фини прахови частици. Вятърът обаче ще отслабне значително в края на тази и в началото на новата седмица. Очакваме безветрие от понеделник нататък, което ще доведе до повишаване на концентрациите на атмосферни замърсители.", "date": "2019.02.14", "title": "Очакват ни няколко пролетни дни"}
{"url": "https://www.monitor.bg:443/bg/a/view/kyrticata-na-metroto-sled-sedmica-e-pri-teatyr-sofija-157138", "text": "Къртицата, която изгражда последните метри от отсечката на третия лъч на столичния метрополитен в центъра се очаква след около седмица, някъде след 20 февруари, да излезе при бъдещата метростанция при театър „София“, научи „Монитор“. „В момента мегамашината, която се движи под северния край на бул. „Евлоги и Христо Георгиеви“ вече е подминала пресечката с ул. „Оборище“ и се намира на около 150 м от метростанцията и на само на 100 м преди бул. „Мадрид“, уточни за „Монитор“ Ангел Джоргов, зам.-началник \"Инвестиционна дейност\" в \"Метрополитен\" ЕАД. „Шахтата за излизането на къртицата вече е готова“, добави той. По думите му, машината до преди време е вървяла под източното платно на булеварда, а сега вече е преминала под коритото на реката и е откъм западното платно. Причината да не се копае и изгражда тунелът по права линия е геологията по протежение на трасето, а също така и започналото строителство на отклонението на метрото в посока към „Слатина“. По него се работи от миналата година при пресечката на канала и улиците „Шипка“ и „Мизия“, в югозападния край на Военна академия. Ангел Джоргов успокои, че тунелът, който сега се довършва при бул. „Мадрид“ е далеч от сградите. „Очаква се през октомври да бъде пуснато движението между станциите „Красно село“ и „Попа“, а до края на годината или началото на следващата и до станцията на бул. \"Владимир Вазов\", поясни Джоргов. По новата линия на метрото в София ще се движат 20 влака, 13 от тях са вече са доставени. Те ще се управляват с изцяло нова система, която ще бъде тествана през пролетта. Вече е започнала подготовка за работа на специален тренажор на 25 от машинистите.", "date": "2019.02.14", "title": "Къртицата на метрото след седмица е при театър „София“"}
{"url": "https://www.monitor.bg:443/bg/a/view/airbus-spira-proizvodstvoto-na-naj-golemi-pytnicheski-samolet-v-sveta-157200", "text": "Airbus ще спре производството на най-големия сериен пътнически самолет в света A380, а последните доставки са планирани за 2021 г., се казва в съобщение на авиостроителния концерн. Информации за подобна мярка се появиха в публичното пространство още през декември миналата година. Тогава обаче спирането на серийното производство зависеше от получаването на голяма поръчка от авиокомпанията Emirates. Airbus А380 - широкофюзелажен двупалубен пътнически самолет. Първият си изпитателен полет прави на 27 април 2005 г. от пистата на завода в Тулуза, Франция, а първият граждански полет на 25 октомври 2007 г. от Сингапур до Сидни. Самолетът осигурява седящи места за 525 души в конфигурация за три класи или повече от 853 места във варианта със само една икономична класа. А380 има далечина на полета без кацане от 15 700 км, достатъчен за полет от Ню Йорк до Хонг Конг. Круизната му скорост е около 900 км/ч.", "date": "2019.02.14", "title": "Airbus спира производството на най-големия пътнически самолет в света"}
{"url": "https://www.monitor.bg:443/bg/a/view/bilet-za-teatyr-na-cenata-na-celuvka-v-denja-na-vlubenite-157193", "text": "Два билета В Деня на влюбените 14 февруари театър „Българска армия“ за поредна година ще помогне в отговора на непосилния понякога въпрос какво да подарим на обичания човек. Днес на касата на театъра на ул. „Раковски“ 98 само срещу една целувка влюбените могат да закупят 2 билета на цената на 1 за всички постановки през месеците февруари, март и април. Сред предложенията в афиша са хитовите заглавия „Черна комедия“ от Питър Шафър, „Белла фигура“ от Ясмина Реза, „Саломе“ и „Колко е важно да бъдеш сериозен“ от Оскар Уайлд, „Много шум за нищо“ и „Отело“ от Уилям Шекспир, „Завещанието на целомъдрения женкар“ от Анатолий Крим, „Секс, наркотици, рокендрол“ от Ерик Богосян, „Албена“ от Йордан Йовков, „Железният светилник“ от Димитър Талев, „Жан и Беатрис“ от Карол Фрешет, „Детектив“ от Антъни Шафър и останалите над 20 спектакъла от репертоара на военната трупа. Промоцията обаче не важи за гостуващите постановки на сцената на „Армията“.", "date": "2019.02.14", "title": "Билет за театър на цената на целувка в Деня на влюбените"}
{"url": "https://www.monitor.bg:443/bg/a/view/uporita-umora-i-temperatura-podskazva-limfom-157170", "text": "Упоритата умора и отпадналост са често явление в края на зимата и началото на пролетта – времето когато температурните амплитуди са големи, има и остатъци от грипни вируси. В комбинация с малко по-висока температура могат да заблудят не само непредубедения пациент, но и някои лекари, че става въпрос за упорита настинка. Причината, че общи симптоми са още главоболие, болка в костите, недостиг на въздух, чести инфекции и подути лимфни възли. Истината обаче може да се окаже далеч по-страховита, тъй като тези признаци се проявяват и при някои видове рак на кръвта. Това са голям спектър от злокачествени заболявания на кръвта. Към момента те могат да бъдат ограничени в над 40 вида. Те могат да протичат от съвсем индолетно, т.е. бавно и неагресивно в продължение на години до много силни агресивни форми, поясни проф. Маргарита Генова - онкохематолог в Националната онкохематологична болница в София и председател на Българското медицинско сдружение по хематология. От Сдружение „Лимфом“ уточниха, че основните групи сред тях са левкемия, лимфом и миелом. По данни на Националния раков регистър засегнатите от него у нас са малко над 5000 души, ката всяка година се откриват между 800 и 1000 нови случая. Тези цифри са впечатляващи не само за България. По данни на Световната здравна организация на всеки 35 секунди един човек на планетата се диагностицира с рак на кръвта. Това е третото по разпространение онкологично заболяване и е най-често срещаната форма на злокачествено заболяване при децата. Заболеваемостта нараства с възрастта. Те зачестяват след 20-30-годишна възраст. Честотата им нараства значимо след петдесетте и шестдесетте години. Впрочем петата и шестата декада те са най-много, както и всички онкологични заболявания. Лимфомите, както и останалите неоплазии, имат комплексна причинност. Множество фактори са от значение за появата им – генетични, екологични и др. Като цяло може да се обобщи, че в крайна сметка се достига до мутации (промени) в определени гени, наречени протоонкогени. Когато тези гени мутират, те се превръщат в онкогени. Те позволяват на клетките да започнат да се делят неконтролирано. За различните видове лимфоми тези гени са различни. При някои видове лимфоми етиологията може да бъде дори инфекция с Helicobacter pylori, хепатит В или С, автоимунни заболявания, вроден имунен дефицит или имуносупресия. Наличието на един или повече рискови фактори не предполага задължителното възникване на лимфом или друго раково заболяване. Това е случайно събитие – мутирането на редица гени в определена последователност, вероятността за което само се увеличава от наличието на рисковите фактори. Тази последователност от мутации може да настъпи и при пълното отсъствие на рискови фактори и водене на напълно здравословен начин на живот. Токсичните фактори и йонизиращите лъчения в това число и злоупотребата с различни отровни вещества, са водещите причини за отключване на рак на кръвта. Случва се обаче пациент да води здравословен начин на живот, но пак да се разболее. Някои хора са застрашени и от обстоятелството, че имат пряк роднина с някакъв вид рак на кръвта. Натрупването на допълнителни генетични промени в клетките на кръвната система по една или друга причина може да доведе до онкологични заболявания. При други хора обаче дори да имаме тези фактори, те не развиват лимфоми. Упорита, макар и лека температура и грипоподобни симптоми трябва да подсетят човек да си направи пълни кръвни изследвания, съветват онкохематолозите. Със съвременните медикаменти с тази диагноза човек може да достигне добра ремисия и да живее пълноценно няколко десетилетия. Например петгодишната преживяемост от Неходжинов лимфом се е увеличила от 33% до 73% за около 40 години. Има лимфоми, в които средната продължителност на живота се измерва над петнадесет и повече години. Но за сметка на това има и доста агресивни форми, при които средната преживяемост може да се оцени на пет-шест-седем години. Тя е строго индивидуална в зависимост от рисковия профил на самия пациент.", "date": "2019.02.14", "title": "Упорита умора и температура може да подсказва лимфом"}
{"url": "https://www.monitor.bg:443/bg/a/view/hristo-monov-neka-ne-kriem-bezsilieto-si-kato-roditeli-v-normi-ot-minaloto-157178", "text": "Трябва да сме наясно, че с шамар нещата не се получават, казва в интервю пред \"Монитор\" психологът - Зависи кои реакции. Аз проследих дискусията още от момента, в който стратегията беше публикувана за обществено обсъждане, участвах в много срещи и разговори с колеги. Според мен 95% от мненията, които бяха изказани, са в подкрепа на стратегията. Разбира се, със сериозни забележки. А що се отнася до позицията на Българската православна църква, която всъщност беше свалена от сайта им, и на някои други отделни гласове, че е допустимо да наказваме физически децата си, бих казал, че се дължат на неразбиране. Все пак живеем в 21-ви век и стратегията е насочена към днешните деца. Те са с такава личностна структура, че всяко физическо наказание може да прекъсне връзката с онзи, който го извършва. Тези деца не приемат никакво посегателство върху Аз-а си. Те ще живеят в едно конкурентно общество, в едно непрекъснато съревнование между хората и вместо да градим върху това разбирането за нравствеността на този нов тип отношения, представете си какво им казваме, ако ги наказваме в ранна възраст. Едва ли не, че за да успееш в този живот, трябва да посягаш на други. - Най-доброто, което се случи по време на изпълнението на предишната стратегия, беше, че българските деца осъзнаха, че са субект на права и че има начини, по които може да ги отстояват. Това е нещо много важно, защото в края на сега планираната стратегия една част от тях може би вече ще са родители. Така те ще знаят, че децата имат права, а това е условие за тяхното пълноценно развитие. Представители на църквата цитираха един пасаж, че който жалил пръчката, не жалил детето си. Това отмина, нека в тези норми от миналото не крием собственото си безсилие да изградим такъв контакт с децата си, който да им бъде от полза. Дори когато ние осъзнаваме, че те застават срещу нещо, което ние смятаме, че не е правилно, трябва да сме наясно, че с шамар нещата не се получават. За да имаме авторитет като родители, трябва да изградим истинска и емоционална връзка с детето си. Тогава няма да имаме нужда от строгост, а просто от напомняне, че това, което вършат в момента, ще им навреди. - Не виждам такива опасности, честно казано. Няколко пъти четох стратегията. Естествено, че децата имат равни права. ООН вече 60 години прокламира това в декларацията за правата на човека. Ако някой не е узрял за това за толкова години, не знам за какво говорим. Ако не виждаш партньор в собственото си дете, да си взаимодействате така, че да му осигуриш най- доброто за неговото развитие, как ще видиш партньор в човека, който ти е конкурент в професията. Не мога да разбера тази нравствена позиция. Това ни връща в Средновековието. Трябва да се изисква от детето правилата да се спазват, но това може да стане само когато ти има доверие. То трябва да знае например, че до определена възраст няма право да влиза в някои социални мрежи. Преди няколко дни бях на обучение в едно пловдивско училище и се оказа, че всички шестокласници имат профили в социална мрежа още от 8-годишни. Щом една медия не може да осигури спазването на нейните правила, то какво остава за другите. Миналата година имаше случай на второкласник, който се представяше за 98-годишен в мрежата. Така че родителите може да използват доста дискретни методи, а не да забраняваме, тропайки по масата.  - Късането на връзката със семейството. Все пак колкото и да са информирани, да са на „ти“ с новите технологии, те са си деца. Социалният им опит е малък. Нямат възможност понякога да се защитят и на улицата от различни посегателства. Ние като родители не правим нищо, за да ги предпазим от това, което им се случва в образователната система. Тук съм съгласен със становището, изразено от Българската православна църква, че ние насилствено институционализираме децата си, като ги караме задължително да ходят на детска градина от определена възраст. За толкова години имам наблюдението, че понякога децата, които не са ходили на детска градина, имат по-добри резултати, стига семейството да е положило достатъчно усилия. Но пък тези, които посещават детски заведения, са по-социално грамотни. В никакъв случай обаче посещаването на детска градина няма да реши проблема с интеграцията на ромските деца, както смятат някои. Още повече че самата Конвенция за правата на детето определя семейството като най-отговорен фактор за неговото развитие. Държавата трябва да създаде условия в семейството да може да изпълни тази своя функция. В новата стратегия добре е казано, че най-големите опасности пред днешните деца са лошото благосъстояние на огромна част от тях. Не може 38% от децата ни да растат в условията на бедност в 21-ви век. - Документът е необходим и бих казал, че надгражда този, който изтича на 31 март. - Да, има нужда от огромна редакция. Доста е тежък като обем, има някои неща, които трябва да бъдат написани по друг начин. Въпросът е, че се получи обсъждане, защото много тихо мина анализът за изпълнението на предишната стратегия. Ако трябва да бъдем честни, 90% от нея не е изпълнена. Освен деинституционализацията, не виждам какво друго бе свършено. Така че в новия документ трябва да бъде посочено точно какви показатели трябва да бъдат постигнати в даден период. - От това да стане център на всички държавни политики. От това зависи дори сигурността на държавата. Общество от неграмотни хора няма съпротивителни сили. Разходете се из кварталите, дали ще видите достатъчно площадки, на които децата могат да играят. Също така трябва да се обърне внимание на организацията на висшето образование, за да не се налага майките да търсят перспектива на децата си навън. Роден е през 1958 г. Завършил е психология в СУ „Св. Климент Охридски” Специализирал е в Института по психология към Руската академия на педагогическите науки Член е на редица професионални организации - Дружеството на психолозите в България, Българската асоциация по приложна психология, Световната асоциация по фамилна терапия, постоянен комитет по психология на кризите и бедствията към Европейската федерация на психологическите асоциации Председател на комисията по въпросите на децата, младежта и спорта в 42-рото НС", "date": "2019.02.14", "title": "Христо Монов: Нека не крием безсилието си като родители в норми от миналото"}
{"url": "https://www.monitor.bg:443/bg/a/view/ovanes-torosjan-postavja-predgradie-na-erik-bogosjan-157194", "text": "Спектакълът „Предградие“ по Ерик Богосян под режисурата на човека-оркестър Ованес Торосян ще има премиерни представления на 16 и 23 февруари в столичния Сити Марк Арт Център (бившето кино „Левски“). В постановката участват младите актьори Александър Митев, Беатрис Благоева, Георги Атанасов, Ивайло Драганов, Ивелина Павлова, Костадин Жеков, Милен Вангелов, Недялка Раева, Петър Петров, Сава Драгнев. „Пиесата „Предградие“ разказва за младежите от крайните квартали. Независимо дали са на Чикаго или Казанлък – проблемите са едни и същи. Актьорите от Казанлъшкия театър „Любомир Кабакчиев“ са на еднаква възраст с героите на Богосян. Режисьорът Ованес Торосян е малко по-голям от тях. Това, разбира се, не е достатъчно, за да им повярваме. Но начинът, по който екипът работеше върху този текст, е повече от убедителен и зрителите сами ще се уверят в това. През цялото време на репетициите имахме усещането, че гледаме едновременно скрита камера в задния двор на някой блок, но не ни напускаше и усещането, че се намираме в Театър. Не знам дали ще запомните имената на младите актьори. Сигурен съм обаче, че ще запомните техните физиономии, тяхната страст и ярост, с която живеят на сцената. Тяхното неистово желание да разкъсат дебелата паяжина, която ги е увила като в пашкул, и да усетят вкуса на истинския живот. Това не се среща всеки ден на сцената. Елате и ги вижте“, казва продуцентът на спектакъла Димитър Кабаков, който е и директор на Казанлъшкия театър. Защо тази пиеса? Написана през 90-те години на миналия век, тя все още остава актуална с темите си, които разглежда. С героите си, които са живи и истински. Те са сред нас. Може би ние сме тези герои, но не подозираме. Това е една история за мечтите, за любовта, за ревноста и завистта. История за незначимото значимо. Трагедия, разказана с езика на младите, със средствата на съвременния театър, в който зрителят е свидетел, а не наблюдател. Свидетел, защото историята пряко го интересува и не го занимава с излишни \"театрални похвати”, а се фокусира върху темата и живите герои по аскетичен начин, без да спестява нищо. Предградията, такива каквито са – това е нашето „Предградие“, обясняват от екипа.", "date": "2019.02.14", "title": "Ованес Торосян поставя „Предградие“ на Ерик Богосян"}
{"url": "https://www.monitor.bg:443/bg/a/view/tyrseneto-na-vino-nagore-s-20-157184", "text": "Покрай   по стар и нов стил и Св. Валентин, търсенето на напитката се е увеличило с около 20%, отчитат от избите в страната. Изпълнителният директор на ИА по лозата и виното Красимир Коев смята, че увеличението е драстично, защото всеки ден от февруари някой някъде празнува Трифон Зарезан или нещо друго. Основен е интересът а останалата част е за бялото и розето, отчитат винарите. Според Галина Нифору, председател на Асоциацията на износителите на вино, у нас годишно се консумират 50-60 млн. л вино, произведено в избите, още толкова е домашното, а на вносните вина се падат не повече от 10% от нашия пазар. „Интересен факт е, че от 2 години консумацията у нас на вино надвишава употребата на ракия“, поясни тя. По думите й у нас най-продавано е виното в ценовия сегмент до 5 лв. бутилката, а на второ място - от 7 до 10 лв., където има и най-голяма конкуренция между производителите и търговците. Нифору каза още, че по подобен начин стоят нещата и за немалка част от износа ни, където преобладават средни цени от 1-1,50 евро за бутилка. Изключение прави Китай и там продаваме на средна цена от 4,70 долара за бутилка и по този показател сме поясни тя. Най-високи продажби на вино зад граница имаме в Полша, Русия, Скандинавия, Холандия, Белгия. Красимир Коев, шеф на ИА по лозата и виното, обаче смята за отминали времената на евтиния ни износ. „В страните от Западна Европа по рафтовете в магазините цените на вината ни са от 8 до 15 евро бутилката. За Русия в последните години най-евтиното вино е изнесено на цена от 2 евро. Италианците и испанците продават там за по 0,87 евро или 0,93 евро. за където са продадени 5,5 млн. л, като цената на бутилка на някои от вината ни достига 8 евро. За САЩ сме изнесли през 2018-а 1,5 млн. бутилки. „За миналата година вътрешната консумацията е 117,5 млн. л. От тях 5,89 млн. л е вносното от далечни страни като Аржентина, Чили, ЮАР, Австралия, Нова Зеландия и от ЕС от Италия, Испания и Франция“, поясни Красимир Коев. По думите му наши производители вече правят редовен експорт на вино за 7-8 страни в Африка, въпреки първоначалните опасения, че подобни сделки ще са епизодични.", "date": "2019.02.14", "title": "Търсенето на вино нагоре с 20%"}
{"url": "https://www.monitor.bg:443/bg/a/view/toto-euforija-za-rekordnite-8-3-mln-leva-v-tiraj-13-157180", "text": "Сериозен наплив на коли от съседните Гърция, Македония, Сърбия и Румъния се наблюдава в последните няколко дни заради БГ милиони. Огромна еуфория е обхванала тото играчите покрай шанса да спечелят рекордната в историята на Спорт тото сума от около 8,3 млн. лева в джакпота на играта \"6 от 49\". Тиражът с фаталния номер 13 се тегли точно в деня на любовта и виното 14 февруари, което дава допълнителен стимул за любителите на залозите. Те редят денонощно числа, търсят потвърждения за шанса си в хороскопи, молят с в църкви с надеждата да ги навести късметът. Този джакпот се трупа от 23 септември 2018 г., когато щастливец от Бургас спечели 7 111 714,90 лева с фиш за 2,40. След това БСТ презареди, както е по регламент, 2 000 000 лева. До момента точно 401 участници са били на крачка от заветната шестица, която не е била улучена вече 41 тиража. 221 от тях пък са стигали на число от нея през декември и януари. Всъщност рекордната сума, събрана в джакпот е 9 472 606,40 лв. в тираж 92 за 2012 г., но тя беше поделена между двама играчи от Перник и Бобошево, които взеха по 4 736 303,20 лв. Рекордьор до днес по взети пари пък е Тодор Крантев от Съединение, който прибра 7 940 616,60 лв. от джакпота в тираж 34 за 2017 г. Интересът към огромната сума събра любители на залозите и край южната и западната ни граница. Гърци и македонци с български лични карти са атакували за часове тотопунктовете в Петрич, Сандански и Гоце Делчев. Митничари от ГКПП-Кулата с усмивка са разказали пред кореспондента на \"Монитор\" Румен Жерев, че въпреки заканата от гръцки фермери да блокират границата, е имало върволица от автомобили с гръцка регистрация, дошли в Сандански на пазар, но най-вече за да пуснат фишове. Колона от 10-ина коли от Северна Македония пък е спряла пред единствения пункт в село Коларово, където съседите ни направили внушителна опашка със същата цел. В Русе обаче не се наблюдава подобно стълпотворение. Румънците явно предпочитат своето тото, а и досега не се знае играч от тази страна да е ударил джакпот у нас. От отдел \"Маркетинг\" на БСТ съобщиха интересни данни. Според тях най-многобройни сред българските тото милионери досега са родените през зодии \"Близнаци\" и \"Везни\". Има и от \"Овен\", \"Телец\", \"Рак\", \"Лъв\", \"Дева\", \"Скорпион\", \"Стрелец\" и \"Риби\". Последните 7-цифрени джакпоти обаче се спечелени от представители на \"Водолей\" и \"Козирог\". Според статистиката 8 от 10-те последни тото милионери са мъже. Обяснението е, че те играят повече тото, докато нежните им половинки са почитателки на \"парите на мига\" и предпочитат талоните на моментните лотарийни игри. Мъж или жена ще стане най-забогателият от българското тото ще стане ясно в четвъртък - тегленето на тиража за \"6 от 49\" е от 17.50 ч. по bTV.", "date": "2019.02.14", "title": "Тото еуфория за рекордните 8,3 млн. лева в тираж №13"}
{"url": "https://www.monitor.bg:443/bg/a/view/pusnaha-pyrvi-trejlyr-za-zamryznaloto-kralstvo-2-video-157172", "text": "Първият трейлър към продължението на най-хитовата анимация за всички времена - „Замръзналото кралство“, вече е факт. Само в първия си час тийзърът събра над 200 000 гледания в платформата за видеосподеляне YouTube. Феновете веднага почнаха да мислят и теории за новите приключения на сестрите Ана и Елза, като една от тях е, че двете ще търсят кораба на родителите си и ще разберат, че те всъщност са живи. Блокбастъра на „Дисни“ от 2013 г. е събрал над 1 милиард долара от продажба на билети в цял свят. Филмът спечели и две награди „Оскар“: за най-добра анимация и за най-добра оригинална песен - Let It Go. От миналата година „Замръзналото кралство“ се играе и като мюзикъл на Бродуей. Очаква се „Замръзналото кралство 2“ да излезе на голям екран на 22 ноември.", "date": "2019.02.14", "title": "Пуснаха първи трейлър за „Замръзналото кралство 2“ (ВИДЕО)"}
{"url": "https://www.monitor.bg:443/bg/a/view/dvudneven-traur-v-makedonija-zaradi-zverska-avtobusna-katastrofa-157195", "text": "Властите в Северна Македония обявиха двудневен траур за жертвите от вчерашната автобусна катастрофа в страната. Днешният и утрешният дни са определени за национален траур. Това съобщи премиерът Зоран Заев, който изказа скръбта си от случилото се. Най-малко 14 души загинаха, а 30 други бяха ранени при трагичния инцидент в сряда вечерта. Автобус от Скопие за Гостивар се обърна по пътя между Тетово и Скопие в село Ласкарци. С него пътуваха повече от 50 души. Уточняваше се броят на жертвите и пострадалите. Тече разследване на катастрофата. Албаноезичният ТВ канал „Алсат-М“ съобщава, че повечето от пътниците са били от Гостивар. Според медията те работят в Скопие и са се връщали към домовете си. Според очевидци, автобусът спукал гума, в резултат от което шофьорът загубил контрол над превозното средство и то излетяло от пътя и се превъртяло. Село Ласкарци се намира на територията на община Сарай, в западния край на скопското поле до магистралата Скопие-Тетово. Населението на селото е предимно албанско. \"Изразявам съболезнования на близките на загиналите и скорошно оздравяване на пострадалите\", написа българският премиер Бойко Борисов в профила си в социалната мрежа. \"Най-искрени съболезнования във връзка с автобусната катастрофа на магистралата Скопие-Тетово. Пожелавам бързо възстановяване на всички ранени. С цялото си сърце споделям мъката по загиналите, моите мисли остават с всички, които са загубили член на семейството си или приятел\", изрази съболезнования и вицепремиерът и министър на външните работи Екатерина Захариева във Facebook.", "date": "2019.02.14", "title": "Двудневен траур в Македония заради зверска автобусна катастрофа"}
{"url": "https://www.monitor.bg:443/bg/a/view/erbyrs-spira-proizvodstvoto-na-megasamoleta-si-157196", "text": "Силните ветрове в много региони на Гърция, които на места достигат до 10 бала по скалата на Бофорт, предизвикват затруднения за крайбрежното корабоплаване, съобщава агенция АНА-МПА.   На корабите е забранено да отплават от пристанищата Пирея, Рафина и Лаврио. Затворени са фериботните линии Пахи - Фанеромени, Оропос - Еретрия и Кавала - Принос. Не беше извършен и сутрешният курс Алонисос - Волос. Засега не се изпълняват и курсовете по линиите Килини - Закинтос и Килини - Кефалония. Властите съветват пътниците да се информират предварително за евентуални промени в разписанията на корабите.", "date": "2019.02.14", "title": "Силен вятър блокира корабоплаването в Гърция"}
{"url": "https://www.monitor.bg:443/bg/a/view/pet-sa-veche-sluchaite-na-morbili-v-bylgarija-157197", "text": "Пет са вече случаите на морбилите в България. Това обяви пред Нова телевизия проф. Тодор Кантарджиев, директор на националния център по заразни и паразитни болести. Всичките случаи са в малки населени места около град Гоце Делчев. Кантарджиев призова личните лекари да положат повече усилия за информиране на родителите за опасността от тази болест. В София вече има случай на заболяла от морбили 37-годишна жена, която е настанена за лечение в Инфекциозна болница.", "date": "2019.02.14", "title": "Пет са вече случаите на морбили в България "}
