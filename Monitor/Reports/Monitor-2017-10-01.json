{"url": "http://www.monitor.bg/a/view/73396-us-%D0%BF%D0%BE%D1%81%D0%BB%D0%B0%D0%BD%D0%B8%D0%BA%D1%8A%D1%82-%D0%9F%D1%80%D0%B0%D0%B2%D1%8F-%D0%B2%D1%81%D0%B8%D1%87%D0%BA%D0%BE-%D0%B2%D1%8A%D0%B7%D0%BC%D0%BE%D0%B6%D0%BD%D0%BE-%D0%B7%D0%B0-%D0%B2%D0%B8%D0%B7%D0%B8%D1%82%D0%B0-%D0%BD%D0%B0-%D0%A2%D1%80%D1%8A%D0%BC%D0%BF/", "text": "\n                    „Нищо няма да ме направи по-щастлив от ситуацията, в която посрещам президента Тръмп на летището в София. Правя всичко възможно по силите си, за да направя това реалност“. Това заяви американският посланик Ерик Рубин в интервю за bTV.\n\nТой подчерта, че няма как да гарантира, че ще има такава визита, защото решението не е негово, но ще свърши своята работа,като обясни защо партньорството между САЩ и България е важно. „Ще се постарая и това да не е единствената визита, а да има още много, защото е важно нашите правителства да имат контакти“, подчерта той. Попитан как САЩ могат да направят по-атрактивна офертата си да закупим нови изтребители Ф16, той подчерта, че за България е необходимо да придобие модерно въоръжение, което от една страна да е съвместимо с ползването от САЩ и останалите страни-членки на НАТО. От друга, да дава възможност на Щатите да помагат с поддръжката. Но крайното решение как да бъдат похарчени толкова много пари е на правителството ви, посочи Рубин. Запитан за санкциите срещу Русия, той посочи, че позицията на САЩ е същата като тази на ЕС и е много важно решенията по отношение на санкциите да се вземат заедно.\nНа въпрос за Глобалния акт „Магнитски“ Рубин посочи, че в българските медии са излезли много некоректни информации по отношение на документа. „Този закон не визира конкретен човек или държава. Всеки може да се ползва от него и всички молби, пратени по него, биват внимателно разгледани“, подчерта той.\n                    ", "date": "2017.10.01", "title": "US посланикът: Правя всичко възможно за визита на Тръмп"}
{"url": "http://www.monitor.bg/a/view/2024-%D0%9F%D0%BB%D0%B0%D1%82%D0%B5%D0%BD%D0%BE%D1%82%D0%BE-%D0%BF%D0%B0%D1%80%D0%BA%D0%B8%D1%80%D0%B0%D0%BD%D0%B5-%D0%B2-%D0%A1%D0%BE%D1%84%D0%B8%D1%8F-%D1%81-%D0%BD%D0%BE%D0%B2%D0%BE-%D1%80%D0%B0%D0%B1%D0%BE%D1%82%D0%BD%D0%BE-%D0%B2%D1%80%D0%B5%D0%BC%D0%B5-%D0%BE%D1%82-%D0%B4%D0%BD%D0%B5%D1%81/", "text": "\n                    От днес влиза в сила новото работно време на зоните за платено паркиране в София. Те вече ще действат от 8.30 до 19.30 часа. В съботните дни пък „Синя зона\" ще работи до 18.00 часа, а не както досега - до14.00 часа.\n\nОт днес влиза в сила и разширението на „Зелена зона“ в районите „Средец“ и „Лозенец”. В „Средец“ се разкриват 1193 платени паркоместа и отделно още 31 инвалидни. Те са в участъка между булевардите \"Цариградско шосе\", \"Евлоги и Христо Георгиеви\", \"Михай Еминеску\" и улиците \"Мизия\" и \"Хан Омуртаг\".В \"Лозенец\" се въвеждат 3500 места за платено паркиране, които са разположени в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\".\n\nПрез целия уикенд екипите на Центъра за градска мобилност проверят всяка улица за поставени знаци и подменят стикерите за работното време на зоните за платено паркиране. Работят и три пункта за издаване на винетни стикери - на метростанциите Европейски съюз и НДК и на ул. „Будапеща” 17.\n\nВ деня, в който влиза в сила новото разписание на синята зона в центъра на София, а зелената се разширява в още два столични района, обаче група граждани се събраха пред общината на протест, съобщи БГНЕС.\n \n                    ", "date": "2017.10.01", "title": "Платеното паркиране в София с ново работно време от днес "}
{"url": "http://www.monitor.bg/a/view/54301-%D0%A1%D1%8A%D0%B1%D0%B8%D1%80%D0%B0%D1%82-%D0%BE%D1%89%D0%B5-%D0%B8%D1%81%D1%82%D0%BE%D1%80%D0%B8%D0%B8-%D0%BE%D1%82-%D1%85%D0%BB%D0%BE%D1%80%D0%BD%D0%B8%D1%8F-%D0%BF%D0%B5%D1%80%D0%B8%D0%BE%D0%B4-%D0%BD%D0%B0-%D0%A0%D1%83%D1%81%D0%B5/", "text": "\n                    Искам да помоля нашите съграждани да ни предоставят своите истории от периода на хлорните обгазявания в Русе. Това призова д-р Веселина Антонова от Държавния архив в града, която е съавтор на книгата „Демонтаж” и на документалния филм „Шест жени”, разказващи за хлорната драма на Русе, обгазяван в продължение на осем години от химическия комбинат „Верахим” в Гюргево.„Докато правехме филма през 2005 г. с Владимир Кондов и Детелина Каменова, нямахме възможност да обхванем толкова много хора. Само на Протеста на майките с количките на 10 февруари 1988 г. е имало две-три хиляди души. Преди дни отбелязахме 30-годишнината от първата „хлорна” демонстрация, състояла се на 28 септември 1987 г., и аз много се надявам хората да са си припомнили събитията, да се свържат с нас и да ни разкажат историите си, за да ги запишем. Това е важно за историческата памет”, прикани д-р Антонова.Тя смята, че едва ли русенци пазят в личните си архиви фотографии, запечатали онзи ужасен за града период. Тогава никой не е смеел да снима задушаващите се по улиците хора, а и апаратът е щял да бъде отнет веднага. В Държавния архив се пазят около 140 снимки на професионални фотографи и от фонда на „Българска фотография”.В навечерието на 30-годишнината от първия „хлорен” протест в Русе мина шествие по някогашния маршрут, водено от четири от организаторките на демонстрациите от 1987 г. и 1988 г. – Цонка Букурова, Дора Бобева, Стефка Монова и Албена Велкова. Две от шестте жени, повели Русе на бунт срещу хлора – Вяра Георгиева и Евгения Желева, вече не са между живите.\n\n\n                    ", "date": "2017.10.01", "title": "Събират още истории от  „хлорния” период на Русе"}
{"url": "http://www.monitor.bg/a/view/30605-%D0%94%D0%B5%D0%BB%D1%8F%D0%BD-%D0%94%D0%BE%D0%B1%D1%80%D0%B5%D0%B2-%D1%81%D0%B5-%D0%BE%D1%82%D1%82%D0%B5%D0%B3%D0%BB%D1%8F-%D0%BE%D1%82-%D0%BF%D0%BE%D0%BB%D0%B8%D1%82%D0%B8%D0%BA%D0%B0%D1%82%D0%B0/", "text": "\n                    \n\n\n                    ", "date": "2017.10.01", "title": "Делян Добрев реши да се оттегли от политиката, ГЕРБ застана зад него (ОБНОВЕНА)"}
{"url": "http://www.monitor.bg/a/view/23805-%D0%9F%D1%80%D0%B5%D0%BE%D0%B1%D1%80%D0%B0%D0%B7%D1%8F%D0%B2%D0%B0%D1%82-%D1%86%D0%B5%D0%BD%D1%82%D1%8A%D1%80%D0%B0-%D0%BD%D0%B0-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0-%D1%81%D1%8A%D1%81-7-%D0%BC%D0%BB%D0%BD-%D0%BB%D0%B2-%D0%B7%D0%B0-270-%D0%B4%D0%BD%D0%B8/", "text": "\n                    С изцяло нова визия ще бъде след 270 дни пешеходната зона в центъра на Стара Загора , за целта ще бъдат изразходвани близо 7 млн лв.Строително ремонтните работи стартират в понеделник, вече е заградено част от пространството около сградата на общината и парк „Пети октомври“.Това е втори етап от проекта „Зелена и достъпна градска среда за жителите на Стара Загора“ , който е финансиран по ОП „Региони в  растеж” 2014-2020.Изпълнител на дейностите е ДЗЗД „Красива Стара Загора“-. Бургас , в който участват бургаското„Тийм инженеринг“ ЕООД и столичното БИАД -С“ ЕООД“ ЕООД, те обаче имат право да наемат подизпълнители.Пространството е разделено на два подобекта, като за първият срокът за завършване 90 дни, а за вторият-270.\nРеконструкцията на площадното пространство  включва поставяне на настилка от гранит, изграждането на сцена с каменни седалки и площадка за отдих и срещи, където са предвидени вгрдени фонтани за летните жеги.Ще бъде изместен и емблематичният паметник на птицата Феникс, дарен преди няколко години от тукашните ротарианци.Гранитна настилка ще има по продължение на цялата пешеходна зона по булевард „Цар Симеон Велики“, където са предвидени зони за рекреация.В центъра на града ще бъдат монтирани 2 метални релефни плочи:с градоустройствените схеми на антична Августа Траяна и на Стара Загора според проекта на чешкия кондуктор Лубор Байер от края на ХІХ в.Проектантите, младите архитекти  Пламена Аврамова, Александър Бакърджиев и Велимир Георгиев са предвидили специална площадка за танцуване в близост до СОУ „Васил Левски“, където пешеходната зона ще завърши с озеленени острови. \n\n\n                    ", "date": "2017.10.01", "title": "Преобразяват центъра на Стара Загора със 7 млн лв за 270 дни"}
{"url": "http://www.monitor.bg/a/view/39380-%D0%96%D0%B5%D0%BD%D0%B0-%D0%BF%D0%BE%D1%87%D0%B8%D0%BD%D0%B0-%D1%81%D0%BB%D0%B5%D0%B4-%D0%BA%D0%B0%D1%82%D0%BE-%D1%80%D0%BE%D0%B4%D0%B8-%D0%BF%D1%80%D0%B8%D0%BD%D1%83%D0%B4%D0%B8%D1%82%D0%B5%D0%BB%D0%BD%D0%BE-%D0%B2-%D0%B4%D0%BE%D0%BC%D0%B0-%D1%81%D0%B8/", "text": "\n                    Млада жена почина след преждевременно раждане в дома си на улица “Кокиче” в Цветния квартал на Варна. Рано сутринта в събота бременната се оплакала от болки в корема и близките й извикали екип на Бърза помощ. По първоначална информация пристигналият лекар дал обезболяващо и си тръгнал. Малко по-късно жената влязла в тоалетната и там родила. Скоро след това загубила съзнание и съпругът й отново извикал Бърза помощ. Пристигналият на място друг лекарски екип установил, че жената е в клинична смърт. Медиците намерили в тоалетната и новороденото. Родилката била откарана в АГ болница, но половин час по-късно починала. По непотвърдена засега информация преди години тя била с трансплантирано сърце. Бебето е настанено в неонаталогичното оделение на АГ-болницата, където се борят за живота му.След новината за злощастния инцидент, социалните мрежи завряха от коментари, като повечето от тях са с остри нападки срещу лекарския екип, който обвиняват в некомпетентност. „С присадено сърце тази жена е трябвало да износи бременноста си в болница, а не у дома, обясняват специалисти. Според тях, пак някой нещо не е казал когато трябва, а друг не е поставил точната диагноза“. „Пристигналият лекар с превръзка на очите ли е бил и кой му е казал, че на бременна жена трябва да се даде обезболяващо, преди да се разбере причината за състоянието й. Изобщо как е завършил медицина и има ли достатъчно багаж в главата си, за да бъде лекар? Той, този лекар, в случая е виновен за смъртта на жената и трябва да бъде наказан дисциплинарно с отнемане на правата му. Но за съжаление закони в България няма. Истината е, че некадърни, непрофесионални и брутални доктори доубиват болните хора! И ще ги бият и с право! Ако аз съм на мястото на съпруга на мъртвата жена, ще размажа тази олигофренска мутра наречена „доктор“. И защо не? Нали в България всичко е позволено и приключва с някави смешни глоби или забележки? Че то стана по-лошо от Африка“, коментират ситуацията възмутени варненци. Има и още крайни мнения, в които се посочва, че „В България от 1990 г. до днес няма здравеопазване, а оцеляване и късмет“ или, че „Бърза помощ е по-скоро бърз край... На леля ми с инсулт й се накараха, че ги извикала и предписаха... парацетамол!?“В момента се изясняват обстоятелствата около смъртта на 22-годишната жена, починала в след раждане в дома си във Варна. Според шефката на Центъра за спешна медицинска помощ, д-р Мая Рашева, младата родилка е издъхнала в болница. Лекар от Спешна помощ и педиатър асистирали при раждането в дома й, но по-късно жената, която била с трансплантирано сърце, но не съобщила първоначално за бременността си, починала след транспортирането й в общинската АГ-болница. „Случаят подлежи на проверка и пълно изясняване на обстоятелствата. На първо време това, което мога да съобщя по медицинска документация е, че вчера сутринта, около 6 часа, е бил извикан екип на Спешна помощ за млада жена по повод болки в корема“, твърди д-р Рашева. Адресът на младата жена и семейството й е в Цветния квартал. На място лекарят направил манипулация със спазмологични средства, като семейството не е съобщило, че жената е бременна. Предполага се, че не са знаели, или поне такава е първичната информация. Според д-р Рашева, десетина минути след като екипът напуснал адреса, на тел. 112 постъпило ново обаждане, в което се казвало, че жената ражда. На място пристига втори екип, заедно с педиатър, като завършват раждането. Майката и бебето са откарани в АГ-болницата живи, като жената е била контактна, а не в клинична смърт. Малко по-късно обаче от здравното заведение звънят в Центъра за спешна медицинска помощ с искане да се осигури кардиолог, тъй като има данни, че жената е била трансплантирана преди няколко години. След това искат и реанимационен автомобил, с който родилката да бъде транспортирана до Реанимацията на УМБАЛ „Света Марина“. Впоследствиезаявката за екипа е отказана, тъй като младата жена е починала“, изясни ситуацията д-р Рашева. Тя категорично отхвърли като невярна информацията, че жената е починала в тоалетната в дома си, където е родила сама детето. Лекарите от Спешния център не се ангажират с информация в коя седмица на бременността си е била починалата родилка.Същевременно, пред Дарик-Варна шефът на АГ-болницата, доц. Емил Ковачев съобщи, че недоносеното бебе е живо, теглото му е 2100 грама, но е в критично състояние и неонатолозите в здравното заведение се борят за живота му. Лекарите се съмняват, че бебето е аспирирало вода при раждането в домашни условия. 22-годишната жена родила в дома си в 3 часа след полунощ. при неизяснени обстоятелства. Била е транспортирана в специализираната болница около 7 часа сутринта от екип на Спешна помощ с кръвно 30/0 и на практика в клинична смърт. Все още няма официални данни от аутопсията, но по думите на доц. Ковачев най-вероятно се касае за кардиогенен шок, следствие на остра дясностранна сърдечна недостатъчност. В АГ-болницата са били безсилни да помогнат на жената. При трансплантирано сърце бременността е строго противопоказна, но младата жена все пак е забременяла и вероятно е криела състоянието си от близките си, коментират специалисти.\n\n\n                    ", "date": "2017.10.01", "title": "Жена почина при преждевременно раждане в дома си (ОБНОВЕНА)"}
{"url": "http://www.monitor.bg/a/view/58237-%D0%94%D0%B0%D0%BD%D1%8A%D1%86%D0%B8-%D0%B2-%D1%87%D0%B5%D1%82%D0%B2%D1%8A%D1%80%D1%82%D0%B8-%D0%BA%D0%BB%D0%B0%D1%81-%D0%B3%D0%B8%D0%BC%D0%BD%D0%B0%D0%B7%D0%B8%D1%81%D1%82%D0%B8%D1%82%D0%B5-%D0%B8%D0%B3%D1%80%D0%B0%D1%8F%D1%82-%D1%81%D0%B8%D1%80%D1%82%D0%B0%D0%BA%D0%B8/", "text": "\n                    Четвъртокласниците ще учат за предназначението на банките и ролята на данъците в часовете по предприемачество. Това предвижда проектът на нова учебна програма, качена на сайта на Министерството на образованието и науката (МОН) за обществено обсъждане. От хлапетата от последния клас на началното образование ще се очаква да познават предназначението на банката като предприятие за съхранение на пари и на кредити, както и да разбират ролята на данъците за осигуряване на обществени потребности. В часовете по „Технологии и предприемачество“ са заложени още теми, свързани с обработката на хранителни продукти, правилата за безопасна работа с уреди като готварска печка, ютия, компютър, телевизор и др. От децата ще се очаква още да разбират значимостта на различни професии в обществения и частния сектор за развитие на местната икономика. Според проекта за учебна програма те ще трябва да предлагат идеи за решаване на икономически проблеми на практическа основа, както и да знаят движението на парите като фактор за развитие на икономиката. В проекта на програма по „Човек и природа“ пък е заложено децата за учат за Земята, Луната, както и да назовават планетите. Тогава те ще се запознаят и с основните жизнени процеси като дишане, хранене и размножаване. Темите в учебната програма включват още промените по време на пубертета, както и вредното въздействие на алкохола, наркотиците и никотина.Основното предназначение на дигиталните устройства, както и как се съхранява и обработва информация в тях, са заложени в уроците по „Компютърно моделиране“ в проекта на учебна програма.От учениците ще се очаква да изработват проекти като тестове, пъзели, анимации с екологична насоченост. В часовете по физическо възпитание и спорт пък четвъртокласниците ще учат стъпките на „Дунавско хоро“ и „Седенчица“.В проекта на програмата за десетокласниците пък е заложено гимназистите да се научат да танцуват „Еленино хоро“, както и гръцкия танц „Сиртаки“.\n\n\n                    ", "date": "2017.10.01", "title": "Данъци в четвърти клас, гимназистите играят сиртаки"}
{"url": "http://www.monitor.bg/a/view/54349-%D0%9E%D1%82%D0%BF%D1%83%D1%88%D0%B2%D0%B0%D1%82-%D0%B1%D1%83%D0%BB-%D0%9B%D0%B5%D0%B2%D1%81%D0%BA%D0%B8-%D1%80%D0%B5%D1%88%D0%B0%D0%B2%D0%B0%D1%82-%D0%B7%D0%B0-%D0%B0%D1%81%D1%84%D0%B0%D0%BB%D1%82%D0%B0-%D0%BD%D0%B0-%D0%94%D0%BE%D0%BD%D0%B4%D1%83%D0%BA%D0%BE%D0%B2-%D0%B4%D0%BE-%D0%BF%D0%B5%D1%82%D1%8A%D0%BA/", "text": "Чакат културното министерство да даде становище тази седмица\n                    Утре се очаква да бъде отпушено движението на кръстовището между бул. „Васил Левски“ и бул. „ Княз Ал. Дондуков“. Заради ремонтни дейности, които започнаха на 22 септември, в последните дни в участъка се извиваха дълги колони от автомобили, а маршрутът на тролейбусната линия 11 беше променен. Кръстовището обаче ще се отпуши в срокспазвайки първоначалния план – това да се случи до 24 часа на 1 октомври.Очаква се до края на месеца да се пусне и движението по булевард „Княз Ал. Дондуков“, съобщиха от Столичната община. До следващата седмица в петък пък културното министерство трябва да представи становище за това дали в крайна сметка новата настилка в част от булеварда да бъде от асфалт или павета.Както „Монитор“ вече писа, преди около две седмици столичният кмет Йорданка Фандъкова поиска от Министерството на културата да даде разрешение в участъка от бул. „Дондуков“ между „Раковски“ и „Васил Левски“ да се положи асфалтова настилка. Това се случи, след като вече Националният институт за недвижимо културно наследство (НИНКН) задължи общината при реконструкцията на бул. „Дондуков“ да възстанови и положи нова гранитна паважна настилка. След това становище от Столичната община разделиха обекта на две части. Първата част, в историческия център, която води до Ларгото и до бул. „Цар Освободител“ вече е реконструирана с гранитен паваж, както постанови НИНКН.Тази седмица пък въпреки провелото се заседание на Специализирания експертен съвет за опазване на недвижимите културни ценности до окончателно решение и становище на МК след искането на Фандъкова така и не се стигна.Подобен казус имаше и с бул. „Прага“. Първоначално от културното ведомство удариха рамо на павета, но в последния момент дадоха зелена светлина на общината да положи асфалт.От Столична община все пак обясниха, че евентуално забавяне на отпушването на движението по бул. „Дондуков“ до 31 октомври би могло да има само заради климатичните условия. Така например ако има продължителни и обилни дъждове, ремонтът може да се забави.\n\n\n                    ", "date": "2017.10.01", "title": "Отпушват бул. „Левски“, решават за асфалта на „Дондуков“ до петък "}
{"url": "http://www.monitor.bg/a/view/53798-%D0%A0%D0%B0%D0%B1%D0%BE%D1%82%D0%B5%D1%89%D0%B8%D1%82%D0%B5-%D1%81%D0%BE%D0%BD%D0%B4%D0%B8-%D0%B7%D0%B0-%D0%B4%D0%BE%D0%B1%D0%B8%D0%B2-%D0%BD%D0%B0-%D0%BD%D0%B5%D1%84%D1%82-%D0%B8-%D0%B3%D0%B0%D0%B7-%D0%B2-%D0%A1%D0%90%D0%A9-%D1%81%D0%B5-%D1%83%D0%B2%D0%B5%D0%BB%D0%B8%D1%87%D0%B8%D1%85%D0%B0-%D0%B4%D0%BE-940/", "text": "\n                    Броят на работещите сонди за добив на петрол и природен газ в САЩ през миналата седмица достигна 940, сочи съобщение на сервизната компания Baker Hughes, цитирано от RNS.\n\nНефтените помпи, които вече са в действие в щатите са се увеличили с 5 и са станали 750, а газовите сондажи са намалели с един до 189.\n\nВ Канада броят на съоръженията за извличане на нефт и метан от земните недра намаля до 213. Временно са били спрени 9 помпи за добив на петрол, като работещите са останали 113. Газовите сонди пък са се увеличили с още 2 и броят им е достигнал 100 единици.\n                    ", "date": "2017.10.01", "title": "Работещите сонди за добив на нефт и газ в САЩ се увеличиха до 940"}
{"url": "http://www.monitor.bg/a/view/6401-%D0%92-%D0%A0%D1%83%D1%81%D0%B8%D1%8F-%D0%B2%D0%B4%D0%B8%D0%B3%D0%B0%D1%82-%D0%BD%D0%B0-2-%D0%BF%D1%8A%D1%82%D0%B8-%D0%B0%D0%BA%D1%86%D0%B8%D0%B7%D0%B8%D1%82%D0%B5-%D0%BD%D0%B0-%D1%86%D0%B8%D0%B3%D0%B0%D1%80%D0%B8%D1%82%D0%B5/", "text": "\n                    Догодина в Русия на 2 пъти ще бъдат повишени акцизите на цигарите и тютюневите изделия. Това е записано в пояснителната записка към проекта за бюджета за 2018 г. и плановия период до 2020 г., съобщава RNS.\n\nВ момента акцизната ставка на цигарите е 1562 рубли (26,92 долара) за 1000 къса. От 1 януари се планира тя да достигне 1718 рубли (29,61 долара по сегашния курс) за 100 къса. Две години по-късно - в началото на 2020 г. тя трябва да достигне 1966 рубли (33,89 долара по сегашния курс) за 1000 къса.\n\nОт 1 януари 2020 г. се планира още ставката на акциза за насипния тютюн за лула да скочи до 3172 рубли (54,67 долара по сегашния курс) за килограм. Сега тя е на ниво от 2520 рубли (43,43 долара по сегашния курс) за 1 кг. От началото на 2020 г. специфичната ставка на акциза на една пура ще достигне 215 рубли (3,76 долара по сегашния курс). В момента акцизът за една пура е 171 рубли (2,95 долара).\n                    ", "date": "2017.10.01", "title": "В Русия вдигат на 2 пъти акцизите на цигарите"}
{"url": "http://www.monitor.bg/a/view/8530-%D0%97%D0%B0%D0%BF%D0%B0%D1%81%D0%B8%D1%82%D0%B5-%D0%BE%D1%82-%D0%BF%D0%BE%D0%BB%D0%B5%D0%B7%D0%BD%D0%B8-%D0%B8%D0%B7%D0%BA%D0%BE%D0%BF%D0%B0%D0%B5%D0%BC%D0%B8-%D0%BD%D0%B0-%D0%A1%D0%B5%D0%B2%D0%B5%D1%80%D0%BD%D0%B0-%D0%9A%D0%BE%D1%80%D0%B5%D1%8F-%D1%81%D0%B5-%D0%BE%D1%86%D0%B5%D0%BD%D1%8F%D0%B2%D0%B0%D1%82-%D0%BD%D0%B0-279-%D1%82%D1%80%D0%BB%D0%BD/", "text": "\n                    Северна Корея притежава неусвоени запаси от полезни изкопаеми, които се оценяват на 2,79 трлн. долара. Това се казва в доклад на южнокорейската добивна компания Korea Resources, цитиран от агенция Yonhap и ТАСС.\n\nВ документа се отбелязва още, че ресурсът е 14 пъти по-голям, отколкото на Южна Корея. В момента в изолираната северна част на Корейския полуостров с разработка на полезни изкопаеми се занимават 38 чужди фирми, като 33 от тях са китайски. Договори за усвояване на залежите са подписани още с 2 японски, 2 - от Франция и една от Швейцария. Южнокорейците до 2010 г. са инвестирали в подобни проекти 42 млн. долара, но оттогава им е забранено да  участват в подобни начинания.\n\nЗаради напрежението около оръжейната програма на Северна Корея в петък Китай разпореди закриването на територията на страната от 1 януари на всички смесени фирми с участието на дружества от КНДР.\n                    ", "date": "2017.10.01", "title": "Запасите от полезни изкопаеми на Северна Корея се оценяват на $2,79 трлн."}
{"url": "http://www.monitor.bg/a/view/43062-%D0%9D%D0%B0%D0%B4-5-%D0%BC%D0%B8%D0%BB%D0%B8%D0%BE%D0%BD%D0%B0-%D0%BA%D0%B0%D1%82%D0%B0%D0%BB%D1%83%D0%BD%D1%86%D0%B8-%D0%B8%D0%B7%D0%B1%D0%B8%D1%80%D0%B0%D1%82-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82%D1%82%D0%B0/", "text": "\n                    Референдумът за независимост от Мадрид ще се проведе днес в Каталуния, макар испанските власти да са категорични, че този вот е незаконен. Избирателните секции трябваше да отворят в 09:00 ч. местно време и да работят до 20:00 ч. Право на глас в региона с близо 7,5 милиона население имат повече от 5,3 милиона души. Каталунските власти обещаха в деня да на вода да бъдат отворени около 2 300 избирателни секции.Референдумът започна с опашки и напрежение. На места полицията се опита да възпрепятства на хората да влязат в избирателните секции, на други се опита да изземе бюлетините за гласуването, съобщи барселонският в. \"Ла Вангуардия\". Виждат се и кадри от сбивания на мирни граждани с органите на реда.Испански полицаи, екипирани за борба с безредици, нахлуха в изборна секция броени минути преди регионалният премиер на Каталуния Карлес Пучдемон да гласува на референдума за отделяне от Испания в секцията Сант Жулия де Рамис, предаде Ройтерс.\nПолицията използва брадви, за да разбие прозорец на спортния център в провинция Жирона, където се помещава изборната секция, и също така разби вратата.\nНа излъчени по телевизията кадри се вижда как в изборната секция обикалят полицаи с черни барети и щитове за борба с безредици, очевидно търсейки избирателни урни, докато желаещите да гласуват пеят каталунския химн с вдигнати ръце, свити в юмрук.\nПучдемон беше обявил, че ще гласува в секцията, която се намира близо до едноименния център на провинцията град Жирона, но на телевизионните кадри той не беше видян.По-късно стана ясно, че той е гласувал в секция в Корнеля дел Тери, на 110 километра североизточно от Барселона.Намесата на полицията бе необходима, за да се спре забраненият референдум, заяви представителят на испанското правителство в региона Енрик Мильо, цитиран от ДПА.\n\"Принудени бяхме да направим нещо, което не искахме да направим\", каза представителят на централните власти в региона на пресконференция.\nМильо направи това изявление, след като испанската държавна полиция щурмува няколко избирателни секции и иззе от тях избирателни урни.\n\"Каталунските полицаи получиха заповед да не допуснат провеждането на незаконния референдум и трябваше да попречат избирателните секции да отворят, но за жалост това не стана\", допълни Мильо, цитиран от АФП. Той остро разкритикува \"огромната безотговорност\" на каталунските лидери.\n\"Политическата линия взе връх над професионалната, застрашавайки по безотговорен начин авторитета на полицейския състав\", каза още Мильо, обяснявайки намесата на полицията и на гражданската гвардия, изпратени като подкрепление в Каталуния.\nМильо подчерта, че сепаратистите са променили правилата на играта в последната минута, приемайки гласуване без пликове, без да гарантират конфиденциалността на вота.За провеждането на това гласуване, в началото на септември парламентът на автономията одобри два закона. Първият създава правната основа за провеждане на плебисцит, а вторият урежда излизането на Каталуния от състава на Испания. Централното правителство се позовава на конституцията и казва, че част от населението на Испания, т.е. каталунците, не могат да определят бъдещето на цялата страна. Основният закон на държавата отбелязва, че референдум се назначава от краля по предложение на председателя на Народното събрание, предварително одобрен от Конгреса на депутатите. Отделна автономна общност не може да проведе валиден плебисцит без споразумение с Мадрид.Прокуратурата на страната вече инструктира полицията да предприеме мерки за предотвратяване на референдума. Правоприлагащите органи са задължени да конфискуват рекламни материали, като вече бяха иззети над милион такива. Испанската агенция за защита на данните предупреди също, че членовете на избирателните комисии могат да бъдат глобени с от 40 000 до 300 000 евро.Испанското правителство до последно гарантира, че няма да има референдум. Министърът на образованието, културата и спорта и говорител на правителството на Иниго Мендез де Виго каза още, че отговорните за организирането на плебисцита ще бъдат отговорни пред закона. Прокуратурата вече подаде съдебни искове срещу всички членове на регионалното правителство. От какво се страхува Мадрид? Сега основната грижа на Мадрид са възможни улични бунтове, докато полицията се опитва да спре гласуването. От своя страна, основният лост на властите в Каталуния са улиците. Редица политици, които се застъпват за отцепването от Испания, призоваха населението от автономния регион да излезе на улицата, ако централните власти възпрепятстват провеждането на плебисцита. И докато малко хора могат да предвидят истинското развитие на събитията в деня на референдума и след това, различни местни партии предлагат напълно различни версии. Партията \"Кандидати за народно единство\" настоява, че е необходимо да се обяви развод с Испания в рамките на 48 часа след обобщаването на резултатите от плебисцита. Някои поддръжници на коалицията \"Заедно\" вярват, че процесът ще отнеме шест месеца.До последния ден преди референдума, Мадрид се опита да противодейства на Барселона, като използва всички възможни мерки, за да спре гласуването. В събота испанската гражданска гвардия блокира Центъра за телекомуникации и информационни технологии на каталунските власти, който отговаря за провеждането на референдума и преброяването на гласовете. Бяха запечатани и над 1 300 избирателни секции. Каталунските власти обявиха, че тези действия са \"още едно доказателство за безпрецедентното несъответствие в опитите на правителството да прилага репресивни мерки, така че референдумът да не се състои“. \"Гражданите могат да бъдат спокойни, че утре ще гласуват и резултатите от рефрендума няма да бъдат компрометирани“, заяви говорителят на регионалното правителство Жорди Турул. Каталуния – богат регион на Испания с население от 7,5 млн. души със свой собствен език и обичаи, от дълго време настоява за повече автономия. В продължение на години сепаратистки политици са се опитвали да получат одобрение от централното испанско правителство да проведат референдум за независимост, подобен на този в Шотландия през 2014 г. Според най-новото допитване, независимост искат 41% от жителите на автономната област, а 49 на сто са против. За провеждането на референдума обаче се обявяват 80% от гражданите, макар някои да смятат, че то трябва да е съгласувано с централната власт в Мадрид. \n\n\n                    ", "date": "2017.10.01", "title": "Над 5 милиона каталунци избират независимостта, гласуват без пликове, бият се с полицията"}
{"url": "http://www.monitor.bg/a/view/81946-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-1-%D0%BE%D0%BA%D1%82%D0%BE%D0%BC%D0%B2%D1%80%D0%B8-%D0%BD%D0%B5%D0%B4%D0%B5%D0%BB%D1%8F/", "text": "\n                    Ден на високите енергии, което определя и тенденция към поставяне на високи цели. Сега е момента да покажете и дадете всичко от себе си, да организирате и да участвате в творчески и социални инициативи. Навлизаме в период на личностна трансформация. Което е било невъзможно вчера ще бъде реално за постигане днес. Не стойте в пасивно изчакване. Тръгнете в посоката, която отдавна ви привлича и към човека, когото обичате. Тази вечер навлизаме в деня на сърцето, нека жестовете говорят вместо вас.Работа-5Пари-4Любов-5Късмет-5Здраве-5 Ден на кипящи страсти и очаквания, които може и да не се покрият. Не се претоварвайте, но и не стойте пасивни. Сега е момента да покажете чувства, обич и загриженост към близките и да помогнете с каквото можете. Страничните връзки и приятелства са поставени на изпитание. Ще се случват събития, които ще ви показват от кого и от какво трябва да се откажете. Ще си проличи качеството, ще отделите полезното от вредното, но по един болезнен начин. Предателствата се разкриват, предателите също.Работа-5Пари-4Любов-5Късмет-4Здраве-5 Днес владеете положението както у дома, така и в социалните връзки. Енергията Кундалини се възражда и тръгва нагоре по гръбначния стълб, а това ще ни помогне да се държим изправено, да не се поддаваме на натиск, да направим точен и полезен избор. В този ден пасивността е нежелателна. Вземете отношение към определени спорове, туширайте интригите. Силата и на приятелите ви нараства, а това ще позволи да направите силен съвместен ход. Не отивайте никъде без подарък. Печелите доверие и обич.Работа-6Пари-6Любов-5Късмет-5Здраве-5 Навлизате в стабилизиращ и успешен период. Предстоящото пълнолуние ще ви донесе късмет и определена порция щастие. Този ден възражда връзките, дава възможност да стопите дистанциите и да привлечете важни за бъдещето ви хора. Енергията ви търси поле за изява. Увеличете натоварването, но без да отивате в крайности. Сега е момента да помогнете на близък и приятел в дела и дейности, в които му е трудно да се справи. Добре е да се започне диета и да се практикуват прочистващи тялото и душате процедури.Работа-5Пари-4Любов-5Късмет-5Здраве-4 Отнесете се с разбиране към нуждите на близките, дори и това да ви натовари. Тенденцията е да се провалят някои приятелски срещи поради семейни проблеми. Ще се случват събития, показващи доколко се ценим един друг. Жестовете от този ден няма да се забравят. Ако оставите партньора да се справя сам с проблемите си и той ще постъпи така когато вие имате нужда. Сега е момента да си дадем сметка на кого и на какво държим. Изливайте любовта си над близките. Ще си проличи обичта или незаинтересованоста ни един към друг.Работа-5Пари-5Любов-6Късмет-4Здраве-5 Днес имате два пътя. Единият е свързан с обществени и творчески мероприятия, в които ще се изявите и ще покажете ниво. Другият път води към сърцето, към нуждите на обичаните от вас хора. Трудно ще съчетаете нуждите и амбициите си в едната и в другата посока. Ако не проявите загриженост и обич към близките в следващите дни ще се печете на огъня на незачитането. Намерете време за всичко и за всички. Тази вечер навлизаме в деня на сърцето. Намалете претенциите, уважете някого с подарък и посещение на добра воля.Работа-5Пари-4Любов-6Късмет-5Здраве-4 Ден на неочаквани подаръци от съдбата и от тези, които ви обичат. Ден на високите енергии, на жестовете, които дълго ще се помнят и които по някакъв начин ще обезпечават връзките ви. Който ви обича и цени нека ви подари розов опал във формата на сърце. Този талисман ще ви топли и подкрепя. Не е ден за тежки физически натоварвания, но малките жестове ще свършат основната и тежка работа, ще възвърнат надеждата у другия и взаимните ви чувства. Време е да започнете и прочистваща диета.Работа-5Пари-6Любов-6Късмет-5Здраве-5 Труден ден за родените във втората декада, особено ако мислите и действате егоистично, ако загърбите нуждите у дома и гледате само личния си интерес. Добре е да се откажете от едно пътуване и забавление, ако някой у дома има нужда от вас. В момента сте подложени на тест от съдбата, а и близките ви ще си дадат сметка доколко ги обичате и държите на тях. Проблемът е по тежък за тези, които имат любов на две места и нужди на още няколко. Изпълнете дадените обещания, но без да се претоварвате. Лъсват истинските чувства.Работа-5Пари-4Любов-5Късмет-4Здраве-4 Ден с високи изисквания и потенциали. Ще се напънете да свършите цялата работа, а това със сигурност ще ви донесе доста неудобства. Намалете темпото, работата да почака. В момента е важно да засвидетелствате обич и разбиране, да подкрепите нечия инициатива и да изпълните дадените на децата и любимите хора обещания. Много очи ви гледат в очакване. Ако пренебрегнете нуждите на сърцето в следващите дни сами ще бъдете пренебрегвани и оставяни да се справяте сами в труден момент. Не се преуморявайте.Работа-5Пари-5Любов-5Късмет-4Здраве-4 Ден на повишени изисквания както от ваша страна, така и от страна на околните към вас. Всички гоним близки и далечни цели, а те ни сближават с един и разделечават от друг. В момента лагерите в живота ви се оформят, някои отговорности отпадат, но други се създават. От особена важност е да следвате повика на сърцето, да насочите енергията и личния си потенциал към подобряване отношенията у дома и към заздравяване на новите партньорски връзки. Малките жестове вършат голяма работа. Направете подарък от сърце.Работа-5Пари-4Любов-6Късмет-4Здраве-4 Силен и творчески ден за вас. Намерете време за всичко и за всеки. Ще се почувствате заредени и окуражени от проявите на любов и привързаност към вас, към работата и личните ви стремежи. Днес пасивността е вредна и разболява. Пътувайте, изливайте любовта си към околните и ще ви даряват с обич. Ще получите съдействие и подкрепа в точен момент и ще открите нова посока за бъдещо развитие. Съдбата ще ви направи малък подарък, който дълго ще ви топли. Жестовете се връщат, а и каещите се грешници се завръщат.Работа-6Пари-6Любов-6Късмет-6Здраве-6 Към вас се движи влакът на недеждата и любовта. Това не значи да заставаш на релсите, а да изчакаш пристигането му на подходящото място. Страстите около вас се развихрят. Предстоят емоционални обяснения засягащи бъдещето на семейството и работата ви. Намерете сили да запазите приятелските връзки. Всеки жест е от значение и ще се помни дълго. Тази вечер навлизаме в деня на сърцето. Сега е момента да покажете обичта, привързаноста и чувствата си. И дано никой не страда от това.Работа-4Пари-5Любов-5Късмет-4Здраве-4 Личната ви година е тройка. Три точки на личен интерес ще определят за вас една нова равнина на развитие. Вероятни са промени в отношенията и работата ви, които ще променят и начина ви на живот. Очертава се възможност за внедряване в нова пазарна ниша, която в бъдеще ще се развива успешно, но и доста ще ви натовари с изисквания.Родените днес притежават огромен енергиен потенциал, който ще стимуира творческите им сили. Това са деца на света. Ще имат приятели навсякъде и интереси на много места. Ще бъдат обект на спонсорство и от чужбина. Ще отвяват конкуренцията по пътя си. С ум, красота и чар ще печелят конкурси.Денят е благоприятен повече за зачеване на момчета. Заченатите днес ще притежават особени магически сили, с които не е лесно да се справиш. Не се карайте, ако ще правите бебето.\n\n\n                    ", "date": "2017.10.01", "title": "Хороскоп за 1 октомври, неделя"}
{"url": "http://www.monitor.bg/a/view/75190-shape-of-you-%D0%BD%D0%B0-%D0%95%D0%B4-%D0%A8%D0%B8%D0%B9%D1%80%D1%8A%D0%BD-%D0%B5-%D0%BD%D0%B0%D0%B9%D1%81%D0%BB%D1%83%D1%88%D0%B0%D0%BD%D0%B0%D1%82%D0%B0-%D0%B2-spotify/", "text": "\n                    Зарибяващата Shape of You на Ед Шийрън официално бе призната за най-слушаното парче в Spotify за всички времена, надминавайки One Dance на Дрейк. Пилотният сингъл от алума Divide кове вселенската си хегемония в чартовете вече десет месеца, успя да вкара трубадура от Съфолк в дело за плагиатство, а една редова американска домакиня дори влезе зад решетките заради високите децибели, с които върти многократно хита и тероризира съседите си.\n\nИзлезлият през март Divide вече има над половин милиард слушания в онлайн платформите, а продажбите му в световен мащаб му донесоха 10 пъти златен и 84 пъти платинен статус. Преди дни Шийрън пусна и лирик видеото към новия си сингъл Perfect – балада, която със сигурност ще даде живителен тласък на серенадите като форма за обяснение в любов. Момчето, стартирало кариерата си като уличен музикант, тръгва на европейско турне през май, като кулминацията му са четири поредни дати на „Уембли“. Всеки от концертите е напълно разпродаден, а най-близката локация до България е Виена. \n                    ", "date": "2017.10.01", "title": "Shape of You на Ед Шийрън е най-слушаната в Spotify"}
{"url": "http://www.monitor.bg/a/view/87833-%D0%91%D0%BE%D1%8F%D0%BD-%D0%9F%D0%B5%D1%82%D1%80%D0%BE%D0%B2-%D1%81%D1%82%D1%8A%D0%BF%D0%B8-%D0%BD%D0%B0-10%D0%B8%D1%8F-%D1%81%D0%B8-%D0%BE%D1%81%D0%B5%D0%BC%D1%85%D0%B8%D0%BB%D1%8F%D0%B4%D0%BD%D0%B8%D0%BA/", "text": "\n                    Българският алпинист Боян Петров изкачи десетия си осемхилядник - връх Даулагири, който е седми по височина на планетата със своите 8172 м и се намира в Северен Непал.Според италианския блог alpinistiemontagne.gazzetta.it Боян е единственият алпинист, успял да достигне връхната точка през този сезон. Вчера Петров е успял да слезе и в Базовия лагер.Според публикацията той е тръгнал към върха с италианците Кала Чименти, Давиде Герлеро и Матиас Кьонинг, които са достигнали до Лагер 3, а Чименти до малко под 8000 м. Само Петров е достигнал до връхната точка.Това бе вторият опит на българина да достигне хималайския връх след неуспеха му на 15 септември. Тогава той се движеше с испанската експедиция на 78-годишния Карлос Сория. Според информациите Петров е изпреварил групата, но се е върнал назад от около 8050 метра заради гъста мъгла. След този опит Сория прекрати експедицията, след като откри една от палатките си отнесена от бурята.Преди да потегли за Даулагири Боян Петров обяви, че тръгва без обратен билет, решен да го изкачи без значение кога. \"Всичките си досегашни осемхилядници съм ги изкачил от втория си опит. Не знам защо си повярвах, че този ще го изкача от раз, ще го сляза и просто ще си тръгна към вкъщи\", написа той в дневника си, когато планът му за траверс към върха пропада и му се наложи да се върне от височина 8055 м на не повече от 300-400 метра от Даулагири. За радост две седмици по-късно вторият опит е успешен.Това е вторият му връх след зверската катастрофа в Кресненското дефиле миналата есен и общо десетият осемхилядник от 2009 г. насам. Досега той е стъпил на: Гашербрум-1 (8068 м), Канчендзьонга (8586 м), Броуд пик (8047 м), К2 (8611 м), Манаслу (8163 м), Анапурна (8091 м), Макалу (8463 м), Нанга Парбат (8126 м), Гашербру-2 (8035 м) и Дхаулагири (8172 м). Целта му е да стане първият българин, стъпил на всичките 14 върхове над 8000 м в света и един от едва 20-те човека, направили това без помощта на допълнителен кислород. \n\n\n                    ", "date": "2017.10.01", "title": "Боян Петров стъпи на 10-ия си осемхилядник (ОБНОВЕНА)"}
{"url": "http://www.monitor.bg/a/view/55300-%D0%9D%D0%B8%D0%BA%D0%BE%D0%BB-%D0%B8-%D0%93%D1%80%D0%B8%D1%88%D0%BE-%D1%81%D0%B0-%D0%BF%D1%80%D0%B5%D0%B4-%D1%80%D0%B0%D0%B7%D0%B4%D1%8F%D0%BB%D0%B0/", "text": "Певицата губи пореден мач, коментира изданието\n                    Романтичната връзка между най-добрия български тенисист Григор Димитров и световно известната певица Никол Шерцингер е пред своя край, гръмна британският вестник \"Сън\". Причината е, че и двамата са отдадени на своите кариери, пътуват постоянно и не могат да отделят време един на друг.„Никол е на път да загуби поредния важен мач в живота си”, пише вестникът и припомня, че в последните два месеца Шерцингер е изцяло отдадена на ангажиментите си в телевизионното риалити X-Factor, а освен това й се налага постоянно да е на път заради различни ангажименти. Това в пълна степен важи и за Григор, който почти всяка седмица е на различно място по света. Според изданието през това време отношенията между двамата са се влошили, тъй като единствената им възможност за комуникация е по телефона.Никол намекна за проблемите в поредния епизод на X-Factor, който бе излъчен през миналата седмица. В него тя каза директно на колегите си в журито Саймън Кауъл, Луис Уолш и Шарън Озбърн: \"Търся си съпруг.\"В последвалата почивка по време на снимките Шарън я успокоила с приятелска прегръдка, а по-късно знойната красавица флиртувала със състезателя Брад Хауърд – бивше гадже на Мишел Кийган.Преди малко повече от три месеца Григор и Никол изглеждаха по-влюбени от всякога по време на романтична ваканция в Капри. Преди това Шерцингер бе дошла и в България в компанията на своя любим. Очевидно проблемите в отношенията им са започнали след това, коментира източник на „Сън”.Големите разстояния и мислите на певицата за женитба обаче поставят връзката им на карта. \"Никол вкарва сърце и душа в X-Factor, а Григор има натоварен тренировъчен режим, споделя въпросният източник. - Те са отдадени един на друг, но са изнервени, че единствената им истинска комуникация е по телефона.\"Изданието припомня освен това скорошните думи на Никол, която имаше близо 7-годишна връзка с пилота от Формула 1 Люис Хамилтън, че планира да създаде семейство и да роди дете в рамките на близките пет години. Дали тези намерения обаче съвпадат с плановете на Григор Димитров, не е ясно.По същото време самият Гришо успя да разгледа забележителностите на Пекин преди началото на участието му на турнира в китайската столица. На официалния си профил в „Инстаграм“ той публикува снимка на една от пагодите в Пекин.Както е известно, Гришо от няколко дни е в столицата на Китай и провежда занимания с треньора си Дани Валверду. Димитров е поставен под №3 в схемата на турнира, на който преди година игра финал. \n\n\n                    ", "date": "2017.10.01", "title": "Никол и Гришо са пред раздяла"}
{"url": "http://www.monitor.bg/a/view/19109-%D0%9F%D0%BE%D1%80%D0%BD%D0%BE-%D0%B7%D0%B2%D0%B5%D0%B7%D0%B4%D0%B0-%D0%BF%D0%BE%D0%BC%D0%B0%D0%B3%D0%B0-%D0%BD%D0%B0-%D1%84%D1%83%D1%82%D0%B1%D0%BE%D0%BB%D0%B0/", "text": "\n                    Германската порно актриса Лена Нитро доби допълнителна популярност с любопитна акция. 30-годишната атрактивна дама стана спонсор на аматьорския футболен тим „Обервюрцбах” от шеста дивизия на страната. От началото на този сезон блондинката рекламира сайт за възрастни на екипите на скромния тим.\"По време на пътуване треньорът Ерик Баус, капитанът Йенс Еберсолд и аз обсъждахме новия сезон. Защото имахме възможност да окомплектоваме луд състав, искахме да направим нещо наистина лудо. Тогава си казахме, че се нуждаем от наистина добър спонсор за екипите\", обяснява спортният директор на тима Торстен Нелц. В търсенето на нестандартното партньорство той решава да се свърже с еротичната звезда, а два дни по-късно Нитро и нейният екип отговарят: \"Идеята е вълнуваща и автентична.”\"Страницата, която рекламираме, се отваря само след регистрация\", уточнява босът на отбора, който е трети в своето първенство, а с новия спонсор има амбиции за първата позиция.Самата Лена обича футбола и най-вече „Борусия” (Дортмунд). Свидетелство затова са множеството ѝ снимки с екипа на \"жълто-черните\", които постоянно публикува в Инстаграм. \n\n\n                    ", "date": "2017.10.01", "title": "Порно звезда помага на футбола"}
{"url": "http://www.monitor.bg/a/view/80976-%D0%92%D0%B5%D1%80%D1%81%D1%82%D0%B0%D0%BF%D0%B5%D0%BD-%D0%B5-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F%D1%82-%D0%BF%D0%BE%D0%B1%D0%B5%D0%B4%D0%B8%D1%82%D0%B5%D0%BB-%D0%B2-%D0%9C%D0%B0%D0%BB%D0%B0%D0%B9%D0%B7%D0%B8%D1%8F/", "text": "Хамилтън увеличи аванса си при пилотите във Формула 1\n                    Само ден след 20-ия си рожден ден пилотът на „Ред Бул” Макс Верстапен спечели последното в историята състезание за Гран при на Малайзия във Формула 1. Надпреварата на пистата „Сепанг” беше изпълнена с множество битки и разочарования.Голямото шоу направи Себастиан Фетел от „Ферари”, който стартира последен и завърши четвърти, като малко не му достигна да се качи на подиума, след като не успя да изпревари Даниел Рикардо с „Ред Бул”. Втори пък остана Люис Хамилтън с „Мерцедес”, който увеличи аванса си на върха на генералното класиране при пилотите. Пет състезания преди края на шампионата той води с 281 т., а подгласникът му Фетел има 247.За Верстапен триумфът беше втори в кариерата, след този в Испания през 2016-а. „Макс си заслужи победата, коментира гордо баща му, бившият пилот Йос Верстапен. – Изпревари по брилянтен начин Хамилтън и тогава аз повярвах, че ще спечели. А през сезона имаше толкова много проблеми…”За „Ферари” пък денят започна ужасно. Кими Райконен трябваше да стартира от втора позиция, но от пистата механиците избутаха колата му в бокса. Оказа се, че турбокомпресорът е повреден – същият дефект, като този, заради който Фетел не успя да направи бърза обиколка в квалификацията и стартира от последна позиция. Очакваше се финландецът да потегли от бокса, но след малко от тима обявиха, че той няма изобщо да стартира.Така Хамилтън оглави колоната без проблеми, потегляйки сам от първа линия. Но само до третата обиколка, когато се появи проблем с акумулатора на неговия „Мерцедес” и той беше изпреварен от Верстарен. Отзад пък Фетел започна лудата си атака, като само за един тур изпревари шестима. След третата обиколка той вече беше 12-и, а след 12 – осми. Десет тура след това Фетел вече беше пети, като някои от конкурентите му минаха през бокса.Ситуацията 15 обиколки преди края: Верстапен е устремен към победата, следван от Хамилтън. Отзад бяха Рикардо и Фетел, който беше най-бързият пилот на пистата и неистово напираше да влезе в тройката. В 48-ата от 56 обиколки пилотът на ”Ферари” опита да атакува Даниел Рикардо, но австралиецът се защити брилянтно. Нова атака в 49-ия тур, отново без успех. До края пред германеца не се откри подобен шанс. Финал: Верстапен, Хамилтън, Рикардо.И накрая – големят куриоз. В почетната обиколка след края на надпреварата Себастиан Фетел  блъсна колата си в болида „Уилямс” на канадеца Лан Строл. Това не се отрази на класирането му, но германецът вероятно ще бъде наказан с преместване назад на стартовата решетка в следващото състезание в неделя в Япония.\n 1. Макс Верстапен (Холандия) с Ред Бул - 1:30:01.290\n 2. Люис Хамилтън (Великобритания) с Мерцедес - +00:12.770\n 3. Даниел Рикардо (Австралия) с Ред Бул - 00:22.519\n 4. Себастиан Фетел (Германия) с Ферари - 00:37.362\n 5. Валтери Ботас (Финландия) с Мерцедес 00:56.021\n 6. Серхио Перес (Meксико) с Форс Индия-Мерцедес - 01:18.630\n 7. Стофел Вандоорн (Белгия) с Макларън - на 1 обиколка\n 8. Ланс Щрол (Канада) с Уилямс-Мерцедес - на 1 обиколка\n 9. Фелипе Маса (Бразилия) с Уилямс-Мерцедес - на 1 обиколка\n10. Eстебан Окон (Франция) с Форс Индия-Мерцедес - на 1 обиколка\n11. Фернандо Алонсо (Испания) с Макларън - на 1 обиколка\n12. Keвин Магнусен (Дания) с Хаас-Ферари - на 1 обиколка\n13. Ромен Грожан (Франция) с Хаас-Ферари - на 1 обиколка\n14. Пиер Гасли (Франция) с Торо-Росо - на 1 обиколка\n15. Джолиън Палмър (Великобритания) с Рено - на 1 обиколка\n16. Нико Хюлкенберг (Германия) с Рено - на 1 обиколка\n17. Паскал Верлайн (Германия) със Заубер-Ферари - на 1 обиколка\n18. Maркус Ериксон (Швеция) със Заубер-Ферари - на 2 обиколки\n. Карлос Сайнц-младши (Испания) с Торо Росо - на 27 обиколки\nнестартирал: Кими Райконен (Финландия) с ФерариНай-бърза обиколка: Себастиан Фетел - 40-а обиколка с време 1:34.080\n1. Люис Хамилтън - 281 точки\n2. Себастиан Фетел - 247\n3. Валтери Ботас - 222\n4. Даниел Рикардо - 177\n5. Кими Райконен - 138\n6. Макс Ферстапен - 93\n7. Серхио Перес - 76\n8. Естебан Окон - 57\n1. Meрцедес 503\n2. Ферари 385\n3. Ред Бул 270\n4. Форс Индия 133\n5. Уилямс Мерцедес 65\n6. Торо Росо-Рено 52 \n\n\n                    ", "date": "2017.10.01", "title": "Верстапен е последният победител в Малайзия"}
{"url": "http://www.monitor.bg/a/view/17191-%D0%9F%D0%B0%D0%BA-%D0%B2%D0%B0%D0%B4%D1%8F%D1%82-%D1%89%D0%B0%D0%BD%D0%B3%D0%B8%D1%82%D0%B5-%D0%BD%D0%B8-%D0%B7%D0%B0-%D0%B3%D0%BE%D0%B4%D0%B8%D0%BD%D0%B0-%D0%BE%D1%82-%D1%81%D1%8A%D1%81%D1%82%D0%B5%D0%B7%D0%B0%D0%BD%D0%B8%D1%8F/", "text": "\n                    Това се твърди от агенция ТАСС, която се позовава на източник от Изпълкома на международната федерация по вдигане на тежести (IWF). Според информацията, решението за изваждането на страната ни от световния спорт е било взето на заседанието на Изпълнителния комитет в Букурещ в събота. Подобна информация обаче не присъства в материала, поместен на официалната страница на IWF, където са публикувани останалите решения, а именно – изхвърлянето на 9 други държави заради нарушаване на антидопинговите правила при повторни изследвания на проби от игрите през 2008 и 2012 г. Това са Русия, Китай, Турция, Армения, Азербайджан, Беларус, Молдова, Казахстан и Украйна. Техни състезатели ще пропуснат още предстоящото през ноември световното първенство в САЩ.Президентът на Българската федерация по вдигане на тежести Неделчо Колев също бе в Букурещ за заседанието, но не знае за подобна санкция за страната ни и не вярва това да е истина. Колев вчера не отговаряше на мобилния си телефон, като трябваше да се прибере в България късно вечерта.Това разкри генералният секретар на БФВТ Борислав Гидиков, който е разговарял за последно в събота с началника си. „Ако имаше подобна новина, щяхме вече да сме полудели от звънене и разправии, но засега не знаем нищо такова“, сподели олимпийският ни шампион от Сеул '88. Той разясни, че България вече е спечелила две обжалвания на въпросната парична санкция и тя е била намалена на $250 000. “Сега обжалваме и нея“, каза той.В щанги средите обаче се говори, че не е изключено подобен сценарий да е бил обсъждан и действително Тамаш Аян и обкръжението му отново да ударят българската тежка атлетика. Още повече, че Колев бе поканен на среща с Аян през септември и пътува до Будапеща, но такава така и не се състоя.Новината за евентуалното наказание идва само няколко часа, след като 17-годишният Христо Христов спечели втора за България европейска титла от първенството за кадети в Прищина (Косово). Преди него Ивана Петрова също взе злато в двубоя, а заедно с отличията в отделните движения, младите ни щангисти се прибират с общо 19 медала - 7 златни, 5 сребърни и 7 бронзови.След две седмици пък на юношите до 20 г. и на младежите до 23 г. им предстои европейско първенство в Албания, за което вече всички билети са платени.\n\n\n                    ", "date": "2017.10.01", "title": "Изхвърлят щангите ни за  година, нашите не знаят (ОБНОВЕНА)"}
{"url": "http://www.monitor.bg/a/view/30155-%D0%92%D0%B0%D0%B4%D1%8F%D1%82-%D0%98%D1%81%D0%BF%D0%B0%D0%BD%D0%B8%D1%8F-%D0%BE%D1%82-%D0%9C%D0%BE%D0%BD%D0%B4%D0%B8%D0%B0%D0%BB-2018-%D0%B0%D0%BA%D0%BE-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D1%81%D0%B5-%D0%BE%D1%82%D0%B4%D0%B5%D0%BB%D0%B8/", "text": "\n                    Националният отбор на Испания може да бъде лишен от правото да участва на световното първенство в Русия през 2018 година, ако Каталуния се отцепи от кралството, пише „Марка“.До такава санкция е възможно да се стигне, ако ръководството на испанската футболна лига забрани на „Барселона“ и другите каталунски отбори да участват в Примера дивисион и другите дивизии на испанското първенство.ФИФА счита подобен ход за политическа намеса във футболните дела и така може да се стигне до наказание на Испания. Вече беше обявено, че в случай на отстраняване от Примера дивисион „Барселона“ може да се включи във френската Лига 1 и английската Висша лига.Мениджърът на „Манчестър Сити“ Пеп Гуардиола тази сутрин по пощата упражни вота си в референдума за независимост на Каталуния, който се провежда днес. Испанските власти закриха повечето избирателни секции, а правителството обяви референдума за анулиран.„Парламентът на Каталуния иска хората да изразят своето мнение. Населението иска да бъде чуто, а гласуването е най-добрият начин това да бъде направено“, коментира Гуардиола пред в. „Спорт“.\n\n\n                    ", "date": "2017.10.01", "title": "Вадят Испания от Мондиал 2018, ако Каталуния се отдели"}
{"url": "http://www.monitor.bg/a/view/46763-%D0%9D%D0%B5%D1%84%D1%82%D0%BE%D1%85%D0%B8%D0%BC%D0%B8%D0%BA-%D1%81%D0%B5-%D0%BF%D0%BE%D0%B4%D1%81%D0%B8%D0%BB%D0%B2%D0%B0-%D1%81-%D1%83%D0%BA%D1%80%D0%B0%D0%B8%D0%BD%D0%B5%D1%86-%D0%B7%D0%B0-%D0%95%D0%B2%D1%80%D0%BE%D0%BF%D0%B0/", "text": "\n                    Волейболният шампион и носител на Суперкупата на България „Нефтохимик 2010“ (Бс) ще се подсили с украински диагонал за мачовете на Шампионската лига. Това стана ясно след победата с 3:1 (-21, 15, 18, 23) над „Добруджа 07“ в мача за трофея, игран пред около 2500 зрители в зала \"Колодрума\" в Пловдив. Двата тима играха за Суперкупата и през миналата година, когато бургазлии спечелиха след драматично 3:2 гейма. Сега те записаха 11 точки директно от начален удар и 14 блокади. Валентин Братоев бе най-резултатен с 25 точки (3 блокади, 2 аса), Николай Къртев и Черепович добавиха по 12 за успеха. За „Добруджа“ Жулиен Георгиев завърши в 21 т.\"Започнахме трудно, защото ние бяхме фаворити и трябваше на 100% да спечелим. Бяхме тимът, който е по-класният в момента. Не съм се съмнявал, че ще успеем, коментира наставникът на „Нефтохимик“ Найден Найденов. - Търсим диагонал, спрели сме се на опитен украински състезател. Надявам се до седмица да дойде и да бъде в добро състояние“, допълни той.„Предстоящата Шампионска лига е голяма хапка за нас. Ще се целим във влизане в групите\", заяви разпределителят на бургазлии Георги Братоев.„Относно участието ни в Шампионска лига смятам, че трябва да сме реалисти и да гледаме първо да изчистим отделните елементи. По лични причини се върнах да играя в България и съм щастлив, че „Нефтохимик“ ми подаде ръка\", заяви пред Bgvolleyball.com и либерото Теодор Салпаров.\n\n\n                    ", "date": "2017.10.01", "title": " „Нефтохимик“ се подсилва с украинец за Европа"}
{"url": "http://www.monitor.bg/a/view/68881-%D0%9A%D0%B0%D1%80%D0%B0%D0%BD%D0%B3%D0%B0-%D0%B8%D1%81%D0%BA%D0%B0-%D0%B2-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B8%D1%8F-%D0%BD%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B8-27-%D0%B3%D0%BE%D0%BB%D0%B0/", "text": "Белчев се надява играчите му да отрезнеят след Търново\n                    Голямата звезда на ЦСКА-София Фернандо Каранга си пожела да получи повиквателна за националния отбор на България. Голаджията от няколко дни има български паспорт и разкри, че на драго сърце би носил екипа на „лъвовете“.За да се случи това обаче според разпоредбите на ФИФА, Каранга трябва да живее 5 години в България. Тоест до 2021-ва, тъй като паспортът не му дава автоматично право да носи екипа на „лъвовете“. Друга пречка е, че още при поемането на поста Петър Хубчев даде да се разбере, че не е привърженик на натурализираните футболисти и трябва разликата в класите да е сериозна, за да прибегне до подобен вариант.„Разбира се, че ще приема да играя за националния отбор на България, коментира Каранга пред TV+. - Ако някой ден имам подобна възможност, бих го направил с удоволствие. Щастлив съм в София, а и вече започвам да свиквам със студа. Не мисля за трансфер. Бях изненадан от грубостите в българския футбол, но и с това свикнах. Нямам търпение да дойде дербито с „Левски“, това дава страхотен адреналин и настръхвам, само като си помисля за това“, сподели Каранга, който си пожела този сезон да вкара 25-27 гола с екипа на ЦСКА-София. Той вече има 12 гола от началото на първенството в Първа лига, като последните два бяха при равенството 2:2 с „Етър“ в събота.След двубоя в Търново треньорът на ЦСКА-София Стамен Белчев призна, че се надява равенството да подейства отрезвително на играчите, които преди това имаха 8 поредни победи. „Аз и след последните няколко мача предупреждавах, че има елементи, над които трябва да работим. Надявам се това равенство да подейства отрезвително, но в същото време да продължим да преследваме целта си със същото сериозно желание“, коментира треньорът на ЦСКА-София.\n\n\n                    ", "date": "2017.10.01", "title": "Каранга иска в националния на България и 27 гола"}
{"url": "http://www.monitor.bg/a/view/85313-%D0%9F%D0%B5%D1%82%D0%B8%D0%BC%D0%B0-%D0%B2-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BB%D0%B5%D0%B4-%D1%81%D1%80%D1%83%D1%82%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%82%D1%80%D0%B8%D0%B1%D1%83%D0%BD%D0%B0-%D0%B2%D1%8A%D0%B2-%D0%A4%D1%80%D0%B0%D0%BD%D1%86%D0%B8%D1%8F/", "text": "\n                    Петима са тежко ранените след инцидента в сектора за гости на стадиона в Амиен по време на мача между домакините и „Лил“. Двубоят бе прекратен при резултат 1:0 за гостите. При радостта на феновете оградата в сектора не издържа и се срути, а десетки запалянковци паднаха от сериозна височина. По данни на полицията ранени са 29 души, от които петима тежко. Сред пострадалите са и трима младежи между 14 и 17 години.Вътрешният министър на Франция Жерар Коломб веднага включи в действие извънреден план, стартира и разследване на причините за случилото се. Стадионът в Амиен е с капацитет за почти 12 хиляди зрители, а в момента на него текат реновации. Според президента на „Амиен“ Бернар Жоанин обаче причината за инцидента е безотговорно държание на привържениците на гостите, а домакините нямали вина. \"Във връзка с извънредната ситуация на стадиона в момента има хора от полицията и следствието, които извършват необходимата проверка. Чакаме резултатите. Състоянието на стадиона беше идеално преди мача“, заяви Жоанин.Изпълнителният директор на „Лил“ Марк Ингла обаче категорично не е съгласен и нарече президента на „Амиен“ безотговорен и недостоен човек.\n\n\n                    ", "date": "2017.10.01", "title": "Петима в болница след срутването на трибуна във Франция"}
{"url": "http://www.monitor.bg/a/view/16329-%D0%A2%D0%B8%D0%BC%D1%8A%D1%82-%D0%BD%D0%B0-%D0%9B%D1%8E%D0%B1%D0%BE-%D0%9F%D0%B5%D0%BD%D0%B5%D0%B2-%D1%81-%D0%B2%D1%82%D0%BE%D1%80%D0%BE-%D0%BF%D0%BE%D1%80%D0%B5%D0%B4%D0%BD%D0%BE-%D1%80%D0%B0%D0%B2%D0%B5%D0%BD%D1%81%D1%82%D0%B2%D0%BE/", "text": "\n                    Воденият от Любослав Пенев дублиращ отбор на „Валенсия“ направи второ поредно равенство в първенството на испанската Сегунда „Б“. Тимът на българския специалист постигна 2:2 като гост на „Ягостера“, след като изоставаше с 0:2.На почивката гостите губеха с 0:1 след гол от дузпа на Лео Родригес, а в 43-ата минута останаха и с човек по-малко след изгонването на Алваро Перес. Моха Шабура удвои веднага след началото на второто полувреме. Рафа Мир върна едно попадение за тима от Валенсия в 68-ата минута, а точката бе изкована четири минути преди края на мача, когато се разписа резервата Гонсало Вияр. Така отборът на Пенев е на шеста позиция в класирането с 11 точки след 7 мача и голова разлика 14:10. Следващата седмица „Валенсия“ приема „Алкояно“. Според испанските медии ръководството на „прилепите“ е доволно от работата на спеца, като двете страни ще седнат на преговори за нов договор в близките седмици.\n \n\n\n                    ", "date": "2017.10.01", "title": "Тимът на Любо Пенев с второ поредно равенство"}
{"url": "http://www.monitor.bg/a/view/55928-%D0%91%D0%B8%D0%BE%D0%BD%D1%81%D0%B5-%D1%81-%D0%BF%D1%8A%D1%80%D0%B2%D0%BE-%D0%BF%D0%B0%D1%80%D1%87%D0%B5-%D1%81%D0%BB%D0%B5%D0%B4-%D1%80%D0%B0%D0%B6%D0%B4%D0%B0%D0%BD%D0%B5%D1%82%D0%BE/", "text": "\n                    Поп дивата Бионсе дебютира с първа песен след раждането на близнаците си Ръми и Сър Картър. 36-годишната звезда пусна ремикс на парчето Mi Gente на колумбийския регетон изпълнител Хосе Балвин и френския диджей Уили Уилям. Певицата дава заявка, че всички събрани средства ще отидат в помощ на пострадалите от урагана Мария, от опустошителните бедствия в Пуерто Рико и другите карибски острови, както и тези в Мексико. Изпълнителката на Crazy In Love ще се включи със сериозна сума и в кампаниите за подпомагане на родния й град Хюстън, през който мина ураганът Харви.С песента Mi Gente Бионсе бележи завръщането си на музикалната сцена след като на бял свят се появиха близнаците й. Носителката на „Грами“ и рапърът Джей Зи гушнаха новородените си момиченце и момченце на 12 юни в Лос Анджелис. Звездата от „Мечтателки“ и съпругът й възпитават и 5-годишната Блу Айви.  \n\n\n                    ", "date": "2017.10.01", "title": "Бионсе с първо парче след раждането"}
{"url": "http://www.monitor.bg/a/view/81052-%D0%95%D0%B2%D0%B0-%D0%9B%D0%BE%D0%BD%D0%B3%D0%BE%D1%80%D0%B8%D1%8F-%D0%BE%D0%B1%D0%B3%D1%80%D0%B8%D0%B6%D0%B2%D0%B0-%D0%9A%D1%83%D1%87%D0%B5%D1%88%D0%BA%D0%B8-%D0%B4%D0%BD%D0%B8/", "text": "\n                    Актрисата Ева Лонгория води преговори за главна роля в комедията „Кучешки дни“. Красавицата с мексикански корени се надява да влезе в роклята на Грейс, която помага на дъщеря си в грижите за изгубено кученце. Сюжетът ще се върти около група хора, събрани заедно от най-добрите си приятели на четири лапи. На режисьорския стол сяда Кен Марино, а сценарият е поверен на Елиса Мацуеда и Ерика Ояма. Клапата на проекта се очаква да щракне до месец. В лентата с участие ще се разпишат още актьорите Нина Добрев, Тоун Бел и Фин Уолфорд. Главният двигател за присъединяването на звездата от „Отчаяни съпруги“ към каста е любовта й към домашните любимци в реалния живот. 42-годишната актриса често споделя в социалните мрежи кадри на четириногите си другари и неведнъж споделя, че да си прави селфита с кучето си Джинкси й е любимо занимание. Пухкавият другар на Лонгория й прави компания дори по време на снимки. \n\n\n                    ", "date": "2017.10.01", "title": "Ева Лонгория обгрижва „Кучешки дни“"}
{"url": "http://www.monitor.bg/a/view/23797-hasienda-%D0%B2-%D0%BB%D0%B0%D0%B3%D0%B5%D1%80%D0%B0/", "text": "Ресторантът привлича с добра храна и имунизиран към детската креслива офанзива персонал\n                     Квартален ресторант, в който нямате шанс да се класирате за маса без предварителна резервация поне два дни по-рано, трябва да ви подсказва няколко неща. На първо място, че храната може би си я бива. След това остава опасността мястото просто да е модерно по вторични и мимолетни причини като готвач с ярка хейтърска позиция, преляла от Фейсбук в телевизионния прайм тайм и някое риалити. Случаят с Hasienda (бул. „Цар Борис III” 94) обаче не е такъв. Има го от 2004 г и приветливата червена фасада на двуетажната къща е позната на всеки търсач на силни вкусови усещания по трасето „Лагера“-“Красно село“-“Хиподрума“-“Гоце Делчев“. Миграцията на чревоугодници с постоянен адрес в центъра също е тенденциозна, защото заведениетона баровете за хапване в района на „Витошка“.Ще започна с нещата, които не харесвам в Hasienda, защото те са само две и могат да бъдат преглътнати с повече сирена и мерло (наливното им вино е прекрасно, не го подценявайте). Едното е масовия контингент на клиентелата напоследък. В интериора на заведението няма нищо мутро бароково, от колоните не дънят прилепчиви хитчета от поточната линия на Despacito, нито джаз кавъри на Кали и Сашо Роман. Въпреки това върху ратановата мебел в зимната градина бицепс свиват батки с излъчване на пернишки авто феодали, а компанията им обикновено се свежда до добре излъскани силиконови щеки, в празнотата на чиито поглед може да се изгуби и глиган. Не ме разбирайте погрешно, хората може би са прекрасни и спасяват по две социално слаби семейства на ден пренасочвайки само разходите си за цигари към бюджета им за вечеря. Просто като човек със смъкнати джинси, тениска на “Игра на тронове“, кецове и афинитет към инди рока, който обича да коментира с високи децибели след втората чашка, се чувствам леко застрашена от силата на враждебното мълчание между такъв тип двойки хранейки се наоколо. Второто нещо е тютюневата мъгла, през която трябва да минеш със шнорхел, в същата тази зимна градина – ако си изкарал два медитативни часа в супер уютното им помещение с пещта за пици. Основния им салон в момента е в ремонт, но независимо от това всички пътища водят до цигарената агресия на път към изхода.   „Скрий се някъде, чувствителна снобке,“ ще си кажете вие, но аз ще ви потупам по рамото с констатацията, че всичко останало в Hasienda предизвиква тихичкия ефект „Уау!“ в мен. В гореспоменатия салон, където усещаш само аромата на прясно изпечено тесто, любовта между семейни компании с пълзящи деца между масите и сеизмичното чувство за хумор на дядовците, дошли за рожден ден на внучето, аз се чувствам като у дома си. Положението там наистина е като в италианска тратория – дървени винтидж столове и дискретно осветление те обгръщат в прехода ти от злободневието към израстването ти до по-добър човек на маса. Очевидно там съвсем съзнателно са изолирали децата като шумен дразнител, който в зависимост от възрастта може да те „изтезава“ с тактики в широк спектър – от системна кражба на картофки и размазване на кетчуп по чантата ти до акапелно изпълнение на „Жаба жаборана“, докато се опитват да ти разбият лъчевата кост с мини модел на Светкавицата Макуин. Ако сте родител това определено е точното място за вас. В Hasienda персонала има имунитет към подобни детски офанзиви и прескача като усмихната нинджа всяко тътразещо се към изхода или съседните маси детенце. Киселите физиономии са табу, както и купешките директиви от типа на „Други клиенти помолиха да успокоите сина си“. Всичко в поведението на сервитьорките подсказва, чекоято плащат със слуха си и някои перипетии около логистиката в обслужването.Храната, разбира се, е това, което може да ви пристрасти към този ресторант. Цените са идея над средното за редова квартална пицария, а качеството гони тавана на лятното кино, особено по отношение на пиците („Пипероне“-то им влиза в топ 3 на най-добрите, които съм опитвала в София за последните години). От салатите препоръчвам микса от авокадо, скариди и тиквени семки (8,80 лв), както и зелената ябълка с цвекло, морков, синьо сирене и печени орехи (5,80 лв). Фаворитът ми сред основните ястия е билковото пилешко филе с див ориз (9,60 лв), а при пастата съм класик и залагам на гениално простичката, но безобразно вкусна рецепта за пене с Арабиата (7,90 лв).   \n\n\n                    ", "date": "2017.10.01", "title": "Hasienda в лагера"}
{"url": "http://www.monitor.bg/a/view/47018-%D0%A0%D1%83%D1%82-%D0%9A%D0%BE%D0%BB%D0%B5%D0%B2%D0%B0-%D1%81%D0%B5-%D0%B6%D0%B0%D0%BB%D0%B2%D0%B0-%D0%BE%D1%82-%D0%BF%D0%B0%D0%BD%D0%B8%D0%BA-%D0%B0%D1%82%D0%B0%D0%BA%D0%B8/", "text": "\n                    Певицата Рут Колева ще отдели цяла книга на тревожните си състояния. Автобиографичната творба ще проследи битката на 27-годишната изпълнителка с паник атаките и методите й за справяне с тях. „Губиш се. И ти се срамуваш от това нещо, а това те капсулира в някакъв кошмар. Тези паник атаки се отключват след поредица от много преживяни негативни ситуации и то обикновено се отключва, когато ти вече си спокоен“, изповяда се пред Нова тв тя. За първи път тревожните състояния застигнали Колева преди пътуване в Азия, когато всичко в личен и професионален план вървяло по мед и масло. Близо две години й били нужни да се възстанови, като най-голяма помощ получила от хора, коита са преживели същото.Междувременно Рут се радва на успехите от новия си проект. В новия си сингъл „Светлата страна“ тя прави препратки към филмови шедьоври. Песента и видеото към нея са продуцирани от кино-литературния фестивал „Синелибри“ и кодират мотото на третото му издание - „Светлина, сянка и движение”. Текстът е дело на директора на феста Жаклин Вагенщайн и Мартин Ръждашки, а на режисьорския стол сяда Бойко Щонов. „Синелибри“ ще се проведе между 11 и 22 октомври. \n\n\n                    ", "date": "2017.10.01", "title": "Рут Колева се жалва от паник атаки"}
{"url": "http://www.monitor.bg/a/view/68249-80-%D0%B0%D0%BA%D1%82%D1%8C%D0%BE%D1%80%D0%B8-%D0%B8%D0%B3%D1%80%D0%B0%D1%8F%D1%82-%D0%B2-%D0%BF%D0%B0%D0%BC%D0%B5%D1%82-%D0%BD%D0%B0-%D0%B7%D0%B0%D0%B3%D0%B8%D0%BD%D0%B0%D0%BB-%D0%BA%D0%BE%D0%BB%D0%B5%D0%B3%D0%B0/", "text": "\n                    6 дипломни спектакъла представят в Стара Загора 80 завършващи висшето си театрално образование актьори от 6 страни. Представленията са в памет на трагично загиналия миналата пролет край Котел актьор Данаил Желев-Чирпански.Фестивалът, който се провежда с финансовата подкрепа на International Fund for the Promotion of Culture на ЮНЕСКО старира в неделя с „Бай Балчо споменува“ спод режисурата на проф. Пламен Марков, в който 24 – годишният артист играеше преживе главната роля.Спектакълът е на дебютанти от ВИТИ „Кръстьо Сарафов“.Българската студентска трупа е подготвила и „Илиада“, а колегите им от училището при националния театър в Атина ще изненадат публиката с „Агамемнон“, част от „Орестия“ на Есхил.Програмата включва спектакъл на Руския институт за театрално изкуство /ГИТИС/ по произведения на Гогол и Кафка, озаглавен „Мемаморфози“ и мюзикъла „Копла“ в изпълнение на кралското централно училище за сценична реч и драма-Лондон.Дипломантите от мадридската драматична академия са заложили на семиоперата на Хенри Пърсел „Индианската кралица“, а от грузинскинската школа „Шота Руставели“ представят произведението на нобелиста от Япония Ясунари Кавабата „Истории в дланта на ръката“ .На финала домакините от ДТ „Гео Милев“ ще изиграят класическата „Укротяване на опърничавата“.Членове на журито са режисьорът от Литва Кама Гинкас, българската му колежка Майя Праматарова и македонският драматург Деян Дуковски.\n\n\n                    ", "date": "2017.10.01", "title": "80 актьори играят в памет на загинал колега  "}
{"url": "http://www.monitor.bg/a/view/84561-%D0%A0%D0%B8%D1%82%D0%BE%D0%BD-%D1%87%D0%B5%D1%80%D0%BF%D1%8F%D1%82-%D1%81-%D0%BF%D0%BE%D0%B5%D0%B7%D0%B8%D1%8F-%D0%B2-%D0%9D%D0%94%D0%9A/", "text": "\n                    Най-големите си хитове плюс композиции от новия си албум „Златен ритон“ ще изпълнят Катя Михайлова и Здравко Желязков на концерта си в НДК на 18 октомври. „Ритон“ са особено развълнувани за начина, по който феновете ще реагират на новата им продукция, защото имат особен сантимент към лириката на Ангел Симеонов. „Пееше ни се поезия от доста време насам. Посланията в песните ни напоследък бяха добри, но отразяващи едни мимолетни емоции. В един момент се оказа, че имаме пет готови текста на Ангел Симеонов, което вече си беше половин готова основа за албум.“, сподели Здравко. С предстоящия спектакъл с Катя ще отбележат 40 години на сцена. Казват, че когато планират толкова грандиозно събитие се радват на абсолютен синхрон и в репетициите, и в стиковката си за избор на сетлист. Но принципно за всяко обикновено участие по клубове и площади водят ожесточени спорове коя песен да влезе, и коя не. „Концертът не е концерт, ако аз не падна, а Здравко не забрави някой текст.“, казва с усмивка Катя, която залага на интензивни тренировки във фитнеса и е изхвърлила въглехидратите от менюто си, за да е в топ форма за „40 години музика и любов“. Албумът „Златен ритон“ ще се продава в комплект с DVD в навечерието на концерта, а след това ще бъде издаден и под формата на бяла винилова плоча за ценители.\n\n\n                    ", "date": "2017.10.01", "title": "„Ритон“ черпят с поезия в НДК "}
{"url": "http://www.monitor.bg/a/view/74412-%D0%93%D0%B5%D1%80%D0%B8%D0%9D%D0%B8%D0%BA%D0%BE%D0%BB-%D1%81%D0%B5-%D0%B7%D0%B0%D0%B8%D0%B3%D1%80%D0%B0-%D1%81-%D0%A2%D1%80%D0%B0%D0%B2%D0%B8%D1%81-%D0%A1%D0%BA%D0%BE%D1%82/", "text": "\n                    Поп сензацията Гери-Никол пази топъл спомен за рапъра Травис Скот от визитата си в Ню Йорк. Певицата не спира да се хвали с това колко известни личности е срещнала и как ги е омаяла, но от последната си вечер в Голямата ябълка се чувства най-поласкана. „Травис Скот сам дойде при мен и почнахме да си говорим. И цяла вечер прекарахме заедно в смях, закачки и танци“, издаде пред bTV старлетката. Двамата вдигали наздравици на ВИП сепаре в нощен клуб на участие на Лил Ким, а хотелиерската наследничка Парис Хилтън влязла в ролята на диджей. Изпълнителката на „Готина и луда“ дава заявка, че скоро ще се върне в САЩ, тъй като там я чакат „много хубави неща“. След като кацнала в България със сълзи на очи, Гери-Никол веднага се върнала към професионалните си ангажименти. Вчера тя разклати яка дупара в Скопие в рамките на турнето One Love. Освен 19-годишната изкусителка, в събитието се включиха „Ъпсурт“ и Криско, а честта на югозападната ни съседка защитиха Тони Зен, Слаткаристика и DJ Гоце. Финалът на обиколката е на 7 октомври в София.\n\n\n                    ", "date": "2017.10.01", "title": " Гери-Никол се заигра с Травис Скот"}
{"url": "http://www.monitor.bg/a/view/45822-%D0%A1%D1%82%D0%BE%D1%8F%D0%BD-%D0%90%D0%BB%D0%B5%D0%BA%D1%81%D0%B8%D0%B5%D0%B2-%D0%B8-%D0%98%D0%B2%D0%B0%D0%BD%D0%B0-%D0%B2%D0%BB%D1%8E%D0%B1%D0%B5%D0%BD%D0%B8-%D0%B2-%D0%BA%D0%B8%D0%BD%D0%BE%D1%82%D0%BE-%D0%BD%D0%B5-%D0%B5%D0%B4%D0%B8%D0%BD-%D0%B2-%D0%B4%D1%80%D1%83%D0%B3/", "text": "\n                    Месец и половина след като в медийното пространство гръмна скандал, че Стоян Алексиев е напуснал съпругата си заради неприлично младата студентка от НАТФИЗ Ивана, големият ни актьор проговори за интимните им папарашки кадри. \"Хората ме посрещат като герой. Като видях снимката, чак ми стана гнусно. Изглеждаше, че ръката ми бърка в гащите й. С Ивана сме колеги, тя завършва в момента. Прекрасна актриса и страхотен човек е. Ние с нея ще правим едно малко филмче. На този въпросния ден ние бяхме в театъра и точно си говорехме за планове и за неща\", каза Алексиев за Нова тв. Той обясни, че с момичето са симулирали близост напук на хора, които приличали на жълти фотографи, а се оказало, че те са реални ловци на сензации от пресата. \"Това са глупаци. Те нека се сетят, че винаги тялото излъчва неща, които са в комплекса на нещо. Ние с Ивана сме роднини с нея по това, че сме влюбени в работата си. Тя е свято нещо, независимо, че имаме такава огромна разлика\", добави звездата от „Откраднат живот“.\n\nАлексиев тушира слуховете, че е изгонен от жена си след грозната случка. „Не съм в Гърция. Живея в семейното ни жилище. Съпругата ми си живее тук с мен. На 20 октомври преди 30 години се оженихме с Надя в Пловдив, там се срещнахме. Тя е момиче с характер и способности. И двамата се чувстваме сякаш от вчера сме гаджета. Децата ми искат да съдят вестника, който писа, че те са се отрекли от мен.“, изповяда се актьорът.\n\n \n                    ", "date": "2017.10.01", "title": "Стоян Алексиев и Ивана влюбени в киното, не един в друг "}
{"url": "http://www.monitor.bg/a/view/80363-%D0%9F%D1%80%D0%B8%D0%B2%D1%8A%D1%80%D1%88%D0%B2%D0%B0%D1%82-%D0%B1%D0%B8%D0%BB%D0%B5%D1%82%D0%B8%D1%82%D0%B5-%D0%B7%D0%B0-%D0%A4%D0%A1%D0%91/", "text": "\n                    Почти на изчерпване са билетите за юбилейния концерт на легендарните ФСБ. Датата е 7 октомври, мястото е „Арена Армеец“, а поводът е 40 години на сцената на рок титаните. Сетлиста ще включва всички хитове, които превърнаха култовата формация в музикална институция, като „След десет години“, „Не така“, „Високо“ и „Обичам те дотук“. Иван Лечев, Румен Бояджиев и Константин Цеков ще изсвирят и композиции от последния си албум „ФСБ.“, който излезе през 2010 г. Специално за юбилея на бандата от Германия пристигна един от основателите й – Александър Бахаров, който вече се включи интензивно в репетициите. „Включили сме три парчета, които никога не сме свирили на живо, а в тях ще свири и един от съавторите им Сашо Бахаров. Слава Богу е запазил легендарния си бас, който е същият като на Стенли Кларк. Понеже става дума за юбилей, най-големите ни хитове ще прозвучат колкото се може по-близо до оригиналите“, разкри пред „Монитор“ Иван Лечев. Ограничен брой билети на цени от 30 до 70 лв могат да бъдат закупени в мрежата на Eventim. \n\n\n                    ", "date": "2017.10.01", "title": "Привършват билетите за ФСБ"}
{"url": "http://www.monitor.bg/a/view/21780-%D0%9A%D0%B0%D1%80%D0%B0%D0%BC%D0%B0%D0%B7%D0%BE%D0%B2-%D1%81%D0%B8-%D1%82%D1%8A%D1%80%D1%81%D0%B8-%D0%BA%D1%8A%D1%89%D0%B0-%D0%B2-%D0%A0%D0%BE%D0%B4%D0%BE%D0%BF%D0%B8%D1%82%D0%B5/", "text": "Лидия Инджова се върна от Брюксел специално за криминалето на Евтим Милошев\n                    Като достоен финал на най-трудната година в живота си – така определя Владимир Карамазов снимките на „Дяволското гърло“ в района на Родопите. В последните два месеца екипът на Dream Team и свитата актьори начело с Васил Банов и Теодора Духовникова предизвикаха небивало вълнение в Смолян, развивайки сюжета на криминалето в местните хотели, библиотека, общината, обсерваторията. Вторият сериал, който Евтим Милошев и Любо Нейков правят за Нова тв след успеха на „Откраднат живот“, привлече в редиците си лица от трупата на местния театър, остави Карамазови генерира нови митове в градския фолклор с каскадите, заснети на ски пистите в района на Пампорово. За последно режисьорската директива „Тишина, работим!“ прозвуча сред красотите на планината миналия петък. Цялата машина за забавление се мести в София, а работата по 12-те епизода трябва да приключи до края на годината. „Случиха ми се много лоши, но и много хубави неща. Тези хора на снимката и тези два месеца, прекарани в Родопите, са от хубавите неща. Преживях много важни моменти и като човек, и като актьор. И най-важното - почувствах такава концентрирана, силна обич и симпатия от целия екип към мен, че това ме зареди за много време напред. Надявам се сериалът да се получи. Давам си сметка, че животът взима, но и много ми дава, за което трябва да съм благодарен. Част от сърцето ми ще остане в Смолян и Родопите. Завинаги.“, написа Владо под снимка с всички съмишленици от проекта във „Фейсбук“. Сценарият го позиционира като ченге, разследващо серия зверски убийства в Родопите. За да му помогне в разплитането на мистериите от столицата пристига следовател, в чиито кубинки скача Теодора Духовникова. Естествено, за радост на драгия зрител, докато броят трупове и емоционални травми, двамата ще станат двойка на екран. „Дяволското гърло“ кара професионален пътешественик като Владо да преоткрие красотата на природата и омиротворяващия ефект, който планината има върху него. Една от най-харизматичните мечки в БГ театъра призна, че вече се оглежда за малка къщичка на някое било, където да намери пристан от стреса.и да се наслаждавам на тишината. Май така се виждам на старини. Дотогава ще обикалям из Родопите и ще търся моето място. И ще го намеря“, закани се Владо.Специално за снимките на криминалето у нас се върна Лидия Инджова, чиито постоянен адрес през последните години е в Брюксел. Възпитаничката на Стефан Данаилов стегна куфарите заради двете неща, които най-много обича – приятеля си и професията си, но при примамливи оферти за роли често се връща в родината. За последно я видяхме в „Събирач на трупове“ (2016), а „Дяволското гърло“ ще бъде вторият й сериал след силната й поява като Лиляна Паница в „Недадените“ на БНТ. Стоян Радев, Валери Йорданов и Васил Банов са сред топимената в криминалето, което се очаква да влезе в пряк рейтингов сблъсък със „Скъпи наследници“ на bTV през пролетния тв сезон.  „Магията на Родопите и силата на българската природа, история и култура са изключително въздействащи за актьорите и целия ни екип. Локацията на сериала е от голямо значение за историята и за драматургичната основа на концепцията. Планината не е просто място, където ще бъдат заснети филмовите сцени, тя представлява пълнокръвен “персонаж”, който участва в цялостното действие и играе важна роля в съдържанието на филма. Качествената картина, силното актьорско присъствие и сюжетът ще завладеят публиката с появата си в ефир”, споделя продуцентът Евтим Милошев. \n\n\n                    ", "date": "2017.10.01", "title": "Карамазов си търси къща в Родопите"}
{"url": "http://www.monitor.bg/a/view/31217-%D0%A5%D0%BE%D0%BC%D0%BE%D1%81%D0%B5%D0%BA%D1%81%D1%83%D0%B0%D0%BB%D0%BD%D0%B8%D1%82%D0%B5-%D0%BC%D0%BE%D0%B3%D0%B0%D1%82-%D0%B4%D0%B0-%D0%BE%D1%81%D0%B8%D0%BD%D0%BE%D0%B2%D1%8F%D0%B2%D0%B0%D1%82-%D0%B4%D0%B5%D1%86%D0%B0-%D0%B2-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    Гейовете и лесбийките в Германия могат от днес да сключват бракове и да осиновяват деца, след като Бундестагът реши това по-рано тази година, съобщи ДПА.\nОт 2001 г. еднополовите двойки в Германия могат да сключват граждански съюзи. Различията между гражданския съюз и брака - например правата при наследяването, данъците, отдаването и вземането под наем - бяха заличени през годините, в повечето случаи след завеждане на съдебни дела, стигнали до върховния съд.\nОстанаха обаче някои пречки, най-голямата от които бе, че еднополовите двойки не можеха да осиновяват деца.\nПо данни от 2015 г. в Германия има 94 000 хомосексуални двойки, 43 000 от които са встъпили в граждански съюз.\n                    ", "date": "2017.10.01", "title": "Хомосексуалните могат да осиновяват деца в Германия"}
{"url": "http://www.monitor.bg/a/view/30812-1-%D0%BC%D0%B8%D0%BB%D0%B8%D0%BE%D0%BD-%D0%B1%D0%BE%D0%BB%D0%BD%D0%B8-%D0%BE%D0%B3-%D1%85%D0%BE%D0%BB%D0%B5%D1%80%D0%B0-%D0%B2-%D0%99%D0%B5%D0%BC%D0%B5%D0%BD/", "text": "\n                     Броят на болните на холера в Йемен могат да достигнат 1 млн. души до края на тази година. Това са заявили от \"Червения кръст\", цитирани от CNN. По последни данни сега те са около 750 000 души. От там описват като безпрецедентно разпространението на заболяването в съсипания от войната в Йемен. И това е интересно! В Китай бият тревога за нов щам на птичия грипен вирус. Четете още интересни новини и полезни съвети за вашето здраве на най-полезния здравен сайт Zdrave.to По-рано от Световната здравна организация също обявиха, че болестта напредва много по-бързо от очакванията и се взимат спешни мерки за изкореняването й. Само за месеци, болните там са около 700 000, а починалите са хиляди, стана ясно през септември. Във войната в Йемен загинаха повече от 10 хил. души, бяха разселени повече от 3 млн. души и беше разрушена по-голямата част от инфраструктурата на бедната страна.\n                    ", "date": "2017.10.01", "title": "1 милион болни от холера в Йемен"}
{"url": "http://www.monitor.bg/a/view/45014-%D0%A1%D0%B0%D0%BC%D0%BE%D0%BB%D0%B5%D0%BD-%D0%BD%D0%B0-%D0%95%D1%80-%D0%A4%D1%80%D0%B0%D0%BD%D1%81-%D0%BA%D0%B0%D1%86%D0%BD%D0%B0-%D0%B0%D0%B2%D0%B0%D1%80%D0%B8%D0%B9%D0%BD%D0%BE-%D0%BD%D0%B0-%D0%BF%D1%8A%D1%82-%D0%BE%D1%82-%D0%A4%D1%80%D0%B0%D0%BD%D1%86%D0%B8%D1%8F-%D0%B4%D0%BE-%D0%A1%D0%90%D0%A9/", "text": "\n                    Самолет на \"Ер Франс\", летящ от от Париж до Лос Анджелис, кацна аварийно в Канада. Причината – един от четирите му двигателя претърпял сериозна повреда. Това съобщи френският авиопревозвач.\n\nРеактивният самолет \"Еърбъс А380\" с 520 души на борда бе отклонен към летище \"Гуус бей\", след като един от двигателите му избухна.\n\n\"Летателната машина кацна благополучно в 15,42 часа по Гринуич и добре обучените пилоти и кабинен екипаж се справиха перфектно с този сериозен инцидент\", каза в комюнике \"Ер Франс\".\n\nКомпанията не даде никакви подробности за размера на щетите или причината за произшествието.\n\nВсички хора на борда - 496 пътници и 24 души екипаж бяха евакуирани и сред тях няма пострадали. Те ще бъдат откарани с два самолета до Лос Анджелис, съобщи за Франс прес говорител на авиокомпанията.\n\nПътници разказаха пред камерите на канадската обществена телевизия Си Би Си, че са чули експлозия, последвана от спад на подемната сила на самолета, който рязко е загубил височина, но пилотите бързо са го овладели.\n\n\"Правих малко йога разтягане, когато внезапно почувствах, че сякаш сме блъснали джип на 35 000 фута височина\", разказа пред Си Би Си пътничка на име Памела Адамс. \"Не прозвуча толкова като експлозия, колкото като повреда на двигателя\", каза тя.\n\n\"Разбира се, че бяхме разтревожени\", каза пътничка на име Сара Ейми пред в. \"Ню Йорк таймс\". \"Рязко пропаднахме, заради което някой изкрещя и се вкопчихме за седалките\", каза тя.\n\n \n                    ", "date": "2017.10.01", "title": "Самолет на \"Ер Франс\" кацна аварийно на път от Франция до САЩ"}
{"url": "http://www.monitor.bg/a/view/44179-%D0%9D%D0%B0%D0%B8%D0%BC-%D0%A1%D1%8E%D0%BB%D0%B5%D0%B9%D0%BC%D0%B0%D0%BD%D0%BE%D0%B3%D0%BB%D1%83-%D1%87%D0%B0%D0%BA%D0%B0-%D1%82%D1%80%D0%B0%D0%BD%D1%81%D0%BF%D0%BB%D0%B0%D0%BD%D1%82%D0%B0%D1%86%D0%B8%D1%8F-%D0%BD%D0%B0-%D1%87%D0%B5%D1%80%D0%B5%D0%BD-%D0%B4%D1%80%D0%BE%D0%B1-%D0%B7%D0%B0%D0%B5%D0%B4%D0%BD%D0%BE-%D1%81-2100-%D1%82%D1%83%D1%80%D1%86%D0%B8/", "text": "\n                    Наим Сюлейманоглу очаква трансплантация на черен дроб заедно с 2100 пациенти в цяла Турция, съобщиха турските медии. Според данни на министерството на здравеопазването към днешна дата около 25 хиляди пациенти чакат за трансплантация на органи в Турция, а специално за черен дроб са 2100 човека.\n\nТурските медии отбелязват, че стотици от Турция и от България са се обадили, за да предложат органите си за трансплантация на Джобния Херкулес.\n\nЛекуващите лекари благодариха на хората, отзовали се на молбата на близките на Сюлейманоглу. Според лекарите кандидатите, които отговарят на изискванията за трансплантацията са 7-8 човека, като сред тях е и брат му Мухарем. Близките на Сюлейманоглу благодариха на всички, които са били съпричастни със страданието на легендата на щангите.\n\nТурският президент Реджеп Ердоган посети лично шампиона в клиника \"Мемориал\" в Истанбул.\n\nНаим е от седмица там след като черният му дроб и единият му бъбрек отказаха. В продължение на седмица той бе в очакване на трансплантация.\n\nЕрдоган и шампиона са разговаряли на четири очи около половин час, а след това Ердоган е разговарял с медицинския екип, който се грижи за най-великия щангист за всички времена и който го подготвя за чернодробна трансплантция. Тя се очаква да бъде извършена всеки момент.\n\nПо заповед на държавния глава, в \"Мемориал\" е сформиран екип от най-големите специалисти в областта на трансплантирането на органи в цялата страна.\n\nДиагнозата на Наим Сюлейманоглу е цироза. Черният му дроб не функционира. Преди пет дни той бе приет по спешност в критично състояние и поставен в медикаментозна кома.\n                    ", "date": "2017.10.01", "title": "Наим Сюлейманоглу чака трансплантация на черен дроб заедно с 2100 турци"}
{"url": "http://www.monitor.bg/a/view/51950-%D0%9C%D0%B5%D1%80%D0%B8%D0%BB%D0%B8%D0%BD-%D0%9C%D0%B5%D0%BD%D1%81%D1%8A%D0%BD-%D0%BF%D0%B0%D0%B4%D0%BD%D0%B0-%D0%BD%D0%B0-%D1%81%D1%86%D0%B5%D0%BD%D0%B0%D1%82%D0%B0/", "text": "\n                     \n\n\n                    ", "date": "2017.10.01", "title": "Декор затисна Мерилин Менсън на сцената"}
{"url": "http://www.monitor.bg/a/view/2930-%D0%9D%D0%B0%D0%B9%D0%BD%D0%B0%D0%BA%D1%80%D0%B0%D1%8F-%D0%A5%D0%B0%D1%80%D0%B8-%D1%86%D0%B5%D0%BB%D1%83%D0%BD%D0%B0-%D0%9C%D0%B5%D0%B3%D0%B0%D0%BD-%D0%BD%D0%B0-%D0%BE%D0%B1%D1%89%D0%B5%D1%81%D1%82%D0%B2%D0%B5%D0%BD%D0%BE-%D0%BC%D1%8F%D1%81%D1%82%D0%BE/", "text": "\n                     \n\nБританският принц Хари и приятелката му, актрисата от САЩ Меган Маркъл най-накрая задоволиха светското любопитство и жажда за клюки и зрелища – Хари целуна пред публика любимата си Меган.\n\nТой бе придружен от своята приятелка Меган Маркъл на церемонията по закриването на „Игрите на непобедимите“, но я скри във ВИП ложата с надеждата да двойката да не привлича много внимание.\n\n36-годишната актриса пристигна със своя най-добър приятел, канадската стилистка Джесика Мълрууни. Тя бе облечена в бяло палто и черен костюм. До Меган бе и най-добрият й приятел сред мъжете Маркъс Андерсън, който я запознал с Хари миналата година. Всичко това се случваше под зоркия поглед на майката на Маркъл – госпожа Дория Рагланд, която е терапевт и инструктор по йога в Лос Анджелис. Фактът, че майка й си бе направила труда да пристигне от САЩ, за да прекара време с дъщеря си и принца, подчертава колко е сериозен романа между двамата. Хари се присъедини към женската компания в ложата за малко. Апогеят на вечерта обаче не бе бляскавият рок концерт на церемонията, а нещо, което всички много дълго очакваха да видят – как принц Хари целува Мегън Маркъл пред очите на всички. Той направи това преди да произнесе речта си по случай закриването на спортното състезание.\n\nПо-малкият син на британския престолонаследник принц Чарлз и звездата от сериала \"Костюмари\" и преди са забелязвани и фотографирани заедно, но за първи път изгората на принца го придружи на официален ангажимент през тези дни.\n\nМеган и Хари бяха през последните дни на игрите на Игри на непобедимите - игри за военнослужещи, ранени при изпълнение на задълженията си.\n\nИгрите са учредени от принц Хари през 2014 г. , затова той е официален патрон на събитието всяка година.\n\nСпоред запознати именно на това събитие е пламнала любовта на двойката преди година, защото в Торонто живее американската актриса. Меган Маркъл присъства и на церемонията по откриването на игрите миналата събота. Тогава обаче влюбените бяха разделени, а с Хари се снима първата дама на САЩ Мелания Тръмп.\n\n \n                    ", "date": "2017.10.01", "title": "Най-накрая: Хари целуна Меган на обществено място "}
{"url": "http://www.monitor.bg/a/view/28946-%D0%A1%D1%8A%D1%80%D0%B1%D0%B8%D0%BD-%D1%83%D0%B1%D0%B8%D1%82-%D0%B8-%D0%B1%D1%8A%D0%BB%D0%B3%D0%B0%D1%80%D0%B8%D0%BD-%D1%82%D0%B5%D0%B6%D0%BA%D0%BE-%D1%80%D0%B0%D0%BD%D0%B5%D0%BD-%D1%81%D0%BB%D0%B5%D0%B4-%D0%B1%D0%BE%D0%B9-%D1%81-%D1%87%D0%B5%D1%87%D0%B5%D0%BD%D1%86%D0%B8-%D0%B2%D1%8A%D0%B2-%D0%92%D0%B8%D0%B5%D0%BD%D0%B0/", "text": "\n                    Сърбин бе убит, а българин - тежко ранен, при конфронтация с афганистанци и чеченци във Виена тази нощ, предаде австрийската национална информационна агенция АПА.\nМеле между шест души се разигра тази нощ в район Отакринг в столицата на Австрия. След като един от тях извадил нож, 21-годишен мъж получил тежки наранявания и малко по-късно е починал в болница. Човек, който е бил с него, е в тежко състояние с опасност за живота. Четирима души са задържани.\nКъм 2 ч. тази нощ двете групи - 21-годишен сърбин и българин, от една страна, и четирима мъже от Афганистан и Чечения, от друга - влезли в конфронтация по неизвестни засега причини, съобщи полицейски говорител. Инцидентът станал близо до входа на метростанция.\nКакто се посочва, единият от групата на четиримата, 22-годишен, извадил нож и наръгал сърбина и българина. И двамата получили много тежки наранявания. Някъде около час и половина по-късно 21-годишният сърбин починал в болница.\nСлед това четиримата мъже избягали, но малко по-късно били задържани. По 22-годишния нападател е имало следи от кръв. По случая е образувано разследване.\nВ рамките на днешния ден заподозрените ще бъдат разпитани. Засега не е ясно каква е причината за случилото се, дали са участвали и още лица, както и видът и местонахождението на ножа.\n\n \n                    ", "date": "2017.10.01", "title": "Сърбин убит и българин тежко ранен след бой с чеченци във Виена "}
{"url": "http://www.monitor.bg/a/view/23059-%D0%9D%D0%B0-%D0%BA%D0%BE%D1%81%D1%8A%D0%BC-%D0%BE%D1%82-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%9F%D1%8A%D1%82%D0%BD%D0%B8%D1%87%D0%B5%D1%81%D0%BA%D0%B8-%D1%81%D0%B0%D0%BC%D0%BE%D0%BB%D0%B5%D1%82-%D1%81%D0%B5-%D1%81%D0%B1%D0%BB%D1%8A%D1%81%D0%BA%D0%B0-%D1%81-%D1%8F%D1%82%D0%BE-%D0%BF%D1%82%D0%B8%D1%86%D0%B8-%D0%B2-%D0%A2%D1%83%D1%80%D1%86%D0%B8%D1%8F/", "text": "\n                    Пътнически самолет на авиокомпанията Търкиш еърлайнс се сблъска днес с ято птици при излитане от летище Ататюрк в Истанбул, съобщи турската телевизия НТВ.\nЗаради инцидента самолетът, изпълняващ полет от Истанбул за Брюксел, се наложи да кацне принудително на летище Ататюрк.\nСамолетът е кацнал безпроблемно малко след 8 ч., въпреки че моторът му е бил повреден.\nПътниците са били качени на друг самолет, който е излетял за Брюксел два часа по-късно.\n\n\n                    ", "date": "2017.10.01", "title": "На косъм от катастрофа: Пътнически самолет се сблъска с ято птици в Турция"}
{"url": "http://www.monitor.bg/a/view/29054-%D0%A7%D1%83%D0%B4%D0%BE-%D0%B2-%D0%BD%D0%B5%D0%B1%D0%B5%D1%82%D0%BE-%D0%A1%D0%B0%D0%BC%D0%BE%D0%BB%D0%B5%D1%82-%D1%81-520-%D1%87%D0%BE%D0%B2%D0%B5%D0%BA%D0%B0-%D0%BA%D0%B0%D1%86%D0%BD%D0%B0-%D0%BF%D1%80%D0%B8%D0%BD%D1%83%D0%B4%D0%B8%D1%82%D0%B5%D0%BB%D0%BD%D0%BE-%D1%81%D0%BB%D0%B5%D0%B4-%D0%B8%D0%B7%D0%B1%D1%83%D1%85%D0%BD%D0%B0%D0%BB-%D0%B4%D0%B2%D0%B8%D0%B3%D0%B0%D1%82%D0%B5%D0%BB/", "text": "\n                    Самолет на \"Ер Франс\", изпълняващ полет от Париж до Лос Анджелис, се наложи да кацне аварийно в Канада, тъй като един от четирите му двигателя претърпя сериозна повреда, съобщи френският авиопревозвач, цитиран от ДПА.\nРеактивният самолет \"Еърбъс А380\" с 520 души на борда бе отклонен към военното летище „Гуус бей\", след като един от двигателите му е претърпял сериозна повреда.\n\nСпоред британските медии е станала експлозия на единия от четирите двигателя. Според френските медии двигателият е гръмнал и нещо се е откъснало от него.\n\"Летателната машина кацна благополучно в 15,42 часа по Гринуич и добре обучените пилоти и кабинен екипаж се справиха перфектно с този сериозен инцидент\", каза в комюнике \"Ер Франс\". Всички хора на борда - 496 пътници и 24 души екипаж бяха евакуирани и сред тях няма пострадали. Те ще бъдат откарани с два самолета до Лос Анджелис, съобщи за Франс прес говорител на авиокомпанията.\nАвиокомпанията не дава подробности, но за сметка на това много пътници споделяха опита си в социалната мрежа Туитър и пред камерите на канадската обществена телевизия Си Би Си, че са чули експлозия, последвана от спад на подемната сила на самолета, който рязко е загубил височина, но пилотите бързо са го овладели.\n\"Правих малко йога разтягане, когато внезапно почувствах, че сякаш сме блъснали джип на 35 000 фута височина\", разказа пред Си Би Си пътничка на име Памела Адамс. \"Не прозвуча толкова като експлозия, колкото като повреда на двигателя\", каза тя.\n\"Разбира се, че бяхме разтревожени\", каза пътничка на име Сара Ейми пред в. \"Ню Йорк таймс\". \"Рязко пропаднахме, заради което очевидно някой изкрещя и се вкопчихме за седалките\", каза тя.\n\nХората разказват, че самолетът е започнал да вибрира и се е чуло нещо като взрив, след което и е имало и сериозна загуба на височина, но екипажът бързо се е справил. Някой е извикал и хората разбрали, че нещо не е наред. Въпреки това свидетели на случая коментират, че не е имало паника, каквато може да се очаква в такива случаи.\n\nОт снимките, разпространени от пътниците, обшивката на единия двигател напълно липсва.\n\nМнозина си спомнят смелостта на пилота на самолет \"Еърбъс 320\" на американската авиокомпания \"Ю Ес еъруейз\", който през 2009 г. успя да спаси живота на всички 155 души на борда, като направи аварийно приземяване в ледените води на река Хъдсън минути след излитането от летището \"Ла Гуардия\" в Ню Йорк.\n\n \n                    ", "date": "2017.10.01", "title": "Чудо в небето: Самолет с 520 човека кацна принудително след \"избухнал\" двигател "}
{"url": "http://www.monitor.bg/a/view/66633-%D0%9B%D1%83%D0%B4-%D1%82%D0%B5%D1%80%D0%BE%D1%80%D0%B8%D0%B7%D0%B8%D1%80%D0%B0%D0%BB-%D0%93%D0%B5%D1%80%D0%BC%D0%B0%D0%BD%D0%B8%D1%8F-%D1%81-%D0%BE%D1%82%D1%80%D0%BE%D0%B2%D0%B5%D0%BD%D0%B8%D1%82%D0%B5-%D1%85%D1%80%D0%B0%D0%BD%D0%B8/", "text": "\n                     \n\nГерманската полиция съобщи в събота вечерта, че заподозреният в изнудване с милиони на супермаркети чрез заплахи за отравяне на хранителни продукти е\nексцентричен самотник с история на психично болен, предаде ДПА.\nМъжът, който е на 53 години, е бил заловен от полицията в Офтердинген, близо до югозападния град Тюбинген, след подадени сигнали от граждани.\nМотивът за действията му все още е неясен, тъй като задържаният все още не е проговорил. Според прокуратурата мъжът е имал криминално досие.\nПолицията издирваше човек, изпратил писма до компании и до полицията, в които заплашва да замърси хранителни стоки в Германия и в чужбина, ако не му се платят 10 милиона евро. Търсен бе мъж, заснет от камери да поставя храни на рафтовете в супермаркет във Фридрихсхафен. Там по-късно бяха намерени пет отровени бурканчета с бебешка храна.\nПрокурор в близкия град Констанц каза, че заподозреният е заплашил да отрови 20 различни вида храни и посочил конкретни компании в Германия и чужбина.\nСтотици хора са се свързали с полицията по откритата специална \"гореща линия\", за да дадат информация, която да помогне за издирването на изнудвача.\n\nСпециална комисия под кодовото име Apfel („Ябълка“) бе създадена в германската полиция във връзка със заплахите за отравяне на продукти в немските търговски вериги. Именно комисията е успяла да пресее обажданията и да хване терористът.\n\nВ четвъртък бе съобщено, че германската полиция е идентифицирала изнудвач, който заплашил да отрови хранителни продукти по магазините.\n\nОтрова бе открита в пет бурканчета бебешки храни в магазини във Фридрихсхафен, провинция Баден-Вюртемберг, като е използван е етиленгликол, който се използва за антифриз и спирачна течност и в определена концентрация може да предизвика смърт. Изнудвачът ги е поставил, за да докаже сериозността на намеренията си и на 16 септември е съобщил къде могат да бъдат намерени те. Той заявил, че може да отрови двадесетина продукти по супермаркетите, като става дума не само за бебешки храни.\n\n\n \n                    ", "date": "2017.10.01", "title": "Луд тероризирал Германия с отровените храни "}
{"url": "http://www.monitor.bg/a/view/34675-%D0%90%D0%B2%D1%81%D1%82%D1%80%D0%B8%D1%8F-%D0%B7%D0%B0%D0%B1%D1%80%D0%B0%D0%BD%D0%B8-%D0%B1%D1%83%D1%80%D0%BA%D0%B8%D1%82%D0%B5/", "text": "\n                    От 1 октомври в Австрия влиза в сила закон, забраняващ носенето на облекла и аксесоари, покриващи изцяло лицето, съобщи АП.\nЗабранява се носенето на бурки, ски маски и парти маски на обществени места, както и на хирургични маски извън болниците. Глобата за нарушителите ще бъде в размер на 150 евро.\nЗаконът вероятно ще окаже влияние върху парламентарните избори на 15 октомври, на които се очаква антиимигрантските партии да победят и да формират коалиционно правителство.\nБурките са рядко срещани в Австрия, въпреки мигрантския наплив в Европа през 2015 г., но въпреки това подкрепата за закона е голяма, отбеляза АП.\n                    ", "date": "2017.10.01", "title": "Австрия забрани бурките "}
{"url": "http://www.monitor.bg/a/view/85936-%D0%A2%D0%B5%D1%80%D0%B5%D0%B7%D0%B0-%D0%9C%D0%B5%D0%B9-%D1%85%D0%B2%D0%B0%D0%BB%D0%B8-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE/", "text": "\n                    Британският премиер Тереза Мей заяви, че нейното правителство, включително министърът на външните работи Борис Джонсън, подкрепя напълно подхода й към излизането от Европейския съюз, предаде Ройтерс.\nПрез последните седмици Джонсън, водещ радетел за излизането от ЕС на миналогодишния референдум, изложи редица искания за начина, по който Великобритания да напусне съюза. Те обаче надхвърляха рамките на плановете на Мей, отбелязва Ройтерс.\n\"Разполагам с кабинет, който е обединен в тази мисия, каквато е управлението\", каза Мей пред Би Би Си.\n\"Борис подкрепя напълно речта от Флоренция и предприетата от нас линия\", заяви тя, споменавайки произнесеното миналия месец от нея в италианския град слово, в което изложи подхода си към излизането на Великобритания от ЕС.\nМей също така се извини за загубата от Консервативната партия на предсрочните избори на места в парламента.\nБританският премиер говори пред Би Би Си в навечерието на започващия в Манчестър годишен конгрес на управляващата Консервативна партия.\n                    ", "date": "2017.10.01", "title": "Тереза Мей хвали правителството си"}
{"url": "http://www.monitor.bg/a/view/65974-%D0%9A%D1%80%D1%8A%D0%B2-%D0%B8-%D0%B3%D1%83%D0%BC%D0%B5%D0%BD%D0%B8-%D0%BA%D1%83%D1%80%D1%88%D1%83%D0%BC%D0%B8-%D0%BD%D0%B0-%D1%80%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC%D0%B0-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "Местните гласуват без пликове и където намерят работеща секция \n                    \n\n\n                    ", "date": "2017.10.01", "title": "Кръв и гумени куршуми на референдума в Барселона "}
{"url": "http://www.monitor.bg/a/view/85707-%D0%A2%D0%B5%D1%80%D0%BE%D1%80-%D0%BD%D0%B0-%D0%B3%D0%B0%D1%80%D0%B0%D1%82%D0%B0-%D0%B2-%D0%9C%D0%B0%D1%80%D1%81%D0%B8%D0%BB%D0%B8%D1%8F/", "text": "\n                    Мъж закла две жени на гарата „Сен Шарл“ в Марсилия в ранния следобед на неделния ден, предадоха френските медии. Първата жертва е с прерязано гърло, а втората е с рани в гръдния кош и в стомашната област.Според прокуратурата на Марсилия двете жени са били убити от агресивен мъж, преди да бъде застрелян от военни.\nАтаката била извършена към 13.45 ч. (14.45 ч. българско време). Нападателят извикал \"Аллах Акбар\" (Аллах е велик), преди да се нахвърли с нож на минувачи.\nФренската полиция разглежда атаката като терористичен акт.\nТя призова жителите на Марсилия да избягват района на жп гара \"Сен Шарл\".\nНападателят е описван като мъж на възраст между 25 и 30 години. Той бил въоръжен с месарски нож, с който лесно нанасял смъртоносните удари. До редакционното приключване на броя мъжът не беше идентифициран.В момента гарата е отцепена и няма никакъв достъп до нея. Разследването се води от полицията и от отдела за борба с тероризма.Гарата е отцепена и няма никакъв достъп до нея. Мястото е оградено от полицейски автомобили, които не допускат тълпата от пътници да достигнат до пероните.Според свидетели на мястото цари паника и хората не знаят как да реагират. Според някои са се чули изстрели.Френският министър на вътрешните работи Жерар Колон съобщи в Туитър, че ще замине незабавно за южния град. На мястото на инцидента се очакваше да пристигне и префектът на областта Буш дю Рон и представители на кметството. Според говорителката на местната власт Каролин Позметие, навременната намеса на войниците от операцията Сентинел е предотвратила още трупове.През последните месеци улиците на Марсилия станаха сцена на редица подобни инциденти. През август мъж на 35 години нападна с нож трима случайни минувачи в центъра на града. По-късно друг нападател сгази две жени рано сутринта на две различни спирки в града.\n\n\n                    ", "date": "2017.10.01", "title": "Терор на гарата в Марсилия - двe жени заклани "}
{"url": "http://www.monitor.bg/a/view/68659-%D0%A2%D1%80%D1%8A%D0%BC%D0%BF-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B4%D0%B8%D0%BB-%D0%A2%D0%B8%D0%BB%D1%8A%D1%80%D1%81%D1%8A%D0%BD-%D0%B4%D0%B0-%D0%BD%D0%B5-%D1%81%D0%B8-%D0%B3%D1%83%D0%B1%D0%B8-%D0%B2%D1%80%D0%B5%D0%BC%D0%B5%D1%82%D0%BE-%D1%81%D1%8A%D1%81-%D0%A1%D0%B5%D0%B2%D0%B5%D1%80%D0%BD%D0%B0-%D0%9A%D0%BE%D1%80%D0%B5%D1%8F/", "text": "\n                    Президентът на САЩ Доналд Тръмп заяви днес, че е бил предупредил държавния секретар Рекс Тилърсън да не прави напразни опити да преговаря със Северна Корея, предаде Ройтерс.\n\"Казах на Рекс Тилърсън, нашия чудесен държавен секретар, че си губи времето, като се опитва да преговаря с малкия Човек ракета\", написа Тръмп в Туитър, визирайки севернокорейския държавен ръководител Ким Чен-ун.\nВчера Тилърсън разкри, че Съединените щати комуникират директно със Северна Корея за нейната ядрена и ракетна програма. Пхенян обаче не проявява интерес към диалога с Вашингтон, призна той.\n\"Пести си енергията, Рекс, ще направим това, което е необходимо!\", се обърна днес Тръмп към Тилърсън.\nАмериканският президент се е заканвал да удари Северна Корея, ако тя заплаши Съединените щати.\n                    ", "date": "2017.10.01", "title": "Тръмп предупредил Тилърсън да не си губи времето със Северна Корея"}
{"url": "http://www.monitor.bg/a/view/78915-%D0%A0%D0%B0%D0%B7%D1%81%D0%BB%D0%B5%D0%B4%D0%B2%D0%B0%D1%82-%D1%82%D0%B5%D1%80%D0%BE%D1%80-%D0%B2-%D0%9A%D0%B0%D0%BD%D0%B0%D0%B4%D0%B0/", "text": "\n                    Полицията в канадския град Едмънтън обяви днес, че разследва два терористични акта - нападение с кола и нож срещу полицай и прегазване на четирима пешеходци от бързо движещ се микробус, предаде Асошиейтед прес.\nМестният полицейски началник Род Нехт каза, че има един задържан, 30-годишен жител на Едмънтън, който вероятно е действал сам. В колата, ударила полицая, било намерено знаме на джихадистката групировка \"Ислямска държава\".\nПървата атака станала късно в събота до стадион, където се играел мач от канадската футболна лига. По полицейски данни бял \"Шевролет Малибу\" се врязал в барикада и блъснал полицай, който отхвърчал на 15-ина метра. После шофьорът излязъл, пробол полицая с нож и избягал пеша.\nНяколко часа по-късно микробус на спедиторската компания \"Ю-Хол\" бил спрян за проверка, но водачът не се подчинил и продължил на висока скорост. При преследването микробусът умишлено се качил на тротоара, където блъснал четирима пешеходци. Край един хотел ванът се преобърнал и водачът му бил арестуван.\nПострадалият полицай е откаран в болница за лечение; няма опасност за живота му. Засега не е известна степента на нараняванията на четиримата пешеходци.\n\"Смятаме, че в случая двата инцидента са свързани\", каза Род Нехт. Той добави, че името на шофьора на микробуса е почти идентично с името на собственика на белия \"Шевролет\". \"Тези инциденти се разследват като терористични актове\", обяви началникът на полицията в Едмънтън, провинция Алберта.\n                    ", "date": "2017.10.01", "title": "Разследват терор в Канада "}
{"url": "http://www.monitor.bg/a/view/537-%D0%A0%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC%D1%8A%D1%82-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0-%D0%B2-%D1%81%D0%BD%D0%B8%D0%BC%D0%BA%D0%B8/", "text": "\n                    \n\n\n                    ", "date": "2017.10.01", "title": "Равносметката от референдума в Каталуния 761 ранени, Рахой: Испания е здрава и твърда демокрация (снимки) "}
{"url": "http://www.monitor.bg/a/view/87458-%D0%9D%D0%B0%D0%B4-6-%D1%85%D0%B8%D0%BB-%D1%82%D0%BE%D0%BD%D0%B0-%D1%82%D1%8E%D1%82%D1%8E%D0%BD-%D0%BF%D1%80%D0%B8%D0%B1%D1%80%D0%B0%D0%BD%D0%B8-%D0%BE%D1%82-%D1%80%D0%B5%D0%BA%D0%BE%D0%BB%D1%82%D0%B0-2017/", "text": "\n                    Над 11 000 тютюнопроизводители, отглеждащи ориенталската сортова група \"Басми\", са прибрали близо 6500 тютюн от реколта 2017, съобщават от Националната асоциация на тютюнопроизводителите (НАТ). Очаква се реколтата да бъде изкупена до края на януари 2018 г.\n\nВ България площите със сортовете \"Крумовград\", \"Катерини\", \"Гръцка басма\" и \"Източен Балкан\" възлизат на 5427 хектара.\n\nСериозен интерес към ориенталския тютюн проявяват три търговски оператора с разрешително за изкупуване от земеделското министерство, с които земеделските стопани имат предварително сключени договори за производство и реализация на тютюна от настоящата стопанска година. След края на изкупуването, следва договориране между страните за следващата реколта 2018 . Процесът трябва да приключи до края на март, за да се спази срокът за вписване в регистър на тютюнопроизводители.\n                    ", "date": "2017.10.01", "title": "Над 6 хил. тона  тютюн прибрани от реколта 2017"}
{"url": "http://www.monitor.bg/a/view/65671-%D0%9F%D0%B0%D0%B7%D1%8F%D1%82-%D0%B3%D0%BE%D0%B4%D0%B8%D0%BD%D0%B0-%D0%BF%D1%80%D0%BE%D0%B1%D0%B0%D1%82%D0%B0-%D0%BE%D1%82-%D0%BF%D0%B8%D1%8F%D0%BD%D0%B8%D1%82%D0%B5-%D1%88%D0%BE%D1%84%D1%8C%D0%BE%D1%80%D0%B8/", "text": "\n                    Материалът от кръвните проби, взети от пияните джигити по пътищата ще бъде съхраняван цели 12 месеца. Това предвижда наредба на МЗ, МВР и МП, която е разписана в допълнение на вече приетите от парламента законови поправки срещу безразсъдните водачи. Целта е да се прецезира цялостната процедура по вземане на пробата от шофьорите, употребили алкохол или наркотици, така че резултатите от нея да не падат впоследствие в съда. Така например в наредбата е разписано точно с какво вещество да бъде почиствано мястото преди убождането при вземане на кръв от лекар и какво количество да бъде полагано на него.\n\nАко водачите, които вече стана ясно, че ще плащат кръвната проба в болницата от джоба си, откажат да отидат при лекар пък ще трябва да се примирят с резултата от дрегера. Ако недоволните го оспорват в съда, ще се прави втори тест на кръвта в две различни лаборатории. И не от един от един лекар, както беше досега, а от комисия. Така ще се сведе до минимум рискът пробите да се подменят.\n\n„Заигравката беше, че се оспорваше абсолютно всичко. Оспорваше се кой е взел пробата. Оспорваше се с какво е почистено мястото, в което е забита иглата. Оспорваше се съдът, в който се съхраняват”, обясни Владимир Тодоров от Асоциацията на пострадалите при катастрофи, цитиран от bTV.\n\nЕкспертите отчитат и бум на шофьорите, които карат дрогирани. През 2016 година най-много са хванатите да шофират след употреба на канабис и амфетамини, като най-голяма е групата на нарушителите, които са между 18 и 24 години.\n                    ", "date": "2017.10.01", "title": "Пазят година пробата от пияните шофьори"}
