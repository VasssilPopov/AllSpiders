{"url": "https://www.monitor.bg/bg/a/view/medici-v-ruse-iskame-si-zarabotenoto-s-chesten-trud-105415", "text": "Искаме си заработеното с честен труд. Ръководството на УМБАЛ „Канев“ да излезе пред нас и очи в очи да ни каже: „Да, вие работихте, но сте наказани за това и това“. За това настояха лекари, медицински сестри и акушерки от русенската болница, които се събраха днес на протест пред лечебното заведение след решението на ръководството да не им се изплати допълнителното материално стимулиране за месец юни. Всъщност хората обясниха, че заявката за неплащане по клинични пътеки е преляла чашата на търпението, а недоволството от натрупани проблеми е от по-рано и трябва най-сетне да стане обществено достояние. Медиците стояха повече от половин час навън, но никой от ръководството не излезе да разговаря с тях. Персоналът на всички отделения в болницата е получил последно 80 процента от допълнителното материално стимулиране за май, а остатъкът от 20 на сто ще им бъде изплатен със следващото възнаграждение. Парите се дават по преценка на мениджмънта на здравното заведение и са в размер на около 30 процента от брутната заплата. Ако една медицинска сестра или акушерка в русенската болница получава приблизително 670 лева чисто от заплата, допълнителното материално стимулиране по клинични пътеки е към 180 лева, обясниха протестиращи. Те се притесняват, че няма яснота какво ще се случва занапред с тези пари, които до момента са им помагали да свързват двата края. Хората в бели престилки недоумяват и как всичко това се случва на фона на недостигащия среден медицински персонал в УМБАЛ „Канев“, на напускането на лекари и медицински сестри, които започват работа в конкурентна частна болница в града. Те отправиха апел към ръководството да промени начина на управление и да намали администрацията. Заместник-председателят на Съвета на директорите д-р Йосиф Новаков потвърди пред журналисти, че персоналът няма да получи допълнителното материално стимулиране за юни. „Няма да има, защото за този месец не изпълняваме единния стандарт, който се контролира от Министерството на здравеопазването. Ако балансът – тоест приходите и разходите, са такива, че не позволяват финансова стабилност на болницата, ние нямаме право да разпределяме допълнително материално стимулиране“, обясни д-р Новаков. По думите му администрацията не е раздута и съставлява 10 процента от общия персонал, който е „наличен и достатъчен“.", "date": "2018.07.13", "title": "Медици в Русе: Искаме си заработеното с честен труд"}
{"url": "https://www.monitor.bg/bg/a/view/5-bona-i-bezplaten-parking-za-pochetnite-grajdani-temata-105421", "text": "Финансова инжекция в размер на 5000 лв. и безплатно паркиране са сред правата, които получават почетните граждани у нас. Привилегиите се определят чрез наредби на местната управа и се различават във всяка община. В повечето случаи те са символични, като рядко носителите на званието получават по-специфични права и облаги. 5 бона например вземат отличените с приза във Варна. Паричната награда е единствена по рода си сред големите градове в страната и е регламентирана в Статута за удостояването с почетни звания и отличия на общината. Според него удостоените със въпросното звание получават удостоверение, подписано от председателя на Общинския съвет и от кмета, символичния ключ на града, специален нагръден знак с лента, както и въпросната сума.    ", "date": "2018.07.13", "title": "5 бона и безплатен паркинг за почетните граждани (ТЕМАТА)"}
{"url": "https://www.monitor.bg/bg/a/view/slushajte-jena-si-kogato-kaje-stiga-105399", "text": "Пиенето трябва да е с мярка. Ама мярката на всеки е различна. Едни пият шише ракия на сядане, други 50 грама. Малко е относително. Но въпреки всичко наистина консумацията на алкохол трябва да е премерена толкова, че да не те носят, особено когато си се срещал с американския президент. За един европеец говоря, дето страдал от ишиас. Но пък си изпил хапчетата и вече бил наред. Та, за да не се налага да пием хапчета за ишиас, е хубаво да си имаме някаква мярка на пиенето. А то е до момента, в който ни изтръпнат бузите и решим да разказваме мръсни вицове. До тогава всичко е наред, след това става страшно. А и ако съдим по последната сбирка на разни фермери, то и целите можем да изтръпнем за постоянно. Тук идва и важната роля на жената. Тя е тази, която казва - „Стига толкова“. И трябва да я слушаме, особено ако сме мъже. Не от онези неопределените, а истински мъже. Тези, които имат жени и ги слушат. Защото тънкият усет на жената не е за подценяване. Тя е човекът, който знае кога ще започнем да се излагаме. И пази Боже, да умрем. То голямо пиене трябва да падне, за да загинеш след една среща, но българският мъж е герой, той не се предава пред едно шише. Докато не го победи, не спира. И именно тук е разковничето. Той не е победил нищо друго в живота, но вижда в шишето свой враг, на когото трябва да изпие цялата кръвчица. До дъно. Пък кой ще излезе победител, не е ясно. Един път побеждава пияча, един път пиенето. Във втория случай обаче не само битката е спечелена, а цялата война. Проблемът на простоватия българин е, че не приема алкохолизма за война. Смята, че така е редно. Той няма да е истински мъж, ако не удари по масата, не нахока жената и не напсува комшията. Смята, че наливането с алкохол е признак на истинска мъжественост. Не осъзнава обаче, че лошият му навик го убива. Все пак сме една от нациите в Европа с най-много алкохолици. И то не от онези, които си поръчват скъпа бутилка вино с някакво тънко мезе, а си купуват 3 литра измислен пелин, който струва 3 лева, нарязват още по-евтин салам и смятат, че са го обърнали на гурме. Ми това не е гурме, а си е чисто освинване, докато не пукнеш. И може би всеки втори или трети българин го прави. Но да не си играем със статистиката и да я превръщаме в стъкмистика, а просто да заключим, че немотията, проблемите, слабохарактерността и комплексите ни ни превръщат в едни самоубийци, които се надират до козирката, за да преглъщат по-леко горчивия си живот. Промилите обаче не са антидепресанти. И бавно, но сигурно ни вкарват в гроба. Пийте си ракията с хубаво мезе, когато имате повод. Дори без повод 50-100 грама не са фатални. Обръщайте внимание на жена си поне 2-3 пъти в седмицата и се опитвайте да не изтрезнявате с бира, а да се напивате до приятно настроение с нея. Тогава може би няма да имате проблеми с алкохола, а той ще има с вас. Не злоупотребявайте, защото след това и вие ще сте негодни за употреба. Всичко е в мярката, поводът и настроението. Не умирайте по семинари, където жена ви няма да я има, за да ви каже „Стига!“. Не се излагайте пред президенти и не се напикавайте от препиване. Не е готино. Наздраве!", "date": "2018.07.13", "title": "Слушайте жена си, когато каже „Стига!“"}
{"url": "https://www.monitor.bg/bg/a/view/radiacijata-vyv-vromos-vze-glavata-na-rzi-shefka-105420", "text": "Скандалът с радиацията на плажа \"Вромос\" край Черноморец взе главата на зам.-шефката на РЗИ Бургас д-р Вергиния Цанова. Тя е била уволнена дисциплинарно, броени дни след изявлението й, което предизвика истинска истерия. Тиражираната новина, че радиацията в залива е 50 пъти над допустимата предизвика бунт сред жителите на общината, а местни хотелиери поискаха още преди седмица оставката на Цанова. След разразилия се скандал, шефът на бургаската РЗИ д-р Георги Паздеров обясни, че колежката му е допуснала грешка и объркването било родено от неин лапсус. д-р Вергиния Цанова също потвърди, че не е била разбрана правилно. \"Казах, че до 50 пъти са повишени нивата на радионуклидите, а не на радиацията, което е много различно. Когато имаме такова повишение на радионуклиди, то радиацията се повишава два до три пъти\", обясни Цанова.  Няколко дни по-късно стана ясно, че тя е наказана с дисциплинарно уволнение. Макар привидно да изглежда, че отстраняването й е в пряка връзка със скандала \"Вромос\", истинската причина е друга, твърдят бившите й подчинени. Дисциплинарното уволнение дошло, след като станало ясно, че докато шефът й д-р Паздеров бил в отпуск, тя е монтирала скрити камери в коридора на РЗИ. В обсега им попадала вратата на директорския кабинет и деловодството.   \"Случаят с Вромос може и да е бил последната капка, но големите разправии бяха заради монтираните камери и това е истинската причина за уволнението\", коментираха редови инспектори.   Д-р Цанова отказа да коментира причината за остраняването от ръководния пост, но и не отрече то да има връзка с видеокамерите. \"Щом е преценено, че действията ми не са били законосъобразни и правилни, ще си понеса последствията, каквито и да са те\", лаконично коментира уволнената вече д-р Цанова.   ", "date": "2018.07.13", "title": "Радиацията във \"Вромос\" взе главата на РЗИ-шефка"}
{"url": "https://www.monitor.bg/bg/a/view/nenchev-lyje-za-mediite-na-peevski-105423", "text": "Подсъдимият ексминистър на отбраната Николай Ненчев си позволи нагло да лъже в национален ефир по адрес на издателската група „Телеграф медиа“ и нейния собственик депутата Делян Пеевски. „Заведох дело срещу медиите на Пеевски, бях обвиняван несправедливо години наред. Спечелих, на втора инстанция той дори не изпрати адвокат, печеля на втора инстанция“, обяви Ненчев в национален ефир.     Ненчев обаче никога не е водил дело срещу „Телеграф медиа“, чийто издател е Пеевски. Известният с безпринципното си политическо поведение земеделец може и да е водил дела срещу медии, може и да ги е печелил, но нито едно от тях не е срещу изданията „Телеграф“, „Монитор“ „Политика“, Агенция Монитор или дори „Меридиан мач“. Това, което е безспорно по адрес на Ненчев, обаче е, че той е класически политически номад. Първо набута своето БЗНС в Реформаторския блок и благодарение на това се намърда на поста военен министър. След като стоя на власт до последния ден на кабинета „Борисов 2“, изведнъж се осъзна като борец срещу статуквото и се прилепи към проваления предизборен проект на костовистите „Нова република“. Същите, които обясняваха, че се гнусят от партньорство с политици, останали в коалиция с ГЕРБ до края на мандата. После министърът, известен с това, че е назначил проститутка в МО, бе радушно приет и в новия ГМО проект на олигархията, базиран около „Дай, България“ на Христо Иванов. Тъй като избирателите изпратиха тези марионетни политици в политическа кома, единственото, което може да прави към този момент Ненчев, е да ръси откровени лъжи по адрес на Пеевски, за да си заслужи място на олигархичната трапеза. С подобни пропагандни кампании се занимава и неговият ортак в политиката Христо Иванов. В опит за анализ на новината за приемането ни в чакалнята на еврозоната Иванов върти суче и пак докарва тезата си до Пеевски. Това е просто знак за координираната от олигарха и негов задкулисен работодател Иво Прокопиев Фабрика за фалшиви новини да разпространи безсмислените му брътвежи чрез ветрилото от присъдружни сайтове, които им партнират. Фалшиви новини за норматив продължава да произвежда и „Капитал“ на Прокопиев. В поредния си пасквил на тема законопроекта за прозрачност в медиите на Пеевски, Цонев, Кръстева и Хамид Прокопиевите служители отново са набъркали факти с лъжи в груби манипулации. Цитиран е например анализът на КЗК, в който се посочва, че големите рекламни бюджети се насочват към големи медийни групи, но „Капитал“ твърдят, че не се посочват имена и правят манипулативни намеци, че става въпрос за медийната група на Пеевски. Това е безпардонна лъжа, тъй като в анализа на КЗК изрично са написани „бТВ медиа груп“ и „Нова броудкастниг“ като двете основни медийни групи, към които са насочени 95% от рекламния пиар в бранша. На Прокопиев, естествено, не му е удобно да дава гласност на такива факти, тъй като както сам твърди в стенограмите „АРГО-гейт“, той има влияние над определени журналисти в медиите от мейнстрийма и може да им казва какво и кого да лансират в националния ефир. Не така стоят нещата с евродепутата Георги Пирински. Всъщност за него дори и съпартийците му от БСП едва ли въобще знаят, че вече четвърта година топли депутатската банка в Брюксел. В опита да се изтупа от нафталина и да заеме модерната напоследък за левицата героична антипеевска поза, Пирински се изтъпани от трибуната и взе да обяснява как душевният му покой в Брюксел бил смутен от „ежедневник, списван на английски език“, в който се пишели безобразия за България, а само Делян Пеевски изпъквал „с пълната си непричастност към тези явления“. Пирински е отколешен радетел за запушване на устата на медиите, тъй като още в мандата си на председател на НС най-голямото постижение, с което блесна, е, че разположи едни колчета в кулоарите на парламента, зад които забрани на ресорните журналисти да преминават и да пресичат неговия покой и на тогава управляващите му съпартийци. Историята помни и една афера с обществени поръчки за „говорещи“ асансьори. Това роди лафа, че Пирински кара медиите да мълчат, а асансьорите да говорят.", "date": "2018.07.13", "title": "Ненчев лъже за медиите на Пеевски"}
{"url": "https://www.monitor.bg/bg/a/view/gazprom-gotov-s-66-ot-morskija-uchastyk-na-turski-potok-105422", "text": "\"Газпром\" е изградил двойна тръба по 66% от дължината на морския участък на газопровода „Турски поток“, се казва в съобщение на монополиста. Проектът предвижда изглаждането на две трасета с капацитет от по 15,75 млрд. куб. м на година. По първата тръба ще се транспортира синьо гориво само за турския пазар. Втората е предназначена за доставки за страните от Южна и Югоизточна Европа и трябва да бъде пусната догодина. Руският газов монополист разглежда два варианта за продължаване на „Турски поток“. Единият е от Източна Тракия през България и Сърбия, а вторият през Гърция и Италия.", "date": "2018.07.13", "title": "\"Газпром\" готов с 66% от морския участък на „Турски поток“"}
{"url": "https://www.monitor.bg:443/bg/a/view/bratja-borci-ot-sliven-grabjat-nared-v-slynchev-brjag-105404", "text": "Братя-борци от Сливен бяха арестувани от ченгетата в Слънчев бряг, след като бяха хванати, че са част от ядрото на банда за улични грабежи. Те са нападали наред туристи, от които прибирали насилствено скъпи телефони и пари. Сред жертвите им са основно жени, деца и тийнейджъри. 22-годишният Мариян Ганев и 20-годишния му брат Даниел са били закопчани при спецоперация, след като антимафиотите ги издирвали седмици наред. Заедно с тях е арестуван и 19-годишният им авер Николай от пловдивското село Бенковски. Тримата са действали в съучастие и са грабили туристите след предварителен сговор. В квартирата на сливенските братя в комплекс \"Амадеус\" са открити голяма част от крадените телефони. При претърсването, ченгетата открили и солидно количество дрога. В хотелсакта стая борчетата държали около 10 грама бяло прахообразно вещество - амфетамин, около 200 грама суха зелена тревна маса - канабис, електронна портативна везна и кутия с полиетиленови пликчета за разфасовка на наркотиците. Според разследващи, освен с грабежи, групата се е занимавала и с търговия с дрога.  Двамата братя се оказаха звезди в спортните среди. Те са сочени като най-големите надежди на българската борба. По-големият брат Мариян е многократен републикански шампион в категория до 92 кг, съвсем скоро е трябвало да стане част от националния отбор на страната ни, който да ни представя на европейски и световни първенства. Според треньорите, брат му Даниел също е бил считан за голям талант и е бил спортната гордост на родния си град Сливен. Той е носител на куп дузина отличия и се готвел за големия спорт. Блестящото им бъдеще на ринга обаче е поставено под въпрос след скнадалния арест.  Разследването срещу групата обирджии е започнало след серия жалби от туристи. Жертвите твърдят, че нападателите били изключително агресивни и жестоки. Те действали основно по тъмно и по малките часове, когато алеите в курорта не са толкова оживени. Причаквали набелязаните туристи от засада и ги нападали светкавично. За да респектират жертвите си и да предотвратят евентуална съпротива, те им нанасяли побой, още преди да ги преджобят.  Сред битите и обрани са 28-годишна молдовска туристка, 18-годишен англичанин и 15-годишен тийнейджър от Германия.  Борците са били арестувани в около 4 часа сутринта на 11 юли и са направили пълни самопризнания за извършените престъпления. От полицията съобщиха, че двамата са с наложена мярка за неотклонение \"задържане под стража\".", "date": "2018.07.13", "title": "Братя-борци от Сливен грабят наред в Слънчев бряг"}
{"url": "https://www.monitor.bg/bg/a/view/arjentinec-sviri-finala-na-mondial-2018-105414", "text": "Изненадващо съдийско назначение направи ФИФА за финала на Мондиал 2018. Битката за трофея между Франция и Хърватия е в неделя от 18 часа в Москва, а в събота от 17 часа е двубоят за третото място между Белгия и Англия. Рефер на очаквания с огромно нетърпение финал ще бъде аржентинецът Нестор Питана. Асистенти на Питана ще бъдат сънародниците му Ернан Майдан и Хуан Пабло Белати, а четвърти арбитър е холандецът Бьорн Кайперс. Интересното е, че Питана ръководи и първия мач на Мондиал 2018 между Русия и Саудитска Арабия. Освен това той свири още 3 срещи по терените в Русия: Мексико - Швеция (0:3), мача от осминафиналите Хърватия - Дания (1:1 в редовното време и продълженията, 3:2 при дузпите) и четвъртфинала Уругвай - Франция (0:2). Очакванията бяха рефер на битката за трофея да бъде сърбинът Милорад Мажич, но класирането на Хърватия осуети плановете на ФИФА. В лагерите и на двата финалиста пък демонстрираха максимална концентрация и желание за победа. Звездата на Хърватия Лука Модрич дори призна, че е готов да се откаже от четирите си трофея от Шампионската лига в името на световната титла. „Каквото и да се случи, всички сме горди, защото това е най-великият момент в историята на хърватския футбол, сподели звездата на „Реал“ (Мадрид). - Имаме да си връщаме на Франция. Преизпълнихме очакванията и донесохме толкова много радост на всички сънародници. Това е по-ценно от всичко друго на света. Ако можех, на секундата бих заменил всичките ми 4 купи от Шампионската лига за тази от световното“, сподели Модрич пред Goal.com. Той и колегите му пък ще имат сериозна подкрепа от официалната ложа, където места ще заемат всички герои за „шахматистите“ от Мондиал '98, когато Хърватия стигна полуфинал. Французите пък не се притесняват от очакванията, че са фаворит в мача. Звездата Антоан Гризман бе категоричен, че обстановката при „петлите“ е спокойна и всички са готови за финалната битка. „Ако всичко е наред и сме здрави, ще спечелим, уверен бе Гризман. - Това поколение е много силно, дори бих казал, че нямаме слаб пост в отбора. Знам, че сме фаворит и това не ме притеснява. Очаквам нещата да се развият по план и да си тръхнем с титлата“, сподели голаджията на „Атлетико“ (М). В същото време треньорът на Англия Гарет Саутгейт бе зарадван с две добри новини за бъдещето си след силното представяне на „трите лъва“ в Русия. Спецът ще получи предложение за нов договор, който ще го задържи на поста до Мондиал 2022 в Катар. В контракта е заложено и сериозно увеличение на заплатата, като Саутгейт ще прибира по 5 милиона паунда на година. Нещо повече – в Англия вече започна инициатива за награждаване на спеца с рицарско звание. Вече са събрани необходимите подписи, а последната дума е на парламента.", "date": "2018.07.13", "title": "Аржентинец свири финала на Мондиал 2018"}
{"url": "https://www.monitor.bg:443/bg/a/view/bombadjijata-na-bankomata-student-po-pravo-105410", "text": "Задържаният за взривения банкомат в пловдивския район „Тракия” молдовец Евгени Недялков на 21 години се оказа студент по право. Той учел втора година в юридическия факултет на университет в столицата на гагаузката автономия в Молдова Комрат. Именно и защото се определя като гагауз, Евгени не знаел молдовски. Това стана ясно в районния съд в Пловдив, където прокуратурата поиска младият чужденец да остане за постоянно в ареста. „Няма къде да бягам. Нямам лични документи и не виждам смисъл от задържането ми под стража. Мога да наема квартира в Пловдив, в която да живея заедно с родителите ми. С майка ми, която пристигна от Молдова в Бургас. Затова моля да не бъда задържан под стража. Нямам намерение да се укривам. Искам да ме пуснете вкъщи”, заяви пред районния съдия Георги Гетов обвиняемият Евгени Недялков. Той бил арестуван на автомивка в Бургас, където щял да измие следите от извършеното престъпление в Пловдив. Заедно с него била сънародничката му Анна Сърбу, която е придружавала Евгени и брат му Михаил при „пътуванията” им из страната. Тя е разказала на разследващите къде Евгени и съучастникът му са изхвърлили дрехите, с които са били облечени по време на обира. Казала е и къде, след взрива на банкомата, са захвърлили откраднатите номера на голфа, с който в онази вечер са се придвижвали. В автомобила голф четворка разследващите намерили отломки от стъкло и пластмаса. Във втората кола, с която се придвижвали чужденците, били открити обгорени банкноти на стойност 210 лева. Разследващите успели да проследят пътя на едва 88 000 лева от обраните от банкомата 215 000 лева. Анна Сърбу била заснета от охранителни камери в чейнч бюро как обменя 88 000 лева, след което следите и на тази сума се губят. Обменените пари им били дадени, за да купят от България кола, казал Евгени пред разследващите. Самият той получил, за да свърши тази работа с покупката на автомобил, 500 лева, обясни неговият служебен адвокат Весела Нажар. Малко преди Евгени да бъде закопчан, брат му Михаил напуска България. Приятелката им Анна е само свидетел по делото, като била дала пълни показания пред съдия. Пред съдия Гетов прокурорът по делото Румяна Калеева – Зайкова представи справка от молдовската полиция. От документа става ясно, че срещу Евгени в родината му имало водени 4 наказателни производства, едното от които било прекратено. По време на мярката си за неотклонение Евгений Недялков поиска да се запознае с веществените доказателства в разследването и получи разрешение да го направи, като внимателно и с помощта на преводач разгледа документите и снимките в кориците на делото. Районният съд остави за постоянно зад решетките 21-годишния Евгени Недялков, което определение не е окончателно и може да бъде обжалвано.  ", "date": "2018.07.13", "title": "Бомбаджията на банкомата студент по право"}
{"url": "https://www.monitor.bg/bg/a/view/delo-za-prestyplenie-po-slujba-se-tochi-21-g-105419", "text": "Дело за общостопанско престъпление и престъпление по служба, което е приключило 21 г., 1 месец и 23 дни след образуването му, е най-продължителното производство, установено от Инспектората към ВСС, съобщиха от институцията. ИВСС е проверил 125 заявления от граждани за забавени дела в периода 1 април – 30 юни 2018 г. 72 от заявленията за нарушаване на правото на разглеждане и решаване на делата в разумен срок са основателни – 35 са по наказателни дела, 37 са по граждански, търговски и административни дела. Делото-рекордьор е започнало през ноември 1996 г. и приключило през януари 2018 г. ВКС е потвърдил присъдите на САС и СГС, с което деветимата подсъдими са напълно оправдани.Трима от тях са подали заявления за обезщетение за нарушаването на правото им на разглеждане и решаване на делото в разумен срок. Досъдебната фаза на производството е продължила 6 години и 2 месеца. Наблюдаващите прокурори 7 пъти са връщали делото за допълнително разследване след получено от разследващите органи заключително мнение за предаване на обвиняемите на съд. Основните забавяния в наказателното производство обаче са допуснати в съдебната му фаза, продължила общо 14 години, 6 месеца и 22 дни. Разглеждането на делото от първоинстанционния съд – Софийски градски съд, е продължило 9 години, 11 месеца и 25 дни. По делото са насрочени 44 съдебни заседания, ход е даден в 17 съдебни заседания. Делото е отлагано многократно по различни причини - неявяване на подсъдими, неявяване на свидетели, отсъствие на един от съдебните заседатели поради обективна причина - заболяване. Съдът е налагал е глоби, постановявал е принудително довеждане, обявявал е за общодържавно издирване подсъдим и свидетел, налагал е по-тежки мерки за неотклонение спрямо подсъдимите - „парична гаранция” и „задържане под стража”. Забавяния са установени и при разглеждане на наказателното производство от въззивния съд – Софийски апелативен съд. Постановеното по делото решение е отменено от Върховния касационен съд и делото е върнато за ново разглеждане от друг състав на въззивния съд, последица от което е забавянето на производството с 9 месеца.    ", "date": "2018.07.13", "title": "Дело за престъпление по служба се точи 21 г."}
{"url": "https://www.monitor.bg:443/bg/a/view/maradona-kopira-stoichkov-shte-vika-za-hyrvatite-105405", "text": "Аржентинската легенда Диего Марадона защити звездата Лео Меси за слабото му представяне на Мондиал 2018. Интересното обаче е, че в коментара си Дон Диего използва лаф на Христо Стоичков. По време на мондиала в анализ за БНТ Камата заяви, че Меси не е виновен, защото пасовете на съотборниците към него изглеждат като хвърлена тухла, а не топка. Точно същото сравнение използва и Марадона в коментар за испанската медия Telesur. “Сложихме шахматист за треньор, няма как да очакваме нещо сериозно, заяви легендата. - Загубихме идентичност и започнахме да правим подаръци, подритвайки си авторитета. Меси не е виновен, той не може сам да печели мачове. Всичко зависи от играта на съотборниците му, но те му подават топката така, сякаш му подхвърлят тухла. Давор Шукер, с когото бяхме съотборници в “Севиля”, има прекрасни отношения с футболистите. Хърватите имат подготвен отбор, който хвърля всичко на терена. Затова ще ги подкрепям на финала”, каза още Дон Диего.", "date": "2018.07.13", "title": "Марадона копира Стоичков, ще вика за хърватите"}
{"url": "https://www.monitor.bg:443/bg/a/view/1-milion-fenove-izostaviha-real-s-ronaldo-105409", "text": "С близо 1 милион фенове по-малко е испанският гранд „Реал“ след трансфера на звездата Кристиано Роналдо. Туитър страницата на \"белите\" загуби абонати заради сделката, докато последователите на “Юве” са се увеличили. Както е ясно, португалската звезда ще бъде представен официално пред феновете в Италия в понеделник, като в момента събира тен в Гърция. Трансферът на Кристиано Роналдо в “Ювентус” пък повлия не само на футбола, а и на конзолите. Известната по цял свят игра FIFA 19 ще трябва да направи \"малка\" промяна по обложката си, породена от преминаването на CR7 в италианския шампион. Известен факт е, че Кристиано е лице на марката EA Sports, която всяка година създава най-популярната игра за любителите на електронните спортове. Поредното издание FIFA 19 ще излезе в края на септември, а на официалния сайт на създателя има няколко обложки, на които Роналдо е сам с фланелката на “Реал” (Мадрид) или в компанията на Неймар. Това, което се случи през последната седмица, ще принуди EA Sports да преразгледа идеите си за корица, на която португалецът ще трябва да бъде с няколко черни райета в повече. По-нетърпеливите любители на играта пък вече се възползваха от нов “пач” за FIFA 18, в който Роналдо е футболист на “Юве”.", "date": "2018.07.13", "title": "1 милион фенове изоставиха „Реал“ с Роналдо"}
{"url": "https://www.monitor.bg:443/bg/a/view/chelsi-uvolni-konte-sari-go-smenja-105407", "text": "“Челси” официално уволни своя мениджър Антонио Конте. „Сините\" съобщиха на официалния си сайт новината, като пожелаха на италианския специалист бъдещи успехи. \"Спечелихме шестата си шампионска титла на Англия и осмата си ФА Къп, докато Антонио беше начело на отбора. Клубът постигна през шампионския си сезон 30 победи в 38 срещи от Висшата лига. Също така постави рекорд с 13 последователни победи в първенството. Желаем на Антонио много успехи в бъдеще\", написаха от “Челси”. Антонио Конте бе начело на лондончани от 6 април 2016 година. Заради предсрочното си уволнение той ще получи неустойка в размер на 9 милиона евро. За сигурен негов заместник е гласен треньорът на “Наполи” Маурицио Сари, като всички медии на Острова твърдят, че той ще бъде анонсиран за мениджър на “Челси” съвсем скоро.  ", "date": "2018.07.13", "title": "„Челси“ уволни Конте, Сари го сменя"}
{"url": "https://www.monitor.bg:443/bg/a/view/zagorchich-prizemi-slavija-sled-uspeha-v-tampere-105403", "text": "Треньорът на „Славия“ Златомир Загорчия се опита да охлади еуфорията, която се възцари в отбора след победата над „Илвес“ (Тампере). „Белите“ спечелиха с 1:0 първия мач във Финландия след гол на Момчил Цветанов и имат отлични шансове да елиминират съперника. Въпреки това обаче Загорчич предупреди, че още нищо не е решено, защото има реванш в София, а преднината е минимална. „Вторият мач няма да бъде лесен. Трябва да се раздадем още повече. Иска ми се да контролираме топката повече. Нормално е да има страх в определени моменти, но това е, защото момчетата са неопитни в Европа, все пак само Георги Петков е играл в евротурнирите”, коментира Загорчич. Босът Венцеслав Стефанов пък не пропусна да подчертае, че победата е извоювана с основно български играчи и отново призова за редуциране бройката на чужденците и в останалите елитни тимове. „И най-грозната победа е по-добра за нас от най-красивата загуба, сподели президентът на „Славия“. - Можехме да вкараме още един гол и да решим всичко още в първия двубой, но да не бъдем алчни. Кoй отпадна преди години от “Тампере”? А, да, сетих се! Отборът, който победихме на финала за Купата на България. Пожелавам им да отстранят този колос “Вадуц”. Искам всички български отбори да се класират за следващия кръг, но да го правят с наши момчета в състава, а не с чужденци“, завърши в типичния си стил Чичо Венци.", "date": "2018.07.13", "title": "Загорчич приземи „Славия“ след успеха в Тампере"}
{"url": "https://www.monitor.bg:443/bg/a/view/trymp-skastri-mej-za-mekija-brekzit-posle-ja-podkrepi-105413", "text": "Американският президент Доналд Тръмп отправи критики към британския премиер Тереза Мей заради плановете й да запази икономически отношения с ЕС след Брекзит.   Проектът й \"вероятно ще убие\" възможността за сключване на споразумение за свободна търговия със САЩ\", заяви Тръмп в интервю за британския таблоид \"Сън\". Интересното е, че по време на пресконференция с Мей след интервюто, Тръмп заяви, че връзката им е „много, много силна“. Лидерът на Щатите се показа и като джентълмен, държейки ръката на Мей, докато влизаха в Чекърс, резиденцията на премиерката. След това Тръмп заяви, че застава зад Мей за Брекзит и че интервюто в „Сън“ е било поредната доза фалшиви новини. \"Ако сключат такова споразумение, ние ще имаме вземане-даване с Европейския съюз вместо с Великобритания, това вероятно ще убие споразумението, което Лондон така пламенно иска да сключи с Вашингтон\", предупреждава Тръмп. Плановете на Мей за Брекзит \"определено ще засегнат търговията със САЩ, за жалост по негативен начин\", добавя президентът. \"Споделих с Тереза, която аз харесвам, споделих с нея моето виждане за онова, което да се направи и как да се преговаря. Бих казал, че тя направи противното. Това е ОК, тя трябва да преговаря по най-добрия начин, който тя знае, но това определено ще засегне търговската сделка със САЩ\", допълва лидерът на Щатите пред „Сън“. В интервюто той казва още, че бившият британски външен министър и кмет на Лондон Борис Джонсън би бил страхотен премиер. Той е от Консервативната партия на Мей. Думите на Тръмп увеличиха напрежението около това дали Мей трябва да продължава да е лидер на партия №1 на Острова. Британските леви вестници веднага определиха Мей като слаб премиер. \"Не ги противопоставям един на друг. Просто казвам, че мисля, че той би бил страхотен премиер. Мисля, че той има необходимите способности да успее\", обясни Тръмп. Той признал, че уважава много Джонсън, че го харесва много и че той е \"много талантливо момче\". Президентът заявява, че е много натъжен, че Джонсън е напуснал правителството, и казва, че се надява, че той ще се върне в даден момент. В интервюто той описва Мей като \"хубав човек\" и подновява критиките си срещу кмета на Лондон Садик Хан, който според него върши \"ужасна\" работа при управлението на британската столица и е виновен за тероризма в столицата на Англия. В 4-дневната програма са предвидени разговори с Мей, чай с кралица Елизабет II и голф в Шотландия. Междувременно стана ясно, че посещението на Тръмп в Лондон е предизвикало протести. Демонстрациите бяха очаквани. Разнообразни лозунги срещу политиката му бяха издигнати - от \"Не сте желан тук\", през \"Не на войната\", до \"Глупак\" и \"Расист\". Британци издигнаха близо до сградата на Парламента шестметров надуваем балон с формата на \"бебе Тръмп\". На сайта за набиране на средства за инициативата протестиращите посочиха, че са направили балона, за да покажат, че Тръмп е \"голямо, ядосано бебе с крехко его и малки ръчички\". \"Освен това той е расистки демагог, а оттам и опасност за жените, имигрантите и малцинствата, смъртна заплаха за мира по света и за самото бъдеще на живота на Земята\", казаха те. Отговорът на Тръмп бе, че „всичко е наред – много хора ме харесват“. На този фон стана ясно, че САЩ и Обединеното кралство са се договорили да сключат споразумение за свободна търговия след Брекзит, заяви Мей.       Във финландските магазини бе пусната в продажба бира, произведена специално по повод срещата между президентите на САЩ и Русия, Доналд Тръмп и Владимир Путин, в понеделник, 16 юли, в Хелзинки. На места тя вече е разпродадена. Финландската бирена фабрика RPS Brewing е изобразила на етикета двамата държавни глави, а по средата - надпис: \"Хайде да уредим нещата като възрастни хора\". По случай срещата на върха RPS Brewing е пуснала на пазара и специална партида кафе в опаковки по 250 грама. В интернет магазините се предлагат освен това тениски със същата рисунка. Освен това се планират и засилени мерки за сигурността и блокади във финландската столица. Стана ясно и че резервният самолет на президента на Тръмп и придружаващ го транспортен самолет от американските военновъздушни сили ще кацнат на 15 юли на летището в естонската столица Талин, съобщи естонското \"Радио 4\". Според източници на естонската медия военнотранспортният самолет и резервният \"Боинг С-32\" на американския президент ще останат в Талин в режим на изчакване до края на неговата среща с Путин. Самият Тръмп ще пристигне в неделя в Хелзинки с президентския \"Еър форс 1\", модел \"Боинг 747\". По-рано Кремъл съобщи, че двамата лидери ще обсъдят във финландската столица редица трудни проблеми. Предвижда се по-специално комплексна дискусия по повод ситуацията в Сирия.      ", "date": "2018.07.13", "title": "Тръмп скастри Мей за мекия Брекзит, после я подкрепи"}
{"url": "https://www.monitor.bg:443/bg/a/view/ford-mondeo-i-5000-lv-sreshtu-fish-za-1-20-v-botevgrad-105412", "text": "\"Втори ТОТО шанс\" донесе най-големите печалби в специалния тираж №55 на Българския спортен тотализатор. Леката кола \"Форд Мондео\" плюс 5000 лева за \"6 от 49\" станаха собственост на късметлия, заложил в Ботевград на единичен фиш за 1,20 лв. - възможно най-евтиният за тази игра. Цените за този модел автомобил стартират от 43 900 лв. и с паричната добавка общата сума става 48 900, а инвестицията се връща към 40 750 пъти. Пак от \"Втори шанс\" за \"5 от 35\" играч от Карнобат ще прибере 10 000 лева, след като е пуснал 4 комбинации за 2,80 лв. в Карнобат. Сред по-интересните удари в 55-и тираж е този в играта \"6 от 42\" за 5821,60 лева. Те са от 3 петици по 1819,20 лв., 15 четворки по 22,60 и 10 тройки по 2,50. Уцелени са накуп с 8 числа пълно комбиниране (ПК) в една област за 21,00 лв. Джакпотът в \"6 от 49\" порасна с нови 85 593,75 лв. и достигна 5 041 298,27 лева, а до тираж №56 се очаква да скочи с поне още 70 000. В \"6 от 42\" има 995 368,15 лева с последните 18 712,24 и там ще се налеят още към 20 000. В \"5/50 - 1/12 Зодиак\" си стоят непроменящите се 3 млн. лева, поне докато някой не уцели 5+1. В \"Тото Джокер\", където няма паднали тройки пък ще се натрупат към 22 000. Така общата сума в джакпотите ще мине 9 150 000.  Числа - (2, 11, 15, 23, 35, 39); 6 - няма, 5 - 11 по 2593,80 лв., 4 - по 69,10 лв., 3 - по 5,50 лв.; ДЖАКПОТ: 5 041 298,27 лв.  Числа - (7, 27, 33, 36, 39, 42); 6 - няма, 5 - 6 по 1819,20 лв., 4 - по 22,60 лв., 3 - по 2,50 лв.; ДЖАКПОТ: 995 368,15 лв.  I теглене - (9, 11, 17, 22, 31); 5 - 4 по 5594,00 лв., 4 - по 75,90 лв., 3 - по 3,90 лв.; II теглене - (15, 17, 20, 23, 34); 5 - няма, 4 - по 213,70 лв., 3 - по 7,40 лв.  Числа - (7, 19, 21, 27, 44); Зодия 7; 5+1 - няма, 5 - няма, 4+1 - - няма, 4 - 8 по 500,00 лв., 3+1 - 27 по 100,00 лв., 3 - 303 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв., ДЖАКПОТ: 3 000 000,00 лв.  Позиции - (1, 2, 4); Цифри - (8, 1, 6); 3 - няма, 2 - 297 по 67,60 лв.; ДЖАКПОТ: 20 064,25 лв.  Година 09, месец 03, дата 15, ден 7; I група - 2 по 2501,00 лв., II - 1 от 449,30 лв., III - няма, IV - 3 по 74,90 лв., V - 3 по 74,90 лв., VI - 6 по 30,00 лв., VII - 7 по 32,10 лв., VIII - 15 по 12,00 лв., IX - 48 по 5,60 лв., X - по 4,60 лв., XI - по 2,70 лв., XII - по 2,30 лв., XIII - по 2,00 лв., XIV - по 1,10 лв., XV - по 1,30 лв.; ДЖАКПОТ: 0,00 лв.", "date": "2018.07.13", "title": "\"Форд Мондео\" и 5000 лв. срещу фиш за 1,20 в Ботевград"}
{"url": "https://www.monitor.bg:443/bg/a/view/lavrov-vashington-e-sreshtu-severen-potok-2-po-ideologicheski-prichini-105411", "text": "Позицията на САЩ по газопровода \"Северен поток-2\" има не икономически, а идеологически характер, заяви руският министър на външните работи Сергей Лавров в интервю за известния американски журналист Лари Кинг.  \"Президентът Тръмп нарече Путин силен конкурент. Но когато говорим за конкуренция, аз винаги съм смятал, че свободният пазар предполага честна конкуренция. Министърът на енергетиката на САЩ Рик Пери каза, че \"Северен поток-2\" трябва да бъде спрян, а онези европейски страни, чиито компании участват в проекта, да бъдат подложени на санкции от САЩ, защото САЩ се конкурират с авторитарния газ от Русия. Това не е икономика, това не е конкуренция, това е чиста идеология\", подчерта руският външен министър.", "date": "2018.07.13", "title": "Лавров: Вашингтон е срещу \"Северен поток-2\" по идеологически причини"}
{"url": "https://www.monitor.bg:443/bg/a/view/chervenata-agitka-stresna-el-maestro-i-novite-105401", "text": "ЦСКА спечели важна победа с 1:0 срещу „Рига“ в първия си мач от Лига Европа за този сезон пред 9000 зрители на стадион „Българска армия“. Победното попадение бе дело на Тиаго, а двубоят бе дебют за сръбския треньор на „червените“ Нестор Ел Маестро. След мача спецът призна, че е изумен от агитката на „армейците“, която създаде адска атмосфера за латвийците. „Благодарен съм на феновете, фантастично е да се играе в такава обстановка, призна след мача Ел Маестро. - Беше изключително шумно, направо бях шокиран. Не съм виждал такова нещо досега и това помага изключително много на отбора. Като за първи мач – не беше зле. Физически стояхме отлично. Когато печелим, няма да чуете от мен критики. Защото аз предпочитам да спечелим пет пъти с по 1:0, отколкото веднъж с 5:0. Най-важното е, че не допуснахме гол, благодаря на фантастичния ни вратар. В атака трябваше да импровизирам, защото нямаме нападател, но с идването на Мауридес това ще се промени“, допълни спецът. Въпросният бразилски голаджия Мауридес Роке Жуниор пък подписа договор непосредствено преди мача, а след това седна в ложата, за да наблюдава новите си съотборници. Той също не пропусна да коментира, че е впечатлен от агитката на ЦСКА и заяви, че няма търпение да дебютира. Това обаче може да стане най-рано за следващия съперник в Лига Европа, тъй като той няма картотека за двубоите с „Рига“. „Изживях нещо невероятно, настръхвах от емоция. Фантастични фенове, зареждат ме с изключителна енергия и се надявам да ги радвам с много голове“, емоционален бе Роке Жуниор след победата. Реваншът в Латвия обаче изобщо няма да бъде толкова лесен, закани се българският помощник-треньор на „Рига“ Веселин Бранимиров. Той бе категоричен, че ще има изненади за Нестор Ел Маестро. „Резултатът нищо не решава. Реваншът ще е много различен. Ще има изненада за ЦСКА, но няма да разкрия каква“, сподели Бранимиров.", "date": "2018.07.13", "title": "„Червената“ агитка стресна Ел Маестро и новите"}
{"url": "https://www.monitor.bg:443/bg/a/view/infantino-tova-e-naj-dobroto-svetovno-v-istorijata-105406", "text": "Президентът на ФИФА Джани Инфантино даде изключително висока оценка на Мондиала в Русия, който приключва този уикенд. Според боса това е най-доброто световно първенство в историята. „Преди година казах, че това ще е най-доброто световно в историята и сега мога да го потвърдя. Този шампионат е разделителната граница – онова, което бе преди Русия, и това, което ще бъде след нея. Отсега нататък Русия е една футболна страна. Освен това за първи път бе използвана системата ВАР. Тя не е перфектна, но това е бъдещето и аз ще го подкрепям“, допълни Джани Инфантино. Припомняме, че феновете на футбола станаха свидетели на редица любопитни развръзки по терените в Русия, а сочените за фаворити Германия, Бразилия, Аржентина и Испания така и не успяха да стигнат до финала. Междувременно Хърватия написа най-славната страница в историята си, като за първи път се класира за решителния етап на световно.", "date": "2018.07.13", "title": "Инфантино: Това е най-доброто световно в историята"}
{"url": "https://www.monitor.bg:443/bg/a/view/zakrivat-internata-v-selo-kereka-105390", "text": "Възпитателното училище-интернат (ВУИ) „Св.Св. Кирил и Методий“ в габровското село Керека ще бъде закрито от началото на следващата учебна година, съобщиха от МОН. Деветте деца, които са настанени в него, са преминали през индивидуална оценка. Три от тях ще бъдат реинтегрирани в семейна среда, след като възпитателните им мерки бяха прекратени. Едно дете ще бъде насочено към социална услуга, а останалите ще бъдат прехвърлени във възпитателните училища-интернат в село Завет, област Разград и в село Ракитово,област Пазарджик. С това Министерството на образованието и науката продължава политиката си за деинституционализация. Преди година беше закрит и социално-педагогическият интернат в сливенското село Драгоданово, в който живееха 37 деца .Освен ВУИ в село Керека от следващата учебна година ще бъдат закрити центровете за специална образователна подкрепа в Роман и в разградското село Осенец. Децата, които са ги посещавали, ще продължат образованието си в местни училища. В страната остават четири интерната, в които от следващата учебна 2018/2019 година ще учат общо 86 деца. Това са социално-педагогическият интернат в село Варненци, област Силистра и три възпитателни училища–интернати в селата Завет (Разград), Ракитово (Пазарджик) и Подем (Плевен).", "date": "2018.07.13", "title": "Закриват интерната в село Керека"}
{"url": "https://www.monitor.bg:443/bg/a/view/trite-pobedi-izkachiha-bylgarija-v-ranglistata-105391", "text": "Трите победи на български отбори в евротурнирите дадоха незабавен ефект. Успехите на „Лудогорец“, ЦСКА и „Славия“ вдигнаха националния ни коефициент в ранглистата на УЕФА. В резултат на това България задмина Румъния и вече е на 28-о място с актив от 14,250 точки срещу 13,825 за северните ни съседи. В тази квалификационна фаза на турнирите за всяка победа се дава 1 точка, а за равенство - 0,5. След това полученият актив се дели на бройката участващи отбори, за България той е 4. Евентуални успехи и на реваншите след седмица могат да повишат още коефициента и поне да доближим Норвегия, която е на 27-ата позиция с 15,075 точки. Още повече, че “Лудогорец”, ЦСКА и “Славия” показаха, че са по-стойностните отбори от своите съперници, а и “Левски” има да се отсрамва пред своите фенове за фиаското с 0:1 срещу “Вадуц” в Лихтенщайн. Убедителен лидер в ранглистата на УЕФА за европейските клубни турнири продължава да бъде Испания (86,283 точки), следвана от Англия (65,105), Италия (64,368), Германия (58,998) и други.", "date": "2018.07.13", "title": "Трите победи изкачиха България в ранглистата"}
{"url": "https://www.monitor.bg:443/bg/a/view/sedmichen-monitoring-9-13-uli-105398", "text": "Знаете ли какво е общото между СБЖ и „Да(й), България“? Мине-не мине време, се обаждат, за да напомнят, че не са съвсем умрели. От което не стават по-живи обаче. Това се отнася и до онези животински видове, които се хващат да правят прогнози. Грешни прогнози! Рискът да се озоват в чинията е доста голям.   Домашни дейности у дома през почивните дни - само със съгласието на засегнатите обитатели на блока. От 100 до 200 лева глоба при първо нарушение. Ако смятате да извършвате шумни действия в дома си през уикенда между 14 и 16 ч. или през нощта след 22 ч., оставете бележка, с която да предупредите съседите. Ето такъв нюанс от проектонаредба анонсира председателят на комисията по обществен ред и сигурност Иван Илиев. И хвърли аудиторията в джаза.     Как точно си го представяте да стане това? Лепваш бележка на входа и друго не ти трябва. Съседите вече са уведомени, а по подразбиране – и съгласни. Пък и да не са, все тая. Бръмчиш си на воля и ти дреме за акта, с който може да те опукат. Пък и ако въпросната бормашина, пералня, прахосмукачка и прочие е толкова силна, че да заглушава гневните крясъци на съседите, как точно се очаква собственикът или наемателят на апартамента да чуе звъна на чиновника, който иска да го одруса с глоба? И как се процедира, ако не отвори входната врата? Ще съставят акт на апартамента? Или ще влязат вътре с взлом, за да установят причинителя на шума?     Вносителят на проектонаредбата първо трябва да обясни внятно какво се подразбира под домашни дейности. Впрочем шумният секс влиза ли в тази квалификация и дали за него също трябва да искаме разрешение от съседите? Представям си каква атракция ще е за двайсететажен блок бележката, лепната на таблото за съобщения: „Мили съседи, уведомявам ви, че довечера след 22 ч. планирам да правя секс“. Всички ще се извървят до етажа на доброволеца, за да долепят ухо до вратата. Или ще го подминават сърдити с месеци, защото тях самите такова щастие ги спохожда по-рядко от рядкото щастие.     В повечето случаи жалби за шумов терор се подават именно от завистници, които се дразнят, че някой има финансовата възможност да си позволи да ремонтира жилището си. А завистта трудно се контролира. Това означава общински служители (а и измамници, представящи се за такива) да плъзнат из големия град по доноси. Да обикалят блоковете по сигнали на нерваци, които искат в дома си да чуват само песента на щуреца и цвърченето на птичките. Макар че в по-тежките случаи и това се възприема като звуков терор. Потвърждават го кретените, които гърмят с въздушна пушка от прозореца по всичко, което мърда. И за тях няма значение дали това са нахални косове, разгонени котки, лаещи кучета или дечурлига.     Не на последно място, искам да видя кой чиновник ще си жертва свободното време, за да спортува с кочан разписки за глоби. За този масраф ще се окаже, че някой трябва да плаща, защото чиновниците много стриктно си спазват почивките и знаят, че в този случай им се полага допълнително възнаграждение. Пък където е чиновникът, там е и полицаят, който ще го охранява от справедливия гняв на човека, който се е озовал в ситуация да се обяснява заради някой съсед темерут, който го е наклепал.      След печалната участ, която сполетя японския октопод Рабио, имал глупостта да се захване с прогнози за световното първенство по футбол, както и лошата репутация на котарака Ахил и суриката Тимон, представителите на животинския род отказват масово да се захващат с такива рискови начинания. Това наложи спешната намеса на робота Бакстър, нает да прогнозира победата на Франция в полуфинала срещу Белгия. За благодарност промишленият робот е изложен на показ в московската „Робостанция“. Засега няма данни гневни запалянковци да са се насочвали натам с триони и чинии, за да си отрежат някой крайник от него и да го запекат на домашното барбекю, но световното все пак не е приключило и не се знае знае ли се.     Австралийски рейнджъри плениха 5-метров соленоводен крокодил в р. Катрин в Северната територия и го натириха обратно. 60-годишният нарушител, тежащ към 600 килограма, ще доизкара дните си във ферма. Там на спокойствие ще може да се отдаде на спомените за съпругите и посестримите си, превърнати в чанти и обувки.     Върви си един крокодил и рони сълзи: „Гладен съм, гладен съм, ах, как съм гладен“. Насреща му – една наша миска, крокодилка отвсякъде. Големият кроки си гълта сълзите и сепнато казва: „Е, не съм чак толкова гладен. По-скоро съм уплашен“.         Председателят на Европейската комисия Жан-Клод Юнкер залитнал преди празничната вечеря и това доведе до тиражирането на всякакви версии. Друго щеше да е, ако беше залитнал след вдигането на наздравиците – тогава всички щяха да го разберат, но пък с какво щяха да си чешат езиците тогава? На 63 години е позволено да залиташ и това едва ли е повод за чак такава драма, но когато липсват истински новини, и това върши работа.     Пак по същата линия от Асошиейтед прес пък се заинтригуваха от езика на тялото на президента на САЩ Доналд Тръмп по време на срещата на НАТО. Цели двама журналисти разсъждават в тандем, че отношенията му с ключовите съюзници на страната не били точно приятелски. За да стигнат до извода, че по време на приема вечерта той бил по-дружелюбен и отпуснат. Даже се прегръщал със Столтенберг в продължение на няколко минути по време на приветствения коктейл, при все че не пие. Въпросът след всичко това е на колко чашки са били журналистите, докато са писали тоз' репортаж.         Кръглите маси в Съюза на българските журналисти (СБЖ) все повече напомнят на пенсионерски сбирки. И това няма общо само с възрастта и визията, а и с манталитета на участващите в тях, които си припомнят с носталгия за младините и си живеят в свой собствен свят, нямащ нищо общо с медийната действителност и съвременните реалности. А някои от организаторите и лекторите съвсем очевидно се изживяват още като агенти на ДС. По стил, изказ и поведение. Не е да не липсват агенти в УС на СБЖ, не е.     Още една новина от пенсионерския клуб - Мик Джагър проявил неблагоразумието да отиде в Русия за полуфиналните и финалните мачове на световното първенство по футбол. И не само отишъл, ами и се снимал за спомен с хористите към храма „Св. Василий Блажени“ на Червения площад в Москва. Не ми се мисли каква драма ще е това за родните грантаджии и техните кухоглави симпатизанти. Още не са преживели Роджър Уотърс, та сега и това...     Ревнивецът, изнасилил с дръжка на бейзболна бухалка доцент, заяви в съда, че съжалява за стореното – не искал да убива жертвата си, а само да я сплаши. А съучастничката му пък продала синджира на убития, от когото искала да й помогне безвъзмездно да я уреди по втория начин да запише повторно магистратура. Че убиецът и съучастничката му са от един дол дренки е ясно. Търкулнало се гърнето, та си намерило похлупачето. Който търси, намира. Да се надяваме, че ревнив Илия няма да срещне същото отношение в затвора. Че и там стават грешки.         Лидерът на една партия, дето си остана в чакалнята на последните избори, ръси мъдри мисли за „чакалнята на чакалнята“. Гордият фермер с брадата дава експертно мнение за разчистване на обори. А може би Христо Иванов трябва да се погрижи първо за собствения си обор, преди да дава консултации кое как се прави. Музикален поздрав за успешния лидер и още по-успешен ексминистър с песента „Изкарай, Гано, говедата“.     Над 500 фермери животновъди от цялата страна се събраха на национален протест на главния път София – Варна край Велико Търново. За разлика от преждеговорившия брадат фермер, който и от това разбира, колкото и от всичко останало, тук претенциите са основателни и си заслужава да бъдат чути. Изкупната цена на млякото от левче за литър е подигравка. Ако никой не иска да чуе фермерите, нека Пенка да им е говорител. Тя поне доказа, че умее да си защитава правата.     Телефонен звън. Директорът на цирка вдига: - Добър ден, мууу, аз съм говореща крава, мууу, търся си работа... Директорът хлопва ядосан слушалката. След малко отново се звъни: - Аз съм говореща крава, муу, тър... Връзката отново прекъсва. Разнася се трето позвъняване: - Абе, пе*ераст, я не ми затваряй! Знаеш ли колко трудно те набирам с копито.     Съвет към „разбирачите“ от „Да(й), България“ - ако не знаете как да отличите бика от кравата, вгледайте се в муцуната. Усмихва ли се, значи доите бика.      ", "date": "2018.07.13", "title": "Седмичен мониtоринг  (9 – 13 юли)"}
{"url": "https://www.monitor.bg:443/bg/a/view/ns-otvarja-vrati-za-denja-na-konstitucijata-105397", "text": "Парламентът ще отвори врати за посетители на 14 юли 2018 г., събота, по повод годишнината от приемането на Конституцията на Република България от Седмото велико народно събрание. Денят на отворени врати ще започне в 10.00 часа и ще продължи до 16.00 часа. Гостите на парламента ще могат да видят оригинала на съвременната българска Конституция, както и фотоизложба със знакови моменти от приемането на Основния закон. Първите посетители ще бъдат посрещнати от председателя на Народното събрание Цвета Караянчева. Гражданите ще могат да разгледат сградата на парламента, пленарната зала на Народното събрание, както и постоянната експозиция, свързана с историята на законодателната институция.  ", "date": "2018.07.13", "title": "НС отваря врати за деня на Конституцията"}
{"url": "https://www.monitor.bg:443/bg/a/view/djip-hamyr-vozil-uesli-snajps-prodavat-v-nesebyr-105402", "text": "Луксозен джип \"Хамър\", за който се твърди че е возил Уесли Снайпс и Майкъл Джексън се продава в Несебър. Возилото е модел Н2 и според публикуваната обява е навъртяло едва 107 000 км. за 10-годишната си възраст.  Под капака на мощния звяр са скрити 382 конски сили. Машината е оборудвана с всички възможни екстри, сред които камера за обратно виждане, бордови компютър, навигационна система, автопилот и кожен салон от естествена напа. Обявата е пусната от името на \"Тренд ауто\" с адрес в гр. Несебър, но в търговския регистър такава фирма няма. \"В процес на регистрация сме и името на компанията още не вписано\", обясни собственикът на фирмата, представил се като Георги Иванов. По телефона той гарантира, че зваздната история на джипа си е съвсем истинска. \"Джипът е купен преди около година от германска фирма, чиято дейност е да предоставя лимузини и други луксозни автомобили под наем при посещения на знаменитости в страната. Два дни преди да купя този \"Хамър\", той бе нает от холиведската звезда Уесли Снайпс. Това ми казаха от компанията, която е лидер в този бранш. Същият джип е ползвал и Майкъл Джексън през 2009-та година, както и много други знаменитости. Ако не вярвате, обадете с в немската фирма и питайте - те ще ви потвърдят\", убеден е продавачът Иванов. Той уточни, че возилото е с бургаска регистрация и е било карано съвсем малко у нас. В момента по документи се водело на частен собственик, приятел на продавача. Цената, която чорбаджията иска за мощния звяр е 89 000 лева. Единственият минус на возилото за родните ширини и вкусове е че гори като ракета. Проблемът обаче е бил предвидливо решен и продавачът бързо го преоборудвал с газов инжекцион, който да пести пари за гориво.", "date": "2018.07.13", "title": "Джип \"Хамър\", возил Уесли Снайпс, продават в Несебър"}
{"url": "https://www.monitor.bg:443/bg/a/view/studentyt-ot-moldova-vzrivil-bankomat-iskam-u-doma-105389", "text": "\"Искам да ме пуснете у дома. Няма къде да бягам. Нямам документи. Мога да наема квартира,в която да живея с майка ми. Тя пристигна от Молдова в Бургас\". Това заяви пред районния съд в Пловдив обвинения за взривения банкомат в пловдивския район Тракия молдовец Евгени Недялков. От пос терминала бяха откраднати 215 000 лева, а съучастникът му Михаил успя да избяга в Молдова. Двамата са се придвижвали с две коли - Фолксваген и БМВ. В бавареца, след ареста на Евгени, били открити обгорели 210 лв. В съдебната зала стана ясно още, че е издирван за над 5 престъпления в Молдова. Студент е втори курс по право в град Комрад.", "date": "2018.07.13", "title": "Студентът от Молдова, взривил банкомат: Искам у дома"}
{"url": "https://www.monitor.bg:443/bg/a/view/evrokomisijata-izvadi-objasnenie-za-strannoto-povedenie-na-unker-105396", "text": "Говорител на Европейската комисия съобщи, че председателят на институцията Жан-Клод Юнкер е имал спазми от ишиаса си, когато се появи в сряда вечер на обществено събитие, неспособен да се държи на краката си. По думите на говорителя Юнкер изпитвал силни спазми. Юнкер е благодарен на премиерите на Холандия Марк Рюте и на Португалия Антониу Коща за оказаната подкрепа. Юнкер взима лекарства и се чувства по-добре, увери говорителят. По неговите думи председателят на ЕК ще продължи да работи усилено, както от началото на обществената си кариера. На никого не пожелавам да изпитва подобна болка, добави говорителят и съобщи, че в следващата седмица Юнкер се отправя на посещения в Пекин, Токио и Мадрид. Ден преди това кадрите с Юнкер, който се залива от смях и се затруднява да ходи и дори да стои изправен, са на челните страници на водещи медии по света. Кадрите са от церемонията около официалната вечеря на ръководителите на страните от НАТО в Брюксел. Говорителят определи предположенията, че Юнкер е пиян в този момент, като \"безвкусица\", обидни, нечестни. Той поясни, че на вечерята болките на Юнкер отшумели. Юнкер не е смесвал алкохол с обезболяващи средства или поне на мен не ми е известно, честно казано, добави говорителят.", "date": "2018.07.13", "title": "Алкохол или ишиас? Еврокомисията извади обяснение за странното поведение на Юнкер"}
{"url": "https://www.monitor.bg:443/bg/a/view/kejti-peri-zagubi-3-miliona-posledovateli-v-tuityr-105394", "text": "Поп звездата Кейти Пери загуби близо 3 милиона от последователите си в най-популярната социална мрежа отвъд океана – Туитър. Причина за това се оказа новата политика на платформата – да закрие всички „замразени“ или неизползвани профили. Чистката в Туитър започна вчера, а оттогава феновете на певицата се стопиха от 109,6 милиона на 106,8 милиона. Изпълнителката на I Kissed A Girl е звездата с най-много фенове в социалната мрежа. Тя е на първо място и по брой загубени последователи. Следва я Джъстин Бийбър, чийто запас от почитатели в Туитър падна с 2 милиона. Тейлър Суифт пък се сбогува с 1,8 милиона последователи. Сред другите звезди, които бяха засегнати от промените в мрежата, са Риана, Барак Обама и др.", "date": "2018.07.13", "title": "Кейти Пери загуби 3 милиона последователи в Туитър"}
{"url": "https://www.monitor.bg:443/bg/a/view/tyrsim-pari-za-oshte-3-jazovira-105392", "text": "В следващите 7-8 години за няколко ключови язовира в страна трябва да се осигури финансиране, заради задълбочаване на проблема с недостига на питейна вода. Сред тях са язовирите \"Нейковци\", \"Кюстендил\", \"Черни Осъм\". Това каза на парламентарния контрол днес строителният министър Николай Нанков. „За язовир \"Нейковци\" има изготвен технически проект, внесен през май в министерството и приет от техническия експертен съвет в началото на юли. Строителството на обекта, пречиствателната станция за питейни води и прилежащата към съоръжението инфраструктура отпадна през 2014 г. от споразумението със Световната банка за финансиране по различни причини, сред които и забавяне на процедури. При осигуряване на бъдещо финансиране от СБ за следващ период, за което има индикации, Министерството ще разполага с техническата документация за издаване на разрешението за строеж и за изготвяне на тръжни документи за провеждане на обществена поръчка за избор на строител“, уточни министърът. В отговор на друг депутатски въпрос Николай Нанков каза, че с решение на правителството от 2017 г. Агенцията \"Пътна инфраструктура\" има ангажимент към поддържане на 2959 километра републикански пътища, основно от TNT-мрежата, от различни класове, за улесняване на военната мобилност. От тях магистралите са 882 километра.", "date": "2018.07.13", "title": "Търсим пари за още 3 язовира"}
{"url": "https://www.monitor.bg:443/bg/a/view/malko-selo-nasred-v-balkana-pravi-fest-na-sharenata-cherga-105382", "text": "Фестивал на шарената черга ще се проведе тази събота за четвърти път в еленското село Блъсковци, където постоянно живеят едва 40 души, но пък са запазили ръчно тъкани и боядисани  черги и килими отпреди век и половина. Фестивал на шарената черга ще се проведе тази събота за четвърти път в еленското село Блъсковци, където постоянно живеят едва 40 души, но пък са запазили ръчно тъкани и боядисани  черги и килими отпреди век и половина. По думите на кметският наместник Катя Цветкова , която е и секретар на читалище „Съгласие  2014 година“ специално за проявата ще пристигне със собствения си стан майсторка от Горна Оряховица, уменията си щяла да покаже и най-възрастната блъсковка , каращата 88-та си година баба Анка. „Очакваме към 250-300 гости от близко и далеко, и повече да пристигнат – място ще има за всички. Селото ни е мъничко, но пък е китно, а сега природата го е разкрасила допълнително…“, любезно отправи покана  наместничката, която е на този си пост вече шеста година и е сред радетелите за възстановяването на културното огнище. По думите й специално за фестивала щял да отвори вратите си наскоро обновения православен храм „Свети великомученик  Димитрий“, който е изграден през далечната 1860 година. Името на Блъсковци според местните произлиза от  падащите често гръмотевици, които в тукашния диалект се наричат „блъска“, селото е средишно за десетина махали в околностите, сред тях е и Марафелци, където само две семейства се грижат за съхранени в автентичния си вид 25 къщи, съградени преди повече от 2 века.Махалата е кръстена на мома на име Мара, която избягала  в планинското усое , за да се спаси от потурчване, всяка година на Петдесятница се прави курбан в нейна памет и свещенник отслужва литургия пред каменен кръст в местността Черковище.", "date": "2018.07.13", "title": "Малко село насред в Балкана прави фест на шарената черга"}
{"url": "https://www.monitor.bg:443/bg/a/view/obsyjdat-s-premiera-borisov-kak-da-zadyrjat-decata-v-uchilishte-105383", "text": "Специална среща, посветена на проблемите около задържане и по-цялостния обхват на децата в училище с участието на премиера Бойко Борисов ще се проведе на 18 юли в София,съобщи министърът на образованието Красимир Вълчев, който откри дискусионен форум по темата на територията на курорта Старозагорски минерални бани. Специална среща, посветена на проблемите около задържане и по-цялостния обхват на децата в училище с участието на премиера Бойко Борисов ще се проведе на 18 юли в София,съобщи министърът на образованието Красимир Вълчев, който откри дискусионен форум по темата на територията на курорта Старозагорски минерални бани. Участие в него вземат експерти от националната асоциация на общините, зам. кметове на областни градове и началници на регионалните управления по образованието. Основната тема на форума е механизмът за съвместната работа на институциите по обхващане и задържане в образователната система на деца и ученици в задължителна предучилищна и училищна възраст. „Съвместната работа на институциите по Механизма има ефект, но сме далеч от желания резултат.“, коментира министър Вълчев . Анализът показал , че имало три основни причини децата да не посещават училищата. На първо място е  миграцията, на второ - липсата на отношение към образованието от страна на възрастните и чак на трето – липсата на достатъчно средства в семействата. ОТ МОН са категорични, че обхватът на децата ще бъде сред най-важните показатели при оценка на учебните заведения.", "date": "2018.07.13", "title": "Обсъждат с премиера Борисов как да задържат децата в училище"}
{"url": "https://www.monitor.bg:443/bg/a/view/serena-na-pobeda-ot-legendata-kort-105400", "text": "Серена Уилямс ще спори днес за 24-ата си титла в 30-ия си финал от турнири от Големия шлем. Тя стигна до финала на „Уимбълдън“ след победа с 6:2, 6:4 над Юлия Гьоргес и ще играе за трофея срещне Ангелик Кербер (Гер). Двете бивши номер 1 в смета играха една срещу друга във финала и през 2016 г., когато победата отиде на сметката на Уилямс. Ако спечели трофея отново, Серена ще изравни по брой титли от Шлема легендата Маргарет Корт. „Това е лудост. Изобщо не съм очаквала, че ще играя на финал в Шлема толкова рано след завръщането ми на корта, призна след успеха си американката. За нея това бе първи полуфинал в Големия шлем, след като подобри рекорда на Щефи Граф за титли в Откритата ера през 2017-та на Australian Open. Относно съперничката си на финала, който ще е неин 10-и на „Уимбълдън“, Серена също не спести похвали. \"Мисля, че играе наистина много добре. В началото на турнира може би нямаше много хора, които да гледат към нея. Повярвайте ми, знам колко много иска да излезе и да спечели. Аз също. Мисля, че и за двете ни това ще бъде като последен мач. Ще бъде наистина добър финал. Да се надяваме, че и резултатът ще бъде добър\", добави Серина. Ангелик Кербер пък ще се опита за втори път да спечели трофея в Лондон след неуспеха преди 2 години. \"Наистина съм горда, че се завръщам на финал на „Уимбълдън“, особено, след като през миналата година нещата не се развиха, както би ми се искало. Да бъда тук отново, това беше моята цел, когато стартирах сезона\", коментира Кербер след успеха над Йелена Остапенко в полуфиналите. Германката е единствената тенисистка, която през този сезон е достигала до втората седмица на всички изиграни турнири от Големия шлем - в Австралия стигна полуфинал, а на \"Ролан Гарос\" игра четвъртфинал. Сега е на финал в \"Ол Инглънд Клъб\".", "date": "2018.07.13", "title": "Серена на победа от легендата Корт"}
{"url": "https://www.monitor.bg:443/bg/a/view/bylgarskite-matematici-i-informatici-zavouvaha-13-medala-105381", "text": "Българските отбори по математика и информатика се завърнаха от Румъния с 4 златни, 7 сребърни и 2 бронзови медала. Един златен, три сребърни и един бронзов медала и почетна грамота завоюваха участниците от българския отбор на 59-тата Международна олимпиада по математика, която се проведе от 3 до 14 юли в гр. Клуж-Напока, Румъния. Златен медал завоюва Борислав Антов от СМГ „Паисий Хилендарски“, а трите сребърни медала получиха Кирил Бангачев от СМГ, Константин Гаров от ППМГ „Акад. Н. Обрешков“- Бургас, и Иван-Александър Мавров от СМГ. Бронзовият медал бе за Атанас Динев от ППМГ „Акад. Н. Обрешков“ - Бургас , а почетна грамота бе връчена на Кристиян Василев от ПЧМГ – София. В отборното класиране България е на 21-во място, но в класацията на страните от Европейския съюз страната ни се нарежда на пето място. В най-престижното състезание по математика българските математици решава задачи заедно с 615 младежи от 109 страни. Ръководители на отбора са проф. дмн Петър Бойваленков (ИМИ-БАН), проф. дмн Емил Колев (ИМИ-БАН) и Александър Иванов. Отборите по информатика от Младежката Балканиада по информатика (JBOI) и Балканиадата по информатика (BOI) се окичиха с три златни, четири сребърни и един бронзов медал. Те се проведоха от 7 до 13 юли 2018 г. в град Тимишоара, Румъния. С тези успехи България е на първо място по медали при младежите и на второ място при учениците старшата възраст. На Младежката Балканиада златни медали завоюваха Виктор Кожухаров от ПМГ \"Баба Тонка\"- Русе, и Андон Тодоров от СМГ. За доброто си представяне Георги Петков от СМГ получи сребърен медал, а Константин Каменов от СМГ – бронзов. Ръководители на отбора, участвал в Младежката Балканиада, са доц. Пламенка Христова, преподавател в Русенския университет, и Петър Петров – ръководител на школа в СМГ- София. На Балканиадата старша възраст златен медалист стана Александър Кръстев от МГ \"Д-р Петър Берон\"- Варна, а трите сребърни медали бяха за Виктор Терзиев от СМГ, Мартин Копчев от ПМГ \"Акад. Иван Гюзелев\"- Габрово, и Радослав Димитров от МГ \"Акад. Кирил Попов\"- Пловдив. Ръководители на отбора за Балканиадата са Емил Келеведжиев от Института по математика и информатика при БАН и Руско Шиков – ръководител на школа към ПМГ „Атанас Радев“ – гр. Ямбол.", "date": "2018.07.13", "title": "Българските математици и информатици завоюваха 13 медала"}
{"url": "https://www.monitor.bg:443/bg/a/view/ilija-carski-otkaza-dve-ralita-105380", "text": "Автомобилният ас Илия Царски и неговият тим „Автоцар“ отказаха да участват в следващите два кръга от планинския шампионат - „Раховец - Лясковец“ и „Шипка – Дамасцена“. По този начин той отпада от битката за титлата, а основна причина за решението е назначението на Николай Мончев за спортен комисар на първото и директор на второто състезание. Именно Мончев бе в основата на скандалите на миналогодишното рали към връх Шипка. В крайна сметка през февруари лицензът му бе отнет за една година, но въпреки това той отново се появява като фактор в стартове, които са под шапката на БФАС. „Аз и екипът ми искаме да си спестим отново куп разправии, както стана преди година. Притесняваме се, че отново можем да станем мишена на злонамерените и некомпетентни действия от страна на Мончев. За мен титлата не е от такова значение, колкото правдата отново да възтържествува“, заяви Царски.", "date": "2018.07.13", "title": "Илия Царски отказа две ралита"}
{"url": "https://www.monitor.bg:443/bg/a/view/godejar-piroman-se-razmina-s-uslovna-prisyda-105384", "text": "С условна присъда се размина 26-годишен жител на старозагорското село Горно Ботево, който застана пред Темида по обвинение в подпалване къщата на своя съселянка. С условна присъда се размина 26-годишен жител на старозагорското село Горно Ботево, който застана пред Темида по обвинение в подпалване къщата на своя съселянка. Инцидентът, при който е изгорял домът и прилежащите стопански постройки на Анка Ж. е станал през нощта на 4 срещу 5 август м.г.след шумен скандал по време на годеж. Видимо пияните годежари влезли в жесток спор дали доведената от съседно село невяста е „първа“ или „втора употреба“. За броени минути вербалната разпра прераснала в юмручна схватка, при която пострадали двамата братя на Йордан Б. Младият мъж решил да отмъсти на виновните и след края на тържеството напълнил туба с бензин, качил се на покрива на къщата и драснал клечката кибрит. Само бързата намеса на пожарникарите от  Стара Загора предотвратили разрастването на огнището, пламъците били спрени на метри от съседните жилища. Според съдебната експертиза огънят е нанесъл щети за близо 20 бона – покрив, обзавеждане и домашни животни, които били изпепелени. Изпълнението на наказанието „затвор за срок от 2 години и 8 месеца“ е отложено за срок от 4 години. Снизходителността на съдебния състав е заради чистото минало на осъдения , готовността му да възстанови пораженията и факта, че съвсем наскоро му се родило бебе.", "date": "2018.07.13", "title": " Годежар – пироман се размина с условна присъда"}
{"url": "https://www.monitor.bg:443/bg/a/view/razvraten-cvetnokoj-sveshtenik-prebi-revniv-italianec-v-kremona-105388", "text": "Цветнокож католически свещеник разби носа на ревнив италианец от намиращия се източно от Милано град Кремона и го прати за седмица в болница. Вместо да се оплаче в полицията и даде побойника в расо на съд, набитият уведомил за случая областния владика на Ломбардия. Само няколко дни по-късно божият служител бил изгонен от поверената му епархия и бил пратен да се утешава в манастир, най-вероятно в Африка. Що се отнася до побоя, то той станал на паркинга до МОЛ-а на Кремона. Италианецът, който бил разведен с родилата му две деца палава сънародничка, продължавал да я ревнува и да я следи навсякъде. Трийсет и пет годишната жена дори се била оплакала в полицията, че бившият й я преследва постоянно и той бил предупреден повече да не я задиря. Да, ама ревнивецът не се усмирил и завчера вечерта пипнал попчето и бившата му да се съвкупляват в автомобил, паркиран в тъмен ъгъл на подземния гараж на МОЛ-а. Толкова бил ядосан, че успял да счупи с юмрук прозореца на предната врата на колата и да я отвори. Полуголото чернокожо попче веднага излязло навън и много, много не се замислило преди да нанесе няколко жестоки удара в лицето на италианеца. Той обаче не му отвърнал с юмруци, а повикал полицията, която сварила свещеника по долни гащи, а любовницата му – така, както майка я родила. После „на топло“ за една нощ били прибрани двамата прелюбодейци, а ревнивецът бил откаран в местната болница за лечение.", "date": "2018.07.13", "title": "Развратен цветнокож свещеник преби ревнив италианец в Кремона"}
{"url": "https://www.monitor.bg:443/bg/a/view/zadyrjaha-roden-sutenior-v-syrbija-razmina-se-s-uslovna-105387", "text": "Задържан по силата на европейска заповед в Сърбия старозагорец сключи споразумение с наблюдаващия делото за сутеньорство прокурор и се размина с условна 28-месечна присъда. 63 – годишният Анто М., който от години живее в чешката столица Прага е бил обявен за издирване по досъдебно производство отпреди 6 години. Задържан по силата на европейска заповед в Сърбия старозагорец сключи споразумение с наблюдаващия делото за сутеньорство прокурор и се размина с условна 28-месечна присъда. 63 – годишният Анто М., който от години живее в чешката столица Прага е бил обявен за издирване по досъдебно производство отпреди 6 години. В хода на разследването станало ясно, че заралията многократно през периода 2004-2008 е набирал и транспортирал за Чехия и Гърция мургави жрици, които „работели“ за своя и негова сметка по аутобаните. Свидетелски показания обаче са взети само от две „труженички“, ямболийката  Айсел Д. и родената в град Николаево Радка А., които твърдели че мъжът е използвал затрудненото им материално положение, за да ги накара да извършват развратни действия. Заповедта за задържането на Анто го застигнала при пресичане на унгаро-сръбската граница на 17 април т.г. Близо два месеца старозагорецът прекарал в сръбски затвор докато бъде екстрадиран в родината. Зад решетките в родния си град възрастният мъж решил да признае вината си и да поиска споразумение, по силата на което изпълнението на наказанието му е отложена за следващите 3 години и 6 месеца. Преди да излезе на свобода той е платил и глоба в размер на 4 000 лв, става ясно от съдебният протокол, подписан на 12 юли.Според запознати и към момента разпитваните „жрици“ продължават да се „трудят“ в чужбина, но под закрилата на друг „патрон“.", "date": "2018.07.13", "title": "Задържаха роден сутеньор в Сърбия, размина се с условна"}
{"url": "https://www.monitor.bg:443/bg/a/view/danija-ni-vyrna-kradec-izdirvan-8-godini-zadyrjaha-go-pod-straja-105378", "text": " Варненския окръжен съд уважи искането на Окръжната прокуратура и задържа под стража издирвания от 8 години с ЕЗА Сюлейман С., който ни бе върнат от Дания. Той е обвиняем за кражба на златни накити за близо 200 000 лева, което е престъпление в особено големи размери, представляващо особено тежък случай, извършен в условията на опасен рецидив. Мъжът е издирван с европейска заповед за арест, издадена от Окръжната прокуратура във Варна. Задържан бил на територията на Кралство Дания, като съдебните им власти са разрешили предаването му на българските им колеги с цел провеждане на разследване на Окръжния следствен отдел по досъдебно производство, водено срещу него и други лица. 59-годишният престъпнк е бил привлечен задочно като обвиняем за кражбата на златни накити от частен дом в Долни чифлик, извършена след предварителен сговор и чрез използването на МПС и техническо средство на 25 юли 2010 година от петима души. Стойността на откраднатите златни накити възлиза за 196 392 лева,  като за подобно наказание по член 196 „а“ НК предвижда лишаване от свобода от 10 до 20 години и конфискация на цялото или на част от имуществото на виновния. От съда уточняват, че Сюлейман бил установен и задържан с европейска заповед за арест преди няколко години в Германия. Съдът в Бремен обаче отказал да го предаде на българските съдебни власти, като се позовал на лошите условия във варненския затвор. Мъжът е осъждан седем пъти, показва още досието на престъпника.", "date": "2018.07.13", "title": "Дания ни върна крадец, издирван 8 години. Задържаха го под стража "}
{"url": "https://www.monitor.bg:443/bg/a/view/pravim-ograda-po-granicata-s-rumynija-sreshtu-svinskata-chuma-105385", "text": "България възнамерява да изгради преграда на сухопътната си граница с Румъния, като тя ще бъда от типа на електропастирите във фермите. Това решиха на извънредна среща експерти от земеделското министерство и ветеринарните власти. Тези заграждания са се захранват със слаб ток и при допира й с нея животните се връщат обратно, обясниха за „Монитор“ от ведомството. Преградата е една от мерките срещу навлизането на африканска чума по свинете у нас. Решението за преградното съоръжение е само идея като в следващите дни ще се обмисля как точно да изглежда то, уточняват експертите. Целта е да се предотврати навлизането на диви свине у нас от Румъния, където вече има огнища на африканска чума по свинете. Днес бе съобщено, че по покана на БАБХ в понеделник у нас ще дойде комисия на Главна дирекция „Здравеопазване и политика за потребителите“ (SANTE) на ЕК. Целта е на място да се установи дали мерките, предприети от българските власти за неразпространение на чумата по дребния рогат добитък, съответстват на изискванията, разпоредени в европейското законодателство. В парламента днес земеделският министър Румен Порожанов каза, че следващата седмица ще започне изплащането на обезщетенията за животните, които бяха евтаназирани в селата Кости и Воден. По думите му първите обезщетения ще са по цени, които са изключително разумни. „По най-бързия начин ще организираме оценката и на животните, които за съжаление през тези дни трябва да бъдат евтанизирани“, обясни Порожанов. „Средната цена, която се получава за обезщетение е 225 лв. За овцете, които не са по селекционен контрол, оценката е по наредба. Вчера я върнах за ревизия, за да бъдат защитени пострадалите животновъди. Средната стойност няма да бъде по-малко от 150 лв.“, поясни министърът. „Унищожаването на заразените и контактни животни в огнищата на чума по дребните преживни животни в село Воден и село Кости е разпоредено със заповед на изпълнителния директор на БАБХ. В село Воден, област Ямбол, са унищожени 1398 дребни преживни животни. Унищожените животни са собственост на 21 фермера. В село Кости, област Бургас, са унищожени 538 дребни преживни животни, собственост на 7 фермера“, каза Порожанов. Той допълни, че пострадалите земеделски стопани в засегнатите общини на област Ямбол и област Бургас ще бъдат компенсирани и чрез минималната помощ de minimis в размер на 25 лв. за овце майки и кози майки. Ставките са формирани на база прогноза, нереализиран остатък сурово мляко по средна пазарна цена“, каза министърът. По думите му първоначалната оценка е била 20 лв. на животно, но са решили 25 лв. „Това ни е един от споровете с протестиращите овцевъди днес, които искат да има 40 лв. компенсация, което смятаме за нереалистично“, допълни министърът на земеделието.", "date": "2018.07.13", "title": "Правим ограда по границата с Румъния срещу свинската чума"}
{"url": "https://www.monitor.bg:443/bg/a/view/spasiha-18-godishen-belgiec-s-hipertonichna-kriza-v-rila-105367", "text": "18-годишен белгиец колабира в Рила и вдигна на крак планинските спасители от Благоевград. Момчето е било с група от 27 млади туристи и е трябвало да достигнат до хижа „Иван Вазов“. „Групата е успяла да се изкачи на 900 метра над Рилския манастир. Там терена е изключително труден и наклонен. Отделно от това младежът е страдал от високо кръвно и това е довело до влошаване на здравословното му състояние“, обявиха участници в спасителната акция. Сигналът за припаднал турист е подаден малко след 15 часа в четвъртък. Именно тогава планински спасители от Благоевград потеглят към Рила, за да окажат първа помощ на момчето. Часове по-късно – около 23 часа, спасителите откриват белгиеца, който е бил контактен, но се е оплаквал от силни болки в главата и корема. „Веднага му дадохме хапче и в момента, в който се почувства по-добре поехме обратно надолу. Когато достигнахме до хижа „Пчелина“, там ни чакаше линейка на Спешен център - Рила. Доколкото знаем след това момчето е прегледано и освободено от медиците в добро здравословно състояние“, обявиха още участници в акцията. Те бяха категорични, че 18-годишният младеж не е от белгийската група скаути, които само преди дни изоставиха пострадал младеж в планината. В този случай при получилия хипертонична криза турист са останали две момичета, а останалата част от групата е продължила по маршрута за Седемте рилски езера. „Все повече чуждестранни туристи посещават Рила планина. Те обаче подценяват условията там, тръгват недобре екипирани и това води до подобни инциденти. В рамките на по-малко от седмица това е втора подобна спасителна акция. По чудо до този момент не се е стигнало до някоя драма. Нашия апел към всички е да не подценяват планината и да бъдат внимателни при предприемането на подобни походи“, призоваха спасители от планинската спасителна служба.", "date": "2018.07.13", "title": "Спасиха 18-годишен белгиец с хипертонична криза в Рила"}
{"url": "https://www.monitor.bg:443/bg/a/view/lyskat-centyra-v-sofija-vdigat-kolite-105386", "text": "В София започна лятното почистване на централните улици, а при необходимост пречещите коли, ще бъдат вдигани принудително. От Столичната община обясниха, че до 24 юли в центъра поетапно ще се затварят улици, за да бъдат измити. Подготовката за почистването вече започна с разлепване на информация кои карета и кога ще бъдат затворени. Също така екипи на Столичния инспекторат почистиха шахтите, за да могат да поемат цялата вода, която ще бъде използвана, за да светнат улиците. Ако гражданите не са разбрали, че ще им бъде измита улица и не са си преместили колата, тя ще бъде принудително преместне, но собствениците няма да се глобяват. „Гражданите трябва да знаят, че след като автомобилът им е преместен, могат да получат информация къде се намира или в Районно управление на СДВР, или да позвънят на телефон 0700 13 233 - Оперативният център на Центъра за градска мобилност. Така те могат да получат информация къде е преместен автомобилът им\", обясниха от инспекторатът. Успоредно с миенето, ще бъдат почистени и строителните отпадъци в участъците, както и всички предмети, които загрозяват облика на столицата.", "date": "2018.07.13", "title": " Лъскат центъра в София, вдигат колите"}
{"url": "https://www.monitor.bg:443/bg/a/view/samoubiec-shokira-centyra-na-haskovo-sys-skok-ot-18-metra-visochina-105368", "text": "Млад мъж на 35 години се самоуби и шокира десетки минувачи, след като скочи от шестия етаж на блок на бул. „Раковски“ 15. Скочилият за последен път Антон живеел със семейството си в апартамент в блока на централния булевард „Раковски“ 15. Жилището е на 4-и жилищен етаж, но отдолу има и два етажа магазини. Антон бил в тежка депресия. От няколко години бил много зле психически, подтиснат и отчаян,казаха съседи от блока. Имал жена и малко дете, живеели заедно с майка му. Антон изчакал близките му да излязат и да остане сам. Тогава предприел фаталния скок за ужас на семейството си. Според съседи, психическите му проблеми започнали след баща му преди време загинал в автомобилна катастрофа. Мъжът комуникирал рядко с някого, освен с близките си. Не си пиел предписаните му от лекарите медикаменти, криел хапчетата или ги изхвърлял. Трагедията споходи семейството му около 10 часа в петък. Предполага се, че младият мъж е скочил от около18 метра височина. Съпругата му, малкото им момиченце и майка му станаха свидетели на вдигането на тялото. Полицията ще разследва версията за самоубийство, както и всички останали. Първата изглежда най-вероятно защото депресираният мъж е бил сам в жилището преди да предприеме фаталната стъпка.", "date": "2018.07.13", "title": "Самоубиец шокира центъра на Хасково със скок от 18 метра височина  "}
{"url": "https://www.monitor.bg:443/bg/a/view/sled-5-godini-zastigame-es-po-legalna-ikonomika-105369", "text": "След 5 години, през 2022 г. България ще достигне ниво на икономиката „на светло“ и делът й ще достигне 87%, какъвто е средният дял в Общността в момента. Това прогнозираха от Асоциацията на индустриалния капитал в България (АИКБ) днес по време на поредното представяне на композитния индекс \"Икономика на светло\". За 2016 г. се отчита дял от 71,71 на сто на законния бизнес, докато през 2017 г. индексът е нараснал до 74,78 на сто. За миналата година делът на сивата икономика намалява с 3,07 на сто и достига ниво от 25,22% при 28.29 на сто през 2016 г. Според проф. Стефан Петранов, ръководител на екипа, създал индекса, уточни, че делът на „сивата“ икономика отговаря на този в БВП. Председателят на УС на АИКБ Васил Велев, припомни че през 2010 г., когато започва изследването, процентът на сивата икономика, измерена по този начин, е бил 35 на сто. Секторите \"туризъм\", \"строителство\", \"селско стопанство\", \"търговия\", \"услуги\" бяха отчетени значими стойности на сивия сектор, за разлика от \"машиностроенето\", \"енергетиката\", \"електроника\", \"електротехника\" и \"металургия\". „Сега колкото е по-голямо предприятието, толкова е по-малка вероятността за сиви практики. Същото важи и за доходите - колкото един сектор е по-рентабилен и с високи възнаграждения, по-рядко се срещат сиви практики“, обясни Велев. Причини за положителните тенденции на намаляване на дела на сивата икономика са финансовата и икономическата стабилност, мерките за подобряването на бизнес средата и ръстът на световната икономика, което се отразява в увеличаване на обема на износа. Липсата на работна ръка, на реформи в ключови сектори - \"здравеопазване\", \"защита на конкуренцията\", \"правосъдие\", \"вътрешен ред и сигурност\", както и новото административно повишаване на минималната заплата, са сред причините, задържащи засилването на положителните тенденции в изменението на индекса, според изследването. Принос към тази тенденция имат и световните търговски конфликти, очертаващите се тенденции \"Европа на две скорости, продължаващите санкции на ЕС срещу Русия. Според Васил Велев перспективите за влизането ни в Еврозоната ще ускорят намаляването на дела на „сивата“ икономика у нас. Той припомни, че в договора за приемането ни в ЕС е записано, че България ще стане член на валутния съюз по курса на лева към еврото, който е и в момента. По думите му след дългите години на валутен борд у нас при въвеждане на еврото у нас няма опасност от покачване на инфлацията.", "date": "2018.07.13", "title": "След 5 години застигаме ЕС по легална икономика"}
{"url": "https://www.monitor.bg:443/bg/a/view/otkriha-unikalna-kryshtelnja-v-misionis-105371", "text": "Уникална кръщелня, където последователите на апостол Андрей Първозвани са кръщавали езичниците в днешна Североизточна България, бе разкрита в античния и средновековен град Мисионис край Търговище. Сензационната находка обяви историкът проф. Николай Овчаров. „Вече имаме поредното доказателство за покръстването на земите на Североизточна България през V-VІ в. В Мисионис бе разкрит уникален за цялата християнска цивилизация паметник – пристроен към огромната епископска базилика баптистерий (кръщелня), където възрастните езичници са приемали новата вяра от последователите на апостол Андрей“, подчерта Овчаров. Ученият припомни, че уникалното култово съоръжение е разкрито за първи път от неговия баща, покойния проф. Димитър Овчаров, през далечната 1964 г. Тогава обаче не е имало условия за неговото съхранение и той е бил принуден да го затрупа отново с пръст. „Ето че днес заедно с моя колега Ангел Конаклиев показваме на света една от първите кръщелни в Европа“, отбеляза проф. Овчаров. Баптистерият представлява четириъгълно помещение с размери 2,20 на 2,50 м, чийто под е покрит с напълно запазена настилка от керамични плочи. В центъра му е писцината (кръщелният басейн). Той е с формата на четирилистна детелина със заоблени краища. Съоръжението е дълго 1,20 м и дълбоко 1,00 м. Изградено е изцяло от тухли. При кръщението възрастните езичници са се потапяли във водата, слизайки по стълбището от запад и вече приели християнството са се изкачвали по другата стълба на изток. Разкритият в Мисионис паметник е една от най-добре запазените раннохристиянски кръщелни в света. За съжаление и той не е подминат от варварските действия на иманярите през 90-те години на миналия век. Тогава те проникват в дълбочина и разрушават едно от стълбищата на басейна. Сега археолозите се надяват с помощта на Община Търговище и на спонсори той да бъде напълно възстановен и експониран за любителите на културно-историческия туризъм.    ", "date": "2018.07.13", "title": "Откриха уникална кръщелня в Мисионис"}
{"url": "https://www.monitor.bg:443/bg/a/view/dadoha-na-syd-myj-kral-pari-ot-cyrkva-105372", "text": "Мъж, крал пари от църква, отива на съд, съобщиха от прокуратурата във Велико Търново. Обвинението срещу Й. И. е за това, че в периода от 17 до 26 януари 2018 г. отнел 340 лева, собственост на църквата „Света Марина“. За десетина дни мъжът три пъти посещавал църквата и използвайкиневниманието на клисарката бъркал в чекмеджето на пангара през прозорчето на гишето и вземал от парите. Така първият път той задигнал 50 лв., след това 80, а накрая два пъти по 100 и 110 лв. Липсите били установени при ревизия, а при преглед на записите на видеокамерите бил установен и извършителят, който крадял парите. Предстои насрочване на делото за разглеждане от съда.", "date": "2018.07.13", "title": "Дадоха на съд мъж,  крал пари от църква"}
{"url": "https://www.monitor.bg:443/bg/a/view/jandarmerija-i-policija-okupiraha-kustendilsko-105379", "text": "Жандармерия и полиция окупираха Кюстендилско за часове. На изходите и входовете на областния град имаше по няколко екипа от Жандармерията и униформени полицаи, които спираха автомобили и проверяваха адреси. „Това е съвсем нормална  операция с цел превенция на битовата престъпност. Твърде рано е, за да дадем някакви обобщени резултати“, обяви директорът на ОДМВР – Кюстендил, Елиан Стамболийски. По думите на кюстендилци засилено полицейско присъствие имало и в ромския квартал „Изток“. „Да не е избягал някой затворник или нещо друго да не е станало. Толкова полицаи на куп не сме виждали. Спират всичко наред, правят проверки. Ако е наистина само с цел превенция, бих ги поздравил“, коментира 39-годишен кюстендилец. По думите на дупничани пък още в 8 часа сутринта в петък 4 автомобила на жандармерията са пристигнали пред полицейското управление в града. „Пред очите ми докарваха различни хора за разпити. Не знаем какво се случва. Най-вероятно работят по разкриването на кражби“, коментираха още дупничани.", "date": "2018.07.13", "title": "Жандармерия и полиция окупираха Кюстендилско"}
{"url": "https://www.monitor.bg:443/bg/a/view/tajno-pravitelstvo-rykovodi-sveta-smjatat-rusnacite-105366", "text": "Тайно \"правителство\" управлява света - в това са убедени всеки двама от трима руснаци, предават агенциите. Засиленото влияние на конспиративните теории в страната бе констатирано при социологическо проучване на Центъра за изучаване на общественото мнение /ВЦИОМ/, цитирано от Франс прес. На анкетираните в допитването бил зададен въпросът дали според тях съществува \"организация или група от организации, които влияят върху всички световни процеси и контролират действията на ръководителите на много държави\". Според 74 на сто от запитаните, които вярват в тази конспиративна теория, действията на това \"световно правителство\" \"противоречат на интересите на Русия\". Проучването е проведено в края на май т.г. сред 2000 души, уточнява агенцията. Около 23% от привържениците на идеята за задкулисно \"правителство\" смятат, че то се състои от олигарси и банкери. През последните четири години броят на руснаците, които вярват в тази теория, е нараснал, отбелязва Франс прес. Социолозите обясняват, че конспиративното мислене на руснаците се формира предимно под влиянието на телевизионните новинарски емисии и на художествените литературни произведения.  ", "date": "2018.07.13", "title": "Тайно правителство ръководи света, смятат руснаците "}
{"url": "https://www.monitor.bg:443/bg/a/view/fermeri-izlivaha-mljako-i-goriha-ovchi-koji-105359", "text": "Над 500 фермери животновъди от цялата страна се събраха на национален протест на главния път София – Варна край Велико Търново. Протестът беше организиран от Националната овцевъдна и козевъдна асоциация и бе насочен срещу политиката на държавата и в частност на Министерството на земеделието срещу техния бранш. А конкретният повод е Наредба 3, която поставя фермерите под зависимостта на мандрите. „От министерството ни дават по 5 лв. на глава животно компенсация. Това е все едно една бала люцерна. Миналата година ни дадоха по 3,73 лв. или общо малко над 8 лв. А в действителност причинените загуби от действието на наредбата възлизат на 28 лв. на глава животно. Искаме да получил по 20 лв. на животно от полагащата ни се помощ de minimis, а на колегите, които са в райони с обявена карантина тази помощ да бъде 40 лв. Общо засегнатите са около 1000 човека. Всичко, което ни се предлага под 20 лв. е напълно неприемливо”, категоричен е съпредседателят на НОКА Симеон Караколев. Той обяви, че искат оставката на зам. министъра на земеделието Цветан Димитров и на шефовете на дирекции, Златка Възелова и Георги Праматаров, които са главните виновници за прокарването на наредба 3. От НОКА показаха документ, от който се вижда, че зам. министърът е отпуснал 51300 лв. за организиране на изложение на съветника си Бойко Синапов,в качеството му на председател на Сдружението Обедиенни български животновъди, което било очевиден конфликт на интереси. „Козевъдите също искаха 15 хил. лв. за изложение, но им беше отказано. Но на своя съветник зам. министъра отпуска и то 50 хил. лв.”, възмущават се фермерите. Освен това животновъдите не са съгласни и с изкупната цена на млякото от 1 лв. за литър. „Хубавото домашно овче и козе мляко струва по-евтино от литър лимонада, това е възмутително. У нас има тотална липса на държавна аграрна политика. Върви се към ликвидиране на фермите. Усилията са насочени единствено към зърнопроизводството и маслените култури, а всичко останало върви към загиване. Този процес трябва да спре. Затова ще водим протестни действия дотогава, докато бъдем чути и бъдат предприети някакви реални действия”, категорични са от Асоциацията на овцевъдите и козевъдите. Симеон Караколев обяви, че ако другата седмица след протеста им под прозорците на Министерски съвет, исканията им отнов не бъзат чути и не бъдат предприети мерки за тяхното удовлетворяване, те ще бъдат принудени да преминат към радикални действия като например затваряне на държавните граници. Самият протест на главния път София – Варна премина под звучите на бунтовнически и патриотични песни: „Боят настана”, „Къде си вярна ти, любов народна” и „Кой уши байряка”. Развяваха се национални знамена и плакати с искания за оставки и реформи. Точно в 12,00 ч. на обяд ангажирания за портеста оркестър засвири погребалния марш, а фермерите затвориха пътя. След това те изляха десет гюма с прясно мляко на асфалта и запалиха няколко чувала с овча вълна. Протестът се охраняваше от десетки полицаи, мобилизирани не само от Велико Търново ,но и от съседните общини. Инциденти и спречквания нямаше. Преминаващите по пътя шофьори проявиха съпричастност към протестиращите. „Аз се занимавам с градинарство в Старозагорско. И спрямо нашия сектор държавата е мащеха и се мъчи с всички сили и начини да ни убие и ликвидира, за да няма родно производство и всички плодове и зеленчуци да се внасят отвън. Затова браво на тези момчета, че са се организирали. Дано да успеят да отстоят исканията си докрай”, сподели един от чакащите шофьори. На протеста присъстваха и животновъди от селата в югоизточна България, където в момента се избиват животни заради чумната епидемия. Един от тях, Венелин Георгиев, от село Кости, община Царево, бе категоричен, че няма епидемия и че това е измилица и повод да се изтребят българските животни. „В нашето село са избити две стада с 650 животни. Това за чумата е долна лъжа. Няма никаква болест. Така беше и по време на шапа. Всичко беше на тъмно. Избиваха без да ни дават някаква информация. А след това не ни платиха за животните по пазарните цени. Така ще стане и сега, ще видите”, прогнозира той.", "date": "2018.07.13", "title": "Фермери гориха овчи кожи и заляха с мляко пътя София-Варна (СНИМКИ)"}
{"url": "https://www.monitor.bg:443/bg/a/view/v-kitaj-prodavat-toaletna-ronaldo-i-sok-mesi-105370", "text": "Футболна лудост е обзела китайските производители покрай световното първенство в Русия. В страната се наблюдава бум на регистрациите на нови стоки с търговски наименования на звездите от терените в Русия. Според публикация на \"Дейли Мейл\" в последния месец са били регистрирани тоалетна чиния \"Кристиано Роналдо\", плодов сок \"Лионел Меси\", гуми \"Неймар\", тенджери \"Луис Суарес\", пижами \"Пол Погба\", детско облекло \"Хари Кейн\" и други. Бившите футболни знаменитости също не са подминати. Заявки за регистрация в Управлението по търговските наименования към промишлената администрация на Китай са постъпили за презервативи \"Зинедин Зидан\", подплънки за сутиени \"Дейвид Бекъм\" и други. Безспорни лидери са обаче Роналдо и Меси. В китайската система за регистрация на търговски марки има 166 заявления, съдържащи китайското име на Меси (Mei Xi), а продуктите варират от сладкиши и плодов сок до лампи. Името на Роналдо, известно като C Luo в Китай, се е появявало върху ризи, връзки, ръкавици, хранителни добавки и др. Първата търговска марка \"C Luo\" е регистрирана през 2008 г. от базираната в Гуандонг компания за продажба на тоалетни, душове, съдомиялни машини и др. За да се използва името на Неймар (Nei Ma Er), има подадени 30 заявки за търговска марка, 14 са, за да се полза това на Луи Суарес - Su Ya Lei Si, и седем за Пол Погба - Bo Ge Ba. Повечето от продуктите се пускат на пазара без разрешението на играчите, които не получават нищо, но има и изключения. Така например Меси има седем официални продукта в Китай - паста за зъби, будилници, дезодорант и т.н. На името на Кристиано Роналдо са 15 - коледна украса, компютърни програми, скъпоценни камъни и дори домове за възрастни хора. Докато малките китайски фирми се конкурират, за да бъдат първите, които регистрират китайските имена на футболните звезди като търговски марки, все повече големи производители подписват директно с футболните звезди, за да представят продуктите им. Втората по големина млечна компания в Китай – Mengniu, която е и официален спонсор на Мондиал 2018, назначи Лионел Меси за свой посланик срещу 4,5 млн. паунда. Най-голямата китайска компания за напитки - Wahaha, пък сключи сделка и стана официален спонсор на националния отбор на Португалия по време на световното. Марката Wey официално ангажира Кристиано Роналдо за едноминутна реклама, която вървеше по телевизиите в Китай по време на мондиала. Той е последният посланик на автомобилна компания, собственост на китайския милиардер Джак Уей.  ", "date": "2018.07.13", "title": "В Китай продават тоалетна „Роналдо“ и сок „Меси“"}
{"url": "https://www.monitor.bg:443/bg/a/view/vylchev-otkroi-tri-prichini-decata-da-ne-poseshtavat-uchilishte-105374", "text": "Заминаването за чужбина и епизодичната миграция на част от децата, липсата на отношение към образованието от страна на възрастните и липсата на достатъчно средства в семействата са трите основни причини малчуганите да не посещават училище. Това сочи анализ на работата по Механизма за обхващане и задържане, обясни образователният министър Красимир Вълчев по време на национален форум, който бе открит в курорта Старозагорски минерални бани. \"Съвместната работа на институциите по Механизма за обхващане и задържане на всички деца и ученици от предучилищна и училищна възраст има ефект, но сме далеч от желания резултат\", коментира той. Министър Вълчев подчерта още, че е много важна работата по съставяне на екипите и определяне районите на обхват. Идеята е териториална отговорност на общините да се разпредели между училищата. Обхватът на децата да бъде един от показателите за оценка на училището. Районите трябва да включват адресите, които са най-близо до детската градина и училището. Добре е те да се уеднаквят с тези за приема. Той съобщи,че на 18 юли в София ще се проведе специална среща с участието на премиера Бойко Борисов. Тя ще е посветена на проблемите около задържане и по-цялостния обхват на децата в училище ще се проведе и ще бъдат съвместно с дирекциите \"Социално подпомагане\" и дирекциите на МВР.", "date": "2018.07.13", "title": "Вълчев открои три причини децата да не посещават училище"}
{"url": "https://www.monitor.bg:443/bg/a/view/evakuiraha-meksikanski-mol-5-minuti-predi-da-se-sruti-105373", "text": "Шокиращо за любителите на шопинга приключи откриването на нов търговски център в Мексико сити – сградата на мола се срути в работно време, предаде АП. За щастие колапсът се е случил пет минути след като сградата била евакуирана и благодарение на това никой не е пострадал. Причината за срутването е поддаване на носещ трегер в горната част на сградата, съобщи местната преса. Друга причина за това може да е потъващата почва, на която е построен целият град и подобни проблеми съвсем не са новост за новопостроените сгради в Мексико сити. „Чухме силен трясък и охраната започна да евакуира хората, а пет минути след като бяхме навън, сградата се срути“, разказва работник в едно от заведенията в мола. Части от покрива и сградата са се свлекли на минаващата край мола автомагистрала, която също е била затворена преди това да се случи.", "date": "2018.07.13", "title": "Евакуираха мексикански мол 5 минути преди да се срути (СНИМКИ)"}
{"url": "https://www.monitor.bg:443/bg/a/view/pak-skandal-sys-subsidiite-za-novi-bg-filmi-105393", "text": "Отворено писмо до изпълнителния директор на Националния филмов център Жана Караиванова, министъра на културата Боил Банов и други инстанции изпратиха 35 от най-изявените родни кинодейци. В него те изразяват тревога от, меко казано, озадачаващите резултати от първата за годината сесия на НФЦ за разпределяне на държавната за заснемане на нови бг филми. Сред подписалите документа са изтъкнати наши режисьори и продуценти, носители на множество международни награди – Виктор Божинов, Стефан Командарев, Милко Лазаров, Мартичка Божилова, Росица Вълканова, Илиян Метев, Иглика Трифонова, Димитър Коцев-Шошо, Камен Калев, Константин Божанов, Весела Казакова, тандемът Петър Вълчанов и Кристина Грозева и др. „Изразяваме своето силно безпокойство от очертаващата се тенденция към разминаване на резултатите от класирането с фундаменталните цели и приоритети за развитие на българското кино, така както са вписани в Закона за филмовата индустрия“, казва се в писмото. Според авторите му, изборът на Националната художествена комисия за игрално кино, в която влизат актьорът Владимир Пенев (председател), операторът Венец Димитров, писателят Владимир Зарев, режисьорката Зорница София, драматургът Юрий Дачев и др., е в разрез с целта да се поощрява създаването на високохудожествени произведения на филмовото творчество и утвърждаването му като приоритетна област на националната култура. „От оценъчните карти се вижда, че преобладаващ брой членове са оценили максимално високо сценариите на проектите, класирали се на челни места. Допускаме, че това е искреното разбиране на колегите за качествено кино, но недоумяваме за „опит“ и „признание“, изтъкват подписалите документа, като припомнят, че на същата сесия са кандидатствали режисьори и продуценти, донесли на българското кино едни от най-високите отличия през последните години, но те са били оценени с по-нисък бал. Както „Монитор“ вече писа, субсидията според тази първа за годината конкурсна сесия на НФЦ, трябва да бъде разпределена основно между проекти на Ивайло Пенчев, Мартин Макариев, Николай Мутафчиев, Константин Буров – режисьори, които засега не са сред най-изявените. „Според нас ролята, която НФЦ като част от Министерството на културата трябва да изпълнява, е да стимулира автори, които създават ярки и оригинални кинематографични творби, които се равняват по най-значимите образци на световното кино“, казват подписалите си. Те питат още по какъв начин е гарантирана безпристрастността и експертността на членовете на комисията, каква е процедурата да се провери и т.н. „В заключение, считаме, че държавната помощ, предназначена за развитието на българското кино и култура, не се разпределя отговорно, по предназначение и съобразно заложените цели и приоритети в ЗФИ“, завършват писмото си кинодейците и призовават директора на НФЦ Жана Кариванова да преразгледа заповедите, които е издала на база решенията на комисията, за които и тя носи отговорност.", "date": "2018.07.13", "title": "Пак скандал със субсидиите за нови БГ филми"}
{"url": "https://www.monitor.bg:443/bg/a/view/fibank-e-lubima-marka-na-bylgarite-105360", "text": "В навечерието на своята 25-та годишнина Fibank бе отличена като „Любима марка на българите“. Призът е в категория „БАНКИ“ на единствената потребителска класация у нас - „ЛЮБИМИТЕ МАРКИ”. Банката събра най-много потребителски гласове във финалния кръг на класацията и завоюва престижното отличие за трети път от създаването на класацията. Конкурсът се провежда за десета поредна година от списание Business Lady. „ЛЮБИМИТЕ МАРКИ” е уникална потребителска класация, основана единствено върху мнението и нагласите на потребителите.  Те имаха възможност чрез гласуване сами да изберат своя фаворит във всяка една от категориите. През тази година победителите бяха определени с гласовете на над 42 000 души. Fibank бе класирана и в призовата тройка в още две категории - „ЛЮБИМ РАБОТОДАТЕЛ” и „ИНОВАТИВНИ МАРКИ”. Отличието „Любима марка на българите“ е показателно за услията, които банката полага вече 25 години да бъде близо до своите клиенти, като им предлага най-съвременните и гъвкави финансови решения. През годините Fibank се утвърди като доверен партньор на българския бизнес и домакинства. По повод своя 25-ти рожден ден банката е подготвила и широка гама специални предложения към клиентите си.", "date": "2018.07.13", "title": "Fibank e любима марка на българите"}
{"url": "https://www.monitor.bg:443/bg/a/view/borisov-stana-djado-za-vtori-pyt-105358", "text": "Премиерът Бойко Борисов е станал дядо за втори път. Новината потвърдиха от парламентарната група на ГЕРБ. От там обаче отказват повече подробности. Дъщерята на министър-председателя Венета е родила втори син днес сутринта в столична болница. Името обаче все още не е избрано.  \"Да му е здраво и палаво второто внуче и много да го радва\", това пожела шефката на Народното събрание Цвета Караянчева по повод новия наследник в рода на Борисов. От групата на ГЕРБ все още не са обсъждали какъв подарък ще подарят за раждането на бебето. Да расте патриот, пожелаха от групата на \"Обединените патриоти\". Депутатите от ВМРО пожалаха наследникът да расте жив и здрав, а неговите родители да му се радат, да го възпитават в дух на патриотизъм, родлюбие и обич към българските ценности.  Регионалният министър Николай Нанков пък пожела на Борисов вторият му внук да му носи гордост. Припомняме, че в края на 2016 г. Борисов стана дядо, след като дъщеря му го дари с първия му внук.", "date": "2018.07.13", "title": "Борисов стана дядо за втори път"}
{"url": "https://www.monitor.bg:443/bg/a/view/rusnacite-se-napylniha-s-pari-izkupuvat-imoti-v-turcija-105365", "text": "Обемът на „свободните пари“ у руснаците достигна рекордни размери. През юни 2018 г. размерът им е нараснал с цели 23,2% в сравнение с предходния месец на тази година, предаде РИА Новости, позовавайки се на проучване на холдинга „Ромир\". Социолозите свързват това явление с факта, че много руски граждани са се отказали от пътувания по време на летния си отпуск и са спестили средствата си. Индексът на „свободните пари“, по версията на „Ромир“, представлява разликата между доходите на дадено семейство и разходите за необходими стоки и услуги. Изчисленията са направени на базата на данните, получени от потреблението на 30 000 души /11 500 семейства/ в 190 града. „През юни средният размер на „свободните пари“ в Русия е достигнал 29 700 рубли или 406 евро на домакинство“, посочиха от „Ромир“. За сравнение през май т.г. този показател се е равнявал на 23 300 рубли. Изследването е показало още, че разликата е най-чувствителна в големите градове, където на семейство се падат по 38 000 рубли или 520 евро „свободни  средства“.             Но фона на излезлите резултати за благосъстоянието на руснаците, стана ясно, че чужденци масово изкупуват недвижими имоти в Турция. В топ-5 на най-активните купувачи влязоха Русия, Ирак, Иран, Саудитска Арабия и Афганистан, информираха експерти от Статистическия институт на Турция, цитирани от руските медии. Те са установили, че търсенето на недвижимост в южната ни съседка стремително расте. През май т.г., например, са били купени 2415 обекта, което е с 36% повече в сравнение със същия период на 2017 г. За една година чуждите инвеститори са вложили в турска недвижимост 4,6 млрд. долара, като на най-голям интерес се радват обектите в Истанбул, Анкара и Измир, обясняват специалисти. Руснаците пък предпочитат да купуват имоти в курортите, къде са почивали преди това, посочва интернет порталът Рамблер.ру.", "date": "2018.07.13", "title": "Руснаците се напълниха с пари, изкупуват имоти в Турция "}
{"url": "https://www.monitor.bg:443/bg/a/view/mik-djagyr-slusha-cyrkoven-hor-v-moskva-105361", "text": "Легендарният фронтмен на британска група \"Ролинг стоунс\" Мик Джагър посети храма \"Св. Василий Блажени\" на Червения площад в Москва и слуша изпълнение на църковен хор, предадоха руските медии. Музикантът пристигна в Русия за полуфиналните и финалните мачове на Световното първенство по футбол. За Джагър беше организирана специална екскурзия на английски език. Малко преди затварянето на храма, когато нямаше много посетители, там все още беше църковният хор. Хористите изпяха специално за рок легендата православно песнопение, като го предупредиха, че то \"не е много весело\". Изпълнението допадна на основателя на \"Ролинг стоунс\" и той се снима за спомен с хористите. На въпроса как оценява Световното първенство по футбол в Русия, вместо отговор Джагър само се усмихна и повдигна единия си палец във въздуха. А на изразено съчувствие за отпадането на британския национален отбор на полуфиналите, Джагър отвърна:\"Какво да се прави, случва се!\". По данни на медиите мачът с хърватите доставил голямо огорчение на Джагър, след като той бе забелязан на трибуната на стадион \"Лужники\".  ", "date": "2018.07.13", "title": "Мик Джагър слуша църковен хор в Москва   "}
{"url": "https://www.monitor.bg:443/bg/a/view/2000-bez-voda-chetvyrti-den-vyv-vrachansko-selo-105362", "text": "2000 жители на врачанското село Малорад са на принудителен сух режим четвърти ден. От водното дружество съобщиха, че вода към населеното място не може да бъде подадена, защото помпената станция е наводнена от прелелия язовир „Езерска падина“. Според ВиК община Борован трябва да възстанови проводимостта на дерето, за да бъде отводнена помпената станция. Кметицата на Борован Десислава Тодорова обаче твърди, че общината не разполага с тежка техника за почистване на дерето, затлачено с тиня след обилните валежи. Тя очаква помощ от държавата, защото помпената станция е извън урбанизираната зона на селото и е собственост на МОСВ. В писмото до областния управител Малина Николова тя настоява за спешни и адекватни мерки. Губернаторът пък я е уверил, че ще дойде на място и ще провери кой е отговорен за почистването, както и че областната администрация ще предприеме необходимите мерки за възстановяване водоснабдяването на жителите на село Малорад.", "date": "2018.07.13", "title": "2000 без вода четвърти ден във врачанско село"}
{"url": "https://www.monitor.bg:443/bg/a/view/malki-kompanii-izlizat-na-borsata-s-vaucheri-ot-dyrjavata-105363", "text": "Малки и средни предприятия могат да се възползват безвъзмездно финансиране за излизане на фондовата борса. Финансирането по схемата ще се осъществява посредством предоставянето на ваучери на стойност 50 хил. лева, като бенефициент ще бъде Изпълнителната агенция за насърчаване на малките и средни предприятия (ИАНМСП). Официалния старт на инициативата бе даден днес от заместник-министърът на икономиката Александър Манолев, председателят на Комисията по енергетика в НС Делян Добрев, заместник-председателят на Съвета на директорите на Българска фондова борса Васил Големански и заместник-изпълнителният директор на ИАНМСП Александър Минев. Изпълнителната агенция ще администрира процеса и ще набира заявления за получаване на ваучер. Ваучерът ще е с валидност 9 месеца като през този период компаниите трябва да получат одобрение на инвестиционния проспект за емитиране на ценни книжа от КФН и да обявят, и да осъществят успешна емисия за набиране на капитал (първично публично предлагане), чрез фондовата борса или чрез метода букбилдинг. Ваучерът ще се изплаща на инвестиционния посредник при осъществена успешна емисия. От днес стартира изпълнението на проекта като вече е публикувана подробна информация по процедурата на сайта на ИАНМСП, а през септември ще започне и физическото приемане на проектните предложения. „От днес на сайта на агенцията е публикувана подробна информация за схемата, за да могат компаниите да се запознаят с тях, а от септември започва и физическото подаване на проектите“, съобщи зам.-министър Манолев. „За успешна емисия ще се счита набирането на капитал, равен на или по-голям от 500 000 лв., или стойността на десетократния размер на ваучера“, обясни Александър Манолев и допълни, че се очаква да се реализират 15 млн. лв. инвестиции в български малки и средни предприятия в резултат от схемата, или активиране на 10 пъти повече средства от вложения публичен ресурс. \"През последните години имаме средно по една нова компания на година, която излиза на борсата. Чрез тази програма, само с първоначалния ѝ бюджет, поне 32 компании ще излязат на борсата. Така че нейният ефект ще е осезаем за капиталовия пазар в България, а ние не трябва да губим време за неговото развитие“, отбеляза председателят на енергийната комисия в НС Делян Добрев. „81% от публичните компании на БФБ са малки и средни фирми. Убеден съм, че тази ваучерна схема ще стимулира още повече такива компании да набират капитал през борсата, за да инвестират в своето развитие и растеж“, коментира Васил Големански. Общият индикативен бюджет на ваучерната схема за предоставяне на услуги за емитиране на ценни книжа на капиталовите пазари възлиза на 3 911 660 лева (2 000 000 евро), като с днешното събитие стартира изпълнението на проект на стойност 1,6 млн. лв. На този етап целта е да се започне с първите предприятия, които да емитират ценни книжа и съответно ваучерите им да бъдат изплатени и след това има готовност да се подпише втори договор за използването на цялата предвидена сума. Бюджетът е осигурен по Оперативна програма „Иновации и конкурентоспособност“.", "date": "2018.07.13", "title": "Малки компании излизат на борсата с ваучери от държавата"}
{"url": "https://www.monitor.bg:443/bg/a/view/orlin-pavlov-i-vjara-atova-celite-v-bjalo-za-vecherja-105364", "text": "Орлин Павлов, Вяра Атова и още куп родни звезди се появиха в центъра на София облечени от главата до петите в бяло. Дори обувките им бяха бели. Те бяха спазили специалния дрескод на едно от най-интересните и тайнствени събития в цял свят – Вечерята в бяло. Инициативата е млада в България и се провежда едва от няколко години, но в най-големите европейски градове – Париж, Ню Йорк, Монреал, Хамбург, Хонг Конг, Милано, има 30-годишна история. Достъп до тези градски пикници имат само отбрани и специално поканени гости. Мястото винаги се пази в пълна тайна, а участниците получават есемес или мейл, малко преди събитието, къде трябва да отидат. Всеки носи със себе си храната, която ще консумира, както и украсата за масите. И отново всичко трябва да е в бяло. Забранени са пластмасови прибори и посуда, защото Бялата вечеря има и еко насоченост. Тази година събитието се проведе пред Музея на София, където се събраха десетки ентусиасти. С лек джаз гостите посрещнаха залеза, а по план, в 11 вечерта запалиха бенгалски огньове за снимка. Следващата вечеря в бяло ще е на 21 юли във Варна, а всеки ентусиаст може да попълни регистрационна карта и да стиска палци за одобрение за уникалното събитие.", "date": "2018.07.13", "title": "Орлин Павлов и Вяра Атова целите в бяло за вечеря"}
{"url": "https://www.monitor.bg:443/bg/a/view/n-pr-djan-hajdjou-ot-tol-sistemata-moje-da-se-vyrnat-parite-ot-stroeja-na-magistralite-105327", "text": "При инвестирането трябва да има печалба, иначе няма да има устойчиво развитие на икономиката, казва в интервю пред \"Монитор\" китайският посланик в България - Мисля, че най-големият знак на посещението е, че двете страни ще продължат сътрудничеството на основата на прозрачност, откритост и споделяне. Що се касае за резултатите от посещението и форума „16+1“, тези дни по медиите има доста публикации, ако ги изброяваме ще бъдат доста. Областите на тези резултати обхващат земеделието, енергетиката, инфраструктурата, финансовото сътрудничество, както и науката и технологиите. - Забелязахме, че по време на европредседателството България допринесе много и положи огромни усилия за развитието на Западните Балкани, както и за европерспектива на страните от региона. В историята на Западните Балкани тези държави имат традиционни, интензивни сътрудничества и връзки с Китай. Важно е запазването на стабилността на региона, по-нататъшното сътрудничество на Китай с тези държави. С радост виждаме, че тези процеси в България играят позитивна роля, като пример е подписания между България и Македония договор за добросъседство. Благодарение на това отношенията между двете държави са в добър период и също така България играе голяма роля за решаването на проблема с името на Македония. Мисля, че приятелските отношения между държавите от региона е много важно за развитието им, както за сътрудничеството между държавите, така и за сътрудничеството между тези държави с Китай. - Първо бих искал да ви кажа, че китайските инвестиции в ЦИЕ остават не само на планове. Много резултати вече постигнахме. Пример е жп линията между Унгария и Сърбия, както и в Черна гора, ТЕЦ, автомагистрали в региона. И в България има реални китайски инвестиции, само че мащабът все още е малък. Що се касае за реализиране на тези намерения за инвестиции – това е пазарна икономика и за това трябват общи усилия от двете страни за създаване на още по-благоприятна среда за инвестирането. При инвестирането трябва да има печалба, иначе няма да има устойчиво развитие на икономиката. Тоест, първо трябва да се намерят проекти за инвестиране. Второ, трябва да се намери модел за печалба на тези проекти. Без тези неща инвестициите остават само като намерения. За реализирането на тези планове за инвестиции съответните страни трябва с общи усилия заедно да намерят пресечните точки, тоест създаването на модел за печалба от инвестицията. Ето защо по време на посещението двамата премиери заедно анонсираха инициатива за създаване на глобален партньорски център в София. Задачата на центъра е изследване на необходими за инвестиции условия – като средата за инвестиране, юридическите въпроси, финансовите въпроси, управлението и т.н. Да, наистина по време на пленарните разговори премиерът Бойко Борисов показа една карта с редица конкретни инфраструктурни проекти. Ние считаме, че всичките тези проекти са от стратегическо значение, особено за България. Това е безспорно, но въпросът е как да ги реализираме. Премиерът Ли Къцян предложи реализирането на тези проекти с многостранно участие, в това число и участието на Европейския съюз. Що се касае до модел за печалба на инфраструктурните проекти, както каза премиерът Борисов, че доколкото знае още от началото китайските магистрали са платени. Според мен това е един от моделите. Разбира се, реализирането на инфраструктурните проекти зависи и от подкрепата от страна на правителството. - Да, наистина по време на разговорите г-н Борисов специално спомена за проекта от Александруполис. Нашият премиер се заинтересува от това дали може от Александруполис до пристанището Бургас да има директна морска линия. Понеже Пирея е най-голямото пристанище, в което е инвестирало Китай и там се концентрират много стоки за Европа. Ако искаме този коридор от Александруполис да бъде устойчив и дълготраен проект, трябва да осигуряваме достатъчно стоки за транспорт. В противен случай едва ли ще може да се реализира. - Китайските компании са подготвени за участие в различни концесии. Не само обществени поръчки, а и различните комерсиални концесии. Щом тези проекти се намират в страна-членка на Европейския съюз, значи китайските предприятия са подготвени за справедлива конкуренция спрямо останалите компании по законите и нормите на Европейския съюз. И също така китайските предприятия са подготвени да правят многостранно сътрудничество с останалите компании от другите държави. Например, китайските компании имат интензивни контакти с Европейската банка за развитие и възстановяване заедно да правят проекти. Вчера (бел.ред. вторник) имах среща с представителите от CRRC, в момента те вече са започнали проектите, свързани от Средиземно море чрез България за Европа. - Що се касае до проекта за концесия на летище София съм чувал различни коментари. За този проект трябва да има реална цел. Не само китайските компании, а и компании от други страни също проявяват интерес. Но за тях не е много сигурна перспективата на този проект. Примерно има план за изграждане на Терминал 3 с инвестиция, доколкото помня, от около 600 млн. евро. Не съм сигурен за точната цифра. Но всъщност сега Терминал 2 не функционира пълноценно и много от тези места за кацане на самолети не се използват. Според мен лично без точната оценка за бъдещия броя на пътниците не бих казал, че е реалистично да се изгради Терминал 3. - Знам, че в историята ви Бургас и Варна са важни пристанища на Черно море. Трябва да намерим точната пресечна точка за включване на тези две пристанища в „Един пояс, един път“. Трябва да проучим спецификите на тези две пристанища. Честно казано, ако всичките пристанища се развиват по един и същ модел, то едва ли могат да бъдат конкурентоспособни. - По време на двустранното посещение на двете страни вече има подписан протокол за фитосанитарни изисквания за износ на българското белено слънчогледово семе, както и за тютюните. Вече има протокол и договор. Вие казахте, че България има собствени традиционни продукти. Особено земеделските продукти, те имат търсене на китайския пазар. Розовите продукти, вина, кисело мляко. Проблемът е в това, че въпреки че китайския пазар е доста огромен, на този пазар също има жестока конкуренция. За един конкретен вносител – ако той не може да осигури достатъчно голям обем на стоката, едва ли ще има печалба на китайския пазар. Решението на този проблем според мен е да се намери начин за организиране на различните специфични стоки малко по малко да станат един мащабен износ. По този начин може да се осигури печалба. И ние смятаме, че електронната търговия е едно от решенията. По време на посещението също има подписан договор или споразумение за сътрудничество между китайската UnionPay и Борика АД. Това мисля е добро решение за електронна плащане. - Имате право, културата е условие и основа за сътрудничество между държавите. И ние винаги придаваме голямо значение на културния обмен между нашите две държави. Неотдавна имаше посещение в София на симфоничен оркестър от провинция Джъдзян в София. Много успешен и харесан беше концертът. И що се отнася до културния обмен аз ви предлагам да посетите китайския културен център тук в София. Целта му е създаване на платформа за българските граждани да се запознаят с китайската култура. Доколкото знам в момента китайския културен център активно се подготвя за участие в мероприятието за Европейската столица на културата 2019. Н. Пр. Джан Хайджоу е роден през юли 1962 г. Женен, има един син. Започва дипломатическата си кариера в чужбина като аташе през 1986 г. в бившия СССР. В периода от 2005 до 2008 г. е бил посланик в Азербайджан, оглавява мисията на Китайската народна република в България от 2016 г.", "date": "2018.07.13", "title": "Н. Пр. Джан Хайджоу: От тол системата може да се върнат парите от строежа на магистралите"}
{"url": "https://www.monitor.bg:443/bg/a/view/neprevedena-na-ispanski-ekspertiza-otloji-delo-za-vyoryjen-grabej-105351", "text": "Непреведена на испански език графологична експертиза отложи за друга дата дело за въоръжен грабеж в пазарджишкия Окръжен съд. Подсъдими за нападението над двамата братя бизнесмени Спас Спасов и Тодор Николов са аржентинецът Фернандо Кастро, Васил Атанасов от Пловдив и Джемал Аликов от Пещера. Те са обвинени за това, че на 21 декември 2015 г. са откраднали от офиса на Спас Спасов мобилни телефони, пари и златни накити на стойност близо 57 хиляди лева, след като простреляли двамата братя в краката и ограбили и съпругата на Спасов, която била с тях в служебния кабинет. След въоръжения грабеж маскираните изчезнали с автомобил в неизвестна посока. Повече от седмица грабителите бяха живели в апартамент под наем в града под тепетата, където се криели от полицаите, но бяха спипани и изправени на съд за въоръженото нападение. Адвокатите на тримата подсъдими заявиха в залата, че щом експертизата не е преведена на испански и не е предоставена предварително преди заседанието, не трябва да бъде четена сега и поискаха отлагане на делото. Магистратите решиха да се извърши превод на експертизата, както и да се предостави на  подсъдимите, за да се запознаят с нея. Делото беше отложено, а вещото лице ще бъде призовано и на следващото заседание.      ", "date": "2018.07.13", "title": "Непреведена на испански експертиза отложи дело за въоръжен грабеж"}
{"url": "https://www.monitor.bg:443/bg/a/view/shtraknaha-beleznici-na-mule-za-telefonni-izmami-105357", "text": "Мъж на 34 години от Шумен е бил арестуван минути след реализирана телефонна измама в кв. \"Боян Българанов\", съобщиха от местната ОДМВР. Предполага се, че арестуваният Росен Г. е участвал като помагач в поне още няколко измами на територията на града през последните седмици. Росен се появил в района на бл. 10 в кв. \"Боян Българанов\" по указания на тарторите на измамата, които го ръководели по телефона. Измамниците били хванали на кукичката си 68-годишна жена с познатия от последните месеци сценарий: първо се обажда \"лошият\", който не крие, че е бандит, иска пари и отправя заплахи, и веднага след него \"полицай\". \"Полицаят\" предупреждава за възможна измама и иска съдействие от гражданите. Така станало и с жената от \"Боян Българанов\". Акцията на измамниците минала по план. С идеята, че помага на полицията да задържат група от измамници, шуменката изпълнила указанията на „полицая“. Опаковала всички налични парични средства във фолио, поставила ги в торбички и ги хвърлила през терасата на 8 етаж на жилищен блок. Веднага след това се скрила в банята, пак според инструкциите, за да не пострада ако има престрелка по време на задържане на групата. Това, което не знаела нито жертвата, нито изпратеното под блока муле било, че в района наистина се провежда полицейска операция по неутрализиране на телефонни измамници. При един от последните удари жертва на измама успяла да опише мулето, а с оперативни средства криминалистите попаднали на Росен Г., магазинер в търговски обект в Шумен. Започнало проследяване на маршрутите му. Така мулето отвело полицейската група до поредната си цел. 68-годишната жена обаче била толкова послушна, че според съседите и от блока останала скрита в банята и дълго не отваряла вратата си дори, когато се появили истинските полицаи. Росен Г. бил задържан на място с веществените доказателства - 1960 лева, 870 евро и златна турска паричка.Задържан е в РУ Шумен за срок до 24 часа. Работата по документиране на престъплението продължава под надзор на прокурор от РП- Шумен. Росен Г. обяснил на разследващите, че е бил вербуван за посредник при среща на живо, на която организаторите на измамите му предложили да му дават комисионна срещу доставка на пари от различни адреси.", "date": "2018.07.13", "title": "Щракнаха белезници на муле за телефонни измами"}
{"url": "https://www.monitor.bg:443/bg/a/view/italiankata-pepa-e-naj-starata-evropejka-na-115-godini-105349", "text": "Най-възрастната представителка на нежния пол в Европа се казва Пепа и от 115 г. живее в южната италианска област Пуля. Мария Джузепа Робучи, както е по документи цялото име на бабичката, е родена на 20 март 1903 г. в намиращото се недалеч от околийския център Фоджа градче Поджо Империале. Тя надяна короната на най-старата италианка и европейка след като неотдавна се спомина на 116 г. и 37 дни флорентинката Джузепина Прожето. Ако се вярва на световната статистика, баба Пепа е №3 в планетарната женска класация по натрупани лазерници. Преди нея са японките Кию Мияко на 117 г. и Кони Танака на 115 г. - тя е по-голяма от италианката само с 3 месеца. Но освен европейска шампионка по възраст, Мария Джузепа Робучи бие и един световен рекорд – тя е най-старата кметица и в двете полушария. При това от 2015 г., когато общинарите от родното Поджо Империале я обябяват за почетна кметица на градчето. Иначе преди да излезе в пенсия, баба Пепа била съдържателка на кафенето в центъра на родното й място заедно със съпруга си Никола, споминал се през вече далечната 1982 г. Но Мария Джузепа е също така и многодетна майка – тя има трима синове и две дъщери. Най-възрастното й дете сега е на 89 години, а изтърсакът – на 75. В скута си пък е дондуркала девет внуци и 16 правнуци. Живее при една от дъщерите си, като все намира с какво да й помогне в къщната работа. Що се отнася до традиционния журналистически въпрос каква е рецептата й за дълголетие, баба пепа отговаря простичко: „Такова нещо не съществува!“ Иначе си спи по 6-7 часа, дремва половин час след обяд, хапва по малко, но от всичко, никога не посягала към вино и грапа, нито пък цигари.", "date": "2018.07.13", "title": "Италианката Пепа е най-старата европейка - на 115 години"}
{"url": "https://www.monitor.bg:443/bg/a/view/zatvarjat-bul-pencho-slavejko-izgrajdat-nov-podlez-105353", "text": "Новата седмица в столицата ще започне с ремонт по бул. „Пенчо Славейков“. Затварянето на ключовия булевард, по които се намират няколко болница, ще започне с кръстовището на ул. „Георги Софийски“, където ще бъде изграден и подлез. Това съобщи кметът на София Йорданка Фандъкова, която инспектира ремонта на бул. „Каблешков“. Тя обясни, че ще бъде измислен най-добрият вариант за преминаването на линейките. Ремонтът ще обхване участъка от бул. „Витоша“ до ул. „Прага“. Ще се изграждат входовете към метростанцията на Медицинска академия, като движението по булеварда ще се стесни чувствително. „Бул. \"Пенчо Славейков\" ще бъде затворен изцяло в района на кръстовище с ул. „Георги Софийски“ като всички, които искат да преминат от бул.\"Витоша\" към Пирогов и в обратна посока ще трябва да използват обходен път“, заяви зам.-кметът по транспорт Евгени Крусев. Той заяви, че ще направят всичко възможно отсечката да е готова до началото на активния сезон. Относно ремонта на Източната Тангента, той обясни, че ще започне веднага след като приключи този на бул. „Христофор Колумб“. Най-късно другия четвъртък пък ще бъде завършена реконструкцията на „Каблешков“ в участъка от бул. “Цар Борис Трети“ до ул. „Майор Горталов“. В отсечката са изпълнени освен пътно-ремонтните дейности - настилки, тротоари и осветление, но е подновен и водопровода. Кметът на София категорично отхвърли твърденията, че заради ремонта на ул. „Граф Игнатиев“, 70% от дърветата около църквата „Свети Седмочисленици“, са отрязани. „Това е абсолютно лъжа. Отрязани са само изцяло сухи дървета. Категорично забраних рязането и подмяна на дървета и ще взема съответните мерки ако се появят нарушения“, каза Фандъкова.", "date": "2018.07.13", "title": "Затварят бул. „Пенчо Славейков“, изграждат нов подлез"}
{"url": "https://www.monitor.bg:443/bg/a/view/nankov-cenata-na-novata-uikend-vinetka-shte-e-pod-15-leva-105354", "text": "Предлага се въвеждането на уикенд винетка, която да трае от 12.00 часа в петък до полунощ в неделя, а цената й ще бъде по-ниска от седмичната, която в момента е 15 лева. Това стана ясно от коментар на регионалния министър Николай Нанков в кулоарите на парламента. Повод се оказа внесените преди ден от ГЕРБ законови поправки, с които се дава възможност за въвеждането на уикенд винетките и да се позволи да се плаща на база изминато разстояние.  „Това ще бъде уточнено след обществено обсъждане, след приемане на конкретни текстове в Наредбата, тоест след приемане на закона. В закона няма регламентирани текстове за въвеждането на уикенд винетка“, обясни той.  По думите му целта е да се облекчат тези, които ползват личните си автомобили няколко пъти в годината за почивки или само през уикендите.  Нанков увери, че законът има за цел бързото въвеждане на тол системата.. „За новата винетка като цена, както и за тол таксата ще имаме първоначални предложения до края на юли от Световната банка“, обясни той.   „Електронната винетка ще влезе в сила от януари 2019 година. Тази година е последната, в която ще имаме хартиени стикери по стъклата на автомобилите“, изтъкна  ще той. На база на законопроекта ще бъде създадена необходимата администрация в рамките на Агенция „Пътна инфраструктура“.", "date": "2018.07.13", "title": "Нанков: Цената на новата уикенд винетка ще е под 15 лева"}
{"url": "https://www.monitor.bg:443/bg/a/view/44-g-zatvor-za-trafik-na-migranti-105352", "text": "Спецсъдът наложи присъда от общо 44 г. затвор на 7-членна група за трафик на мигранти, съобщиха от спецпрокуратурата. Осъдени са всички участници в организирана престъпна група за трафик на мигранти от Турция през България в Сърбия, разбита на 22 септември 2016 г. На 8 години затвор при първоначален строг режим бе осъден лидерът на  бандата и неин главен организатор през декември 2014 г. Осемгодишна присъда получи „дясната му ръка“ в престъпната дейност, а по 7 години -  други двама участници. На тях тримата съдът наложи мярка за неотклонение „Задържане под стража“ и в края на заседанието бяха задържани с белезници в съдебната зала и отведени в Софийския затвор. 5-годишни присъди получиха други двама участници в престъпната група, а седмият – 4  „Лишаване от свобода\". Разследването доказа, че групата незаконно е превеждала граждани на Афганистан, Ирак и Сирия през турско-българската граница или ги е посрещала на българска територия. Мигрантите били транспортирани до София с лични автомобили на участниците, настанявани временно в жилища в кв. „Модерно предградие“ и извеждани от страната в района на Калотина. Групата действала при строга организация и конспиративност. Участниците се свързвали онлайн и с трафиканти от Турция. Транспортирането на мигрантите било контролирано от най-доверения на ръководителя участник в групата, който предвождал автоколоната като пилотен автомобил, за да се избегнат полицейски проверки", "date": "2018.07.13", "title": "44 г. затвор за трафик на мигранти"}
{"url": "https://www.monitor.bg:443/bg/a/view/rentgen-s-cvetni-izobrajenija-za-po-dobra-diagnostika-105345", "text": "Медицинските рентгенови снимки, все още са в ерата на черно-белите, неми филми. Разбира се, контрастът помага на лекарите да открият счупвания и фрактури на костите, но по-детайлни изображения биха могли да помогнат за откриването на други проблеми. Компания от Нова Зеландия е разработила био изобразяващ скенер, който може да създаде цветни триизмерни изображения на кости, липиди и меки тъкани, благодарение на сензорен чип, разработен в CERN за използване в Големия Адронен Ускорител (Large Hadron Collider).     При традиционните изследвания с компютърна томография, рентгеновите лъчи се излъчват през тъканта и тяхната интензивност се измерва от другата страна. Тъй като по-плътни материали, като костта отслабват енергията на рентгеновите лъчи, повече от меките тъкани, тяхната форма става ясна като плосък, едноцветен образ. Но при новата технология, която Mars Bioimaging нарича Spectral CT, сензорът може да измерва отслабването на специфичните дължини на вълните на рентгеновите лъчи, докато преминават през различни материали.   В основата на скенера Spectral CT е чипа Medipix3. Това е устройство, което засича и отчита всяка отделна частица, която удря всеки пиксел на сензора, първоначално разработена в CERN, за да проследи точно частиците в Големия Адронен Ускорител. Умалена версия на устройството е тествана, за да се види колко добре може да диагностицира състоянието на костите и ставите, рак на кожата и дали открива ранни симптоми на съдови заболявания. За сега резултатите са много обещаващи, казват от компанията.     Клиничните проучвания ще започнат през следващите няколко месеца в Нова Зеландия, като скенерът на Mars Bioimaging ще бъде използван в отделения по ортопедия и ревматология.", "date": "2018.07.13", "title": "Рентген с цветни изображения за по-добра диагностика"}
{"url": "https://www.monitor.bg:443/bg/a/view/borisov-pred-ns-rezultatite-ot-bg-predsedatelstvoto-ne-sa-piar-kampanija-105342", "text": "Всички успехи и резултати на БГ председателството не са пиар кампания.Това заяви премиерът Бойко Борисов в парламента, където трябваше да отчете края на БГ председателството.  Резултатите показаха нашата ангажираност  към европейската кауза, заяи Борисов. По думите му „Съединяването прави силата” се превърнал в слоган на целия ЕС. \"Това беше първото председателство за нашата страна след приемането ни в ЕС. То беше изпитание за европейската ни идентичност. Но ние показахме, че България може да работи убедително като европейска държава, да разбира същността на европейските приоритети и да прояви умението да работи пълноценно за тяхното постигане\", каза Борисов. Борисов отчете като успехи старта на преговорите за следващата финансова рамка на ЕС, договорените двойно повече пари за Еразъм +, споразумението за командированите работници,  Дунавската стратегия, която имало вече пътна карта,диалогът между ЕС у Турция, както и европерспективата за Западните Балкани.  Премиерът изтъкна, че сме се инвестирали много усилия относно реформата на дъблинската система. \"Сменихме подхода за работа, постигнахме съгласие на работно ниво между всички държави членки по основните проблемни теми, нашият проект беше предложение за цялостен механизъм за действие при различни нива на интензивност на миграционния натиск към Европа, напреднахме много, но времето не стигна за постигането на консенсус\", обясни той и припомним, че сме финализиали 4 от 6 досиета по тази тема. По думите му направеното от България е било оценено и в заключенията на последния Съвет се посочва, че българското предложение по темата трябва да се използва като основа на търсенето на консенсус. Той подчерта още, че България е успяла да обедини партньорите ни от ЕС да продлжат диалога с Турция и Европа потвърдила, че Турция е ключов партньор. Именно в тази връзка знакова е била срещата във Варна межу ЕС и Турция, на която бе възстановен диалогът и бил препотвърден ангажиментът за предоставянето на допълнителни 3 млрд. евро за бежанците  в Турция. Борисов отбеляза и европейската перспектива пред Западните Балкани и срещата на върха през май, след която имаме план за реализация на 11 проетка с осигурени допълнително финансиране. \"Нашата визия е, бе само интегрирането на държавите от чрез по-добра инфраструктурна, енергийна и дигитална свързаност може да гарантира тяхната готовност да бъдат приети в европейското семейство. И работихме в тази посока – проекти, финансиране, съгласуваност между държавите и партньорите – банки\", допълни премиерът. По думите му България е дала пример с договора с Македоняи, след това диалогът продължил със споразумението за името между Атина и Скопие и се стигне до поканата за членство в НАТО към Македония.  На свой ред вяка от партиите в НС имаше право на изказвания, за да посочи своето мнение за БГ председателството. Лидерът на БСП Корнелия Нинова обясни, че социалистите оценяват добрата форма и организацията, но председателството било със слаби политически резултати. Именно след него Европа била по-разделена от всякога, особено по теми като миграцията и бюджета. По думите й НС и президента били изолирани, а властта не успяла да приобщи съдебната власт, НПО-та. По думите й именно по време на председателството европейската, а от там и българската икономика получила сериозен удар идаде пример с наложените мита от САЩ върху производството на стомана. Тя нападна кабинета и за парите за кохезия и земеделие в следващата финансова рамка. Нямалорезултат и по Дъблинското споразумени. Нинова похвали Борисов и кабинета само за приоритера за Западните Балкани и повечето пари за Еразъм +. Според нея Бг председателството било превърнато в \"еднопартийно мероприятие за личен рейтинг на един човек\". Правителството по това време излъчваше нестабилност на управляващата коалиция.\", заяви Нинова. ГЕРБ в лицето на Джема Грозданова пък изтъкна, че България в получила високи оценки и се справила с предизвикателството да бъде балансьор. на председателството, постигнатото е признато и от европейските семейства, каза тя. По думите й председателството изиграло положителна роля за постигането на договореност между Македония и Гърция за името.  От Обединените патриоти също похвалиха кабинета. По думите на Волен Сидеров сме се спраили чудесно. Имам предвид, че за пръв път българското правителство посочи интереса на България, каза той и даде пример с темата за миграцията.  Той обясни, че не било коректно да се търси вина на Българя за наложените мита от САЩ. \"Важното е че показахме харакетр\", каза още Сидеров. \"Това председателство беше успешно, а България се справи чудесно. Чужденците разбраха, че и сме по-красиви и сме по-добри\", каза той. Лидерът на ДПСм \"Демонстрира се отстъпление от евроатлантическата ориентация на страната\", каза той. По думите му правителството се фокусирало върху председателството и загърбило вътрешните проблеми. \"България може да се похвали с мирния преход и ДПС има важен принос. Нека спрем с двойните стандарти, с популизма\", каза той и призова да се извършат нужните реформи. \"Да се противопоставим на ксенофобията, омразата и радикализма. Демокрацията няма алтернатива, междуетническата толерантност няма алтернатива\", заключи той.  Лидерът на \"Воля\" Веселин Марешки пък обясни на Борисов, че докато той жънел успехи на международния фронт, у нас негов вицепремиер направил \"голям шлем от гафове\", визирайки вицепремиерът Красимир Каракачанов. Марешки похвали инстиктите на Борисов и го призова да се разграничи от зам.-социалния министър Султанка Петрова, която е от квотата на патриотите. \"Махнете султанките от властта\", призова Марешки. ", "date": "2018.07.13", "title": "Борисов: Резултатите начело на ЕС не са пиар (ОБНОВЕНА)"}
{"url": "https://www.monitor.bg:443/bg/a/view/ministyr-vylchev-obeshta-oshte-edin-avtobus-za-uchenicite-v-syrnica-105343", "text": "Още един автобус за учениците от селата Побит камък и Медени поляни в община Сърница, които учат в общинския център, е обещал министърът на образованието Красимир Вълчев  пред кмета на община Сърница Неби Бозов \"В момента 60 деца, които учат в средищното училище„Св. Св. Кирил и Методий“ в Сърница и пътуват от двете населени места, се превозват на два курса, което е изключително неудобно\", коментира кметът Бозов. Просветният министър бе гост на община Сърница, където участва в заключителен етап по проект \"Заедно\", който се изпълнява от Втора АЕГ „Томас Джеферсън“ в София и ОУ „Св. Паисий Хилендарски“ в село Абланица.  „Включването на децата в занимания по интереси може да бъде използвано за гражданското и интеркултурно образование. Участието им в различни дейности допълнително ги подготвя да бъдат добри граждани, да са толерантни, да имат богатството да живеят в общество с различни култури“. Така министърът на образованието и науката Красимир Вълчев обобщи днес ефекта от проект „Заедно“ по време на конференцията „Гражданско и интеркултурно образование – добри практики“, съобщават от образователното министерство. В Сърница учители от областите София, Пазарджик, Смолян, Кърджали и Благоевград споделяха полезни практики от различни форми за включване на децата в дейности, които ги подготвят да познават правата и отговорностите си.Министър Вълчев отбеляза, че партньорствата между училища и институции са ценни за възпитанието на учениците. Проектът „Заедно“ е реализиран от Втора АЕГ „Томас Джеферсън“ в София и ОУ „Св. Паисий Хилендарски“ в село Абланица и се финансира от Центъра за образователна интеграция на децата и учениците от етническите малцинства.  ", "date": "2018.07.13", "title": "Министър Вълчев обеща още един автобус за учениците в Сърница"}
{"url": "https://www.monitor.bg:443/bg/a/view/svetlana-vasileva-obleche-roklja-na-galena-za-svatbata-snimki-105356", "text": "Плеймейтката Светлана Василева заложи на пищна рокля, обсипана с цветя и перли, за най-важния ден от живота си – сватбата си с милионерския син Християн Гущеров. Въпреки че влюбените си казаха заветното „да“ официално още на 1 юли, те отпразнуваха повода с над 200 гости в столичен хотел навръх рождения ден на младоженеца вчера. За тоалета си русата изкусителка се бе доверила на бранда на попфолк певицата Галена, Гущеров пък заложи на елегантен костюм с розова вратовръзка. Същият цвят бе и в основата на цялата празнична декорация за събитието. Щастливата двойка спази традициите по време на празника си. Гостите не пропуснаха да дарят Василева с бурни аплодисменти, когато тя заголи бедро, за да ритне менчето, според което първата им рожба с Християн ще е момиче. Самата плеймейтка неведнъж е споделяла, че е готова да народи на избраника си минимум три деца. За доброто настроение на всички празнуващи се погрижиха Васил Найденов, Илиян и Устата, а сред звездите, които присъстваха на събитието, бяха още плеймейтките Златка Райкова, Моника Валериева и др. Наскоро Василева призна, че след като с Гущеров станат семейство пък обмислят опция да търсят щастие зад граница. „Дестинацията не е от значение, когато локацията е в прегръдките на Хриси“, намигна преди време моделът в Инстаграм. Искрата между младоженците пламна преди около година, след раздялата на бизнесмена с бившата му вече съпруга – фолкдивата Мария. Въпреки това Светлана е категорична, че няма пръст в развода им.", "date": "2018.07.13", "title": "Светлана Василева облече рокля на Галена за сватбата (СНИМКИ)"}
{"url": "https://www.monitor.bg:443/bg/a/view/81-052-uvedomitelni-pisma-na-bydeshti-pensioneri-izprashta-noi-105355", "text": "81052 уведомителни писма на всички осигурени лица, които през 2019 г. навършват изискуемата от Кодекса за социално осигуряване (КСО) възраст за пенсиониране и на които не е отпусната пенсия за осигурителен стаж и възраст при условията на ранно пенсиониране ще изпратят от Националният осигурителен институт. Освен информация за осигурителните им права, в писмата са посочени и документите, които всеки следва да представи заедно със заявлението за отпускане на пенсия. Такава кампания НОИ прави за втора поредна година – през 2017 г. лични писма получиха 82 782 души или това е с 1730 повече спрямо тази година. Целта на уведомяването е да бъде осигурено достатъчно време на бъдещите пенсионери да се погрижат за набавянето и оформянето на всички необходими документи във връзка с излизането им в пенсия. Това не само осигурява спокойствие на лицата при подготовката на пенсионирането, но и оптимизира самото пенсионно производство, обясняват от НОИ. През 2019 г. изискуемата за жените възраст за придобиване право на пенсия за осигурителен стаж и възраст е 61 години и 4 месеца, а за мъжете – 64 години и 2 месеца. Правото на пенсия се придобива при наличие на 35 години и 8 месеца осигурителен стаж за жените и 38 години и 8 месеца осигурителен стаж за мъжете. Необходимо е обаче и двете изисквания (за навършена възраст и за придобит осигурителен стаж) да са изпълнени едновременно. Националният осигурителен институт препоръчва на осигурените лица да се снабдят с персонален идентификационен код (ПИК). Такъв код те могат да получат във всяко териториално поделение на институцията.", "date": "2018.07.13", "title": "81 052 уведомителни писма на бъдещи пенсионери изпраща НОИ"}
{"url": "https://www.monitor.bg:443/bg/a/view/jertvite-na-navodnenijata-v-japonija-stanaha-nad-200-105339", "text": "Двеста и четири станаха вече жертвите на катастрофалните наводнения и свлачища в Япония, сочат нови данни на японската полиция. За безследно изчезнали се водят над 60 души. Това е най-голям брой на загинали при наводнения в Япония от 1953 г. насам. Тогава на остров Кюшу в наводнения загинаха 759 души, а над 450 000 останаха без покрив над главите си.", "date": "2018.07.13", "title": "Жертвите на наводненията в Япония станаха над 200"}
{"url": "https://www.monitor.bg:443/bg/a/view/zaharieva-njama-seriozni-argumenti-bylgarija-vse-oshte-da-e-izvyn-shengen-105340", "text": "Няма сериозни аргументи защо България още е извън Шенген, каза вицепремиерът Екатерина Захариева в сутрешния блок на Би Ти Ви. Едно от най-големите постижения на европредседателството ни беше поставянето на тази тема.  Трябва да сме готови за еврозоната. За нашата икономика това е още по-важно, каза Захариева. След тази чакалня се очаква, че до 2022 г. у нас може да бъде въведено еврото. Тя обясни, че икономиката ни има 4% ръст, основната политика на правителството е за по-добра бизнес среда, което показва, че сме готови за еврото. Винаги за всичко ще се намерят критици, но това е наистина добра новина за България, смята тя. След европредседателство България е с много по-високо доверие към нея, излизаме с много по-силни позиции. Убедена съм, че скоро ще се случи и Шенген. Факт е и това решение за чакалнята за еврото, което след 12 дни след председателството и е взето с пълно единодушие от финансовите министри на Европа. Всички в Европа ни поздравиха, че това е едно от най-успешните председателства през последните години.", "date": "2018.07.13", "title": "Захариева: Няма сериозни аргументи България все още да е извън Шенген"}
{"url": "https://www.monitor.bg:443/bg/a/view/zarjazan-plashi-bivshata-i-tyshtata-sys-snimki-na-chlena-si-105348", "text": "Зарязан от изгората си врачанин отнесе 1300 лева глоба, заради снимки на еректиралия си член. Състав на районния съд го освободи от наказателна отговорност, защото пред магистратите той се признал за виновен и се покаял. А пък паричното му наказание е около минимума затова престъпление, тъй като подсъдимият е безработен и не би могъл да плати повече пари, пише в мотивите към присъдата. По време на процеса е изяснено, че мъжът демонстрирал половата си мощ първо пред майката. През април миналата година той се щракнал гол и с възбудено достойнство, което държал в лявата си ръка. След това на две дати изпратил фотоса на възрастната жена чрез социалните мрежи. После пък си направил още една еротична снимка със същия сюжет. С нея „зарадвал“ бившата си любима като я метнал на профила й във Фейсбук, където тя се регистрирала като Усойницапепелянкова. Двете жени приели порно атаките с погнуса и като тормоз. Те се оплакали в полицията, а след направеното разследване прокуратурата му повдигнала обвинение . От показанията на двете страни и свидетелите по делото се разбира, че подсъдимият и младата му възлюбена живели около година на съпружески начала. Но се разделили миналата пролет, защото мъжът започнал да вдига скандали, заплашвал и обиждал както партньорката си, така й майка й. А след като му били шута, той решил да си отмъсти като ги провокира с мъжката си гордост. Авторът на порно сесиите е осъден да плати и разноските по делото в размер на 323 лева. Решението подлежи на обжалване или протестиране пред врачанския окръжен съд.", "date": "2018.07.13", "title": "Зарязан плаши бившата и тъщата със снимки на члена си"}
{"url": "https://www.monitor.bg:443/bg/a/view/igra-na-tronove-zavouva-22-nominacii-za-emi-105341", "text": "Кървавата сага „Игра на тронове“ си спечели най-много номинации за наградите „Еми“. Сериалът-отличник на HBO се завръща начело в класацията по брой статуетки, за които може да се бори, след като миналата година не успя да покрие изискванията за церемонията на Академията за телевизионно изкуство и наука поради късната си премиера. Въпреки доминацията си тази година обаче „Игра на тронове“ няма да се съревновава в категориите за най-добри актьори в главна роля. Номинации за поддържащи образи обаче получиха Лина Хийди, Николай Костер-Валдау и Питър Динклидж. Сред претендентите за актьори в главна роля в драма са Джейсън Бейтман (\"Озарк\"), Стърлинг К. Браун (\"Това сме ние\") Ед Харис (\"Западен свят\"), Матю Рис (\"Американците\"), Майло Вентимиля (\"Това сме ние\") и Джефри Райт (\"Западен свят\"). Дамите, които ще имат шанс за отличието, са Клеър Фой (\"Короната\"), Татяна Маслани (\"Клонинги\"), Елизабет Мос (\"Историята на прислужницата\"), Кери Ръсел (\"Американците\"), Еван Рейчъл Уд (\"Западен свят\") и Сандра О (\"Убивайки Ийв\"), която е първата азиатка в историята на наградите „Еми“, която ще се бори за приза. Освен „Игра на тронове“ в категорията за най-добра драма се състезават още \"Американците\", \"Короната\", \"Игра на тронове\", \"Историята на прислужницата\", \"Странни неща\", \"Това сме ние\" и \"Западен свят\", при който отива и среброто по брой номинации. С 21 споменавания сред претендентите е и комедийното шоу „На живо в събота вечер“. С една по-малко номинации се разписва „Историята на прислужницата“. \"Атланта\", \"Бари\", \"Чернеещ\", \"Успокой топката\", \"Блясък\", \"Прекрасната г-жа Мейзъл\", \"Силициевата долина\", \"Непобедимата Кими Шмит\" са номинираните за награда \"Еми\" за най-добър комедиен сериал. Церемонията за наградите \"Еми\" ще бъде излъчена на 17 септември по телевизия Ен Би Си.", "date": "2018.07.13", "title": "„Игра на тронове\" завоюва 22 номинации за „Еми\""}
{"url": "https://www.monitor.bg:443/bg/a/view/praktichna-alternativa-na-kabrioleta-105334", "text": "Един от най-успешните роудстъри в света безспорно е Mazda MX-5. От появата на модела през 1989 г. са продадени над 1 милион автомобила. Повечето от тях са класически кабриолети със задно предаване и мек сгъваем покрив. От 2006 г. насам в гамата на MX-5 има и купе-кабриолет. Той беше много успешен и затова развитието му продължи и след дебюта на четвъртото поколение на модела. Новата Mazda MX-5 с твърд покрив се казва RF (Retractable Fastback) и вече не е купе-кабриолет, а тарга. Дизайнът на Mazda MX-5 RF изглежда едновременно спортно, елегантно и модерно. Твърдият таван придава по-завършен вид на роудстъра и определено ще се хареса на почитателите на MX-5. На външен вид RF се различава от кабриолета по задните колони и стъклото между тях. Прибирането или излизането на покрива става с електрическо задвижване само за 13 секунди, но само при скорост до 10 км/ч. При натискане на бутона се прибира самият покрив над главите на пътниците, както е при каросериите тарга. Предимството на конструкцията е лекото тегло - само 45 кг, което е важно за спортния модел. Тъй като предният капак, предните калници и капакът на багажника са изработени от алуминиеви сплави, роудстърът тежи само 1095 кг. Интериорът на Mazda MX-5 RF е пропит със спортен дух и декориран с кожа с ярки контрастни шевове. В горната част на централния панел е поставен 7-инчов дисплей на мултимедийната система. Управлението на менюто се осъществява с помощта на кръгъл джойстик. Малкият волан се регулира само във височина. Седалките с интегрирани подглавници имат добра странична опора и същевременно са удобни. В гърбовете им са монтирани допълнителни високоговорители на аудиосистемата. Позицията зад волана е много ниска. Стандартното оборудване Mazda MX-5 RF е доста богато и включва климатик, парктроник и Bluetooth. Има и 6 въздушни възглавници, стабилизираща система DSC и технология за спазване на лентата. В по-високата версия се добавят адаптивни фарове, автоматичен климатик, отопляеми седалки, сензори за светлина и дъжд, и система за следене на слепите зони. Сред опциите са круиз контрол и система за наблюдение на налягането в гумите. Новата Mazda MX-5 RF се предлага с 1,5-литров атмосферен бензинов двигател със 131 к.с., както и с 2,0-литров атмосферен бензинов мотор със 160 к.с. Стандартно и двата агрегата се комбинират с 6-степенна механична скоростна кутия, която радва с къси ходове на скоростния лост и отчетливото превключване. Новата Mazda MX-5 RF се предлага и с 6-степенна автоматична скоростна кутия в съчетание с по-мощния двигател, който генерира и доста добър въртящ момент от 200 Нм при 4600 об/мин. Автоматичната трансмисия на Mazda си върши чудесно работата и предава много бързо тягата към задните колела. Автоматикът има и спортен режим, който задържа за по-дълго време оборотите и много адекватно сваля предавките, когато водачът шофира спортно. Освен това има възможност и за ръчно превключване на предавките с пластини зад волана. Двигателят обича високите обороти, а резонаторът в изпускателната система осигурява сочен гърлен звук. С 6-степенната автоматична скоростна кутия разходът на гориво е по-нисък от ръчната трансмисия и в смесен цикъл е 6,4 л/100 км. В града консумацията е 8,4 л/100 км. При конструирането на всяко от четирите поколения на Mazda MX-5, японските инженери и конструктори остават верни на принципа, наречен Jimba Itai, което в превод от японски означава единство между коня и ездача, а в случая изразява връзката между автомобила и водача. Моделът с твърд сгъваем покрив RF също запазва феноменалните характеристики на лекия роудстър за чисто удоволствие от управлението. Двигателят е поставен ниско и е изместен леко назад, което е направило възможно постигането на равномерно разпределение на тежестта по осите и намаляване на центъра на тежестта. Лекият роудстър със задвижване на задните колела е много послушен и маневрен. Неговото кормилно управление за първи път е получило електрически усилвател, но остава много остро, точно и дава отлична обратна връзка, като воланът прави само 2,5 оборота от край до край. Благодарение на диференциала с повишено триене, кормилното управление е почти неутрално. Въпреки това, когато системата за стабилизация е изключена, можете да постигнете леко плъзгане на задния мост и да се впуснете в контролиран дрифт. Сцеплението с пътя е отлично, а гумите с размер 205/45 R17 не са твърде широки. Окачването на Mazda MX-5 RF е по-меко, но въпреки това наклоняванията на каросерията в завоите са малки. Спирачният педал е информативен и усилието върху него се дозира лесно. Голямо предимство на Mazda MX-5 RF е шумоизолацията с вдигнат покрив. Освен това таргата може да се шофира и при доста хладен климат, като пътниците са защитени от вятъра между предното стъкло и задния панел на колата. ", "date": "2018.07.13", "title": "Практична алтернатива на кабриолета"}
{"url": "https://www.monitor.bg:443/bg/a/view/borisov-za-migrantite-v-nachaloto-bjahme-nepodgotveni-sega-sme-naj-dobri-v-es-105350", "text": "В началото бяхме неподготвени, но сега сме най-добри в Европа. Това заяви премиерът Бойко Борисов по време на парламентарния контрол в отговор на питане на соцлидера Корнелия Нинова за мигрантския поток, връщането обранто на бежанци, както и за опазването на границите.  Премиерът обясни, че ако темата за миграцията била лесно, то нямало да се търкаля толкова години. Той поясни, че се пазят всички протоколи от заседанията на Европейския съвет, където винаги защитавал една и съща теза. \"Ако има нещо да ми е най-чиста съвестта, това е миграцията още през 2015-а ясно и точно им казах в Европа, че това, което правя, ще задълбочи проблема\", припомни министър-председателят. Борисов коментира, че когато започнала миграционната вълна, всички били неподготвени, включително и България. \"И вашето и нашето правителство бяхме неподготвени\", каза той. Въпреки това след изграждането на оградата, отпускането на средства от ЕС за техника, сега \"пазим добжре външната граница на Европа\".  Сега след година и половина проблемът е решен и имаме нулев мигрантски натиск,  каза още той.  По думите му истинският проблем не е в нелегалната, а в легалната миграция, защото - \"Всеки, който иска убежище, трябва да го пуснем и на момента става наш\".  Борисов призова опозицията да гледа много внимателно темата, защото има много подводни камъни. По думите му поне 5 НПО-та и френски адвокати гледат внимателни всяко изказване, особено относно по спазването на човешките права.  Премиерът изтъкна, че в началото на мигрантската вълна имало хуибритна война и огромен натиск от страна на НПО-та. Именно тогава дошъл призова на немския канцлер Ангела Меркел ЕС да приеме мигрантите. \"Много упреквате Меркел, но ако тя не беше ги пуснала тези 60 000 легални мигранти, те щяха да са тук\", аргуемтнира се той и допълни - \"И сутринта имаме сириец, който за 40-и път атакува външната граница, след като избяга от център от отворен тип. За 40-и път!\" Той отново припомни, че част от страните искат да върнат обратно мигрантите и тук се поставяло няколко въпроса - къде ще бъдат държани - в центрове от отворен тип или не. \"Ако е отворен тип. Виждате. Прибираме ги , те излизат\", каза Борисов. Премиерът обясни, че вчера се е качил в Конституционния съд, където ги помолил за решенеи как да се \"промъкнем\" и \"да запазим държавата си\".  Борисов изтъкна, че бил един от държавите, които отказали да подписат споразумение за връщане на мигранти. \"Само ние от външните граници не се съгласихме, понеже не го заслужаваме. А и навремето ги предупреждавах.\", каза той и попита риторично - Той припомни, че навремето държавата ни се е съгласила на релокацията, защото мигрантска вълна минала през България и Гърция. \"А и какво би станало, ако Турция размисли и пусна 1 милион, които не могат да продължат нататък\", отсече Борисов. Премиерът отново обясни, че позицията ни е категорична. - твърда охрана  и защита на външните граници на ЕС, едновременно с това изграждане на изнесени центрове извън Европа. Той припомни, че Италия и Либия вече са подписали двустранно споразумени и обясни, че част от европейските му колеги в паниката си са започнали за изброяват различни държави, където да се изгратя такива центрове.  Той отново изтъкна, че няма проблем да приютим тези, които бягат от войната, но да има ясен срок - за 4-5 или 6 месеца. \"И ние така сме бягали, когато са дошли османците\". каза Борисов.  На свой ред Корнелия Нинова пък изтъкна, че кабинетът е приел ново постановеление за мигрантите, по подобие на старото 208. По думите й в новото постановление 144 няма срок,  в който бежанците да поискат заселване и интегриране в отпределана част на страната, а държавата трябва да плаща лечението на тези, които нямат доходи. Накрая Нинов изтъкна, че вече са събрали нужните подписи и внасят предложение за разискване в НС по темата миграция , на което Борисов да даде отговори. ", "date": "2018.07.13", "title": "Борисов за мигрантите: В началото бяхме неподготвени, сега сме най-добри в ЕС "}
{"url": "https://www.monitor.bg:443/bg/a/view/tyrgovijata-mejdu-kitaj-i-sa-sht-s-neochakvan-ryst-105344", "text": "Износът на Китай неочаквано се е ускорил през юни, а търговският излишък със САЩ е достигнал рекордна стойност, давайки положителен сигнал за икономиката, макар че цялостните резултати изглежда ще подхранят напрежението в ожесточения търговски спор между Вашингтон и Пекин за известно време, предаде Ройтерс. Китайският износ през юни е нараснал с 11,3 на сто на годишна основа, надминавайки прогнозите за растеж от 10 на сто на анализатори, анкетирани от Ройтерс, и след повишението от 12,6 на сто през май. Вносът миналия месец се е забавил до растеж от 14,1 на сто въпреки очакванията на експерти за 20,8 на сто и след скока с 26 на сто през май. За периода от януари до юни търговията на Китай с останалата част от света е нараснала с 16 на сто спрямо същия период на миналата година, достигайки 2,205 трлн. долара, съобщават китайските митнически служби. Вносът отчита повишение от 19,9 на сто до 1,033 трлн. долара, а износът - 12,8 на сто до 1,172 трлн. долара. Търговският излишък на Китай се равнява на 139,65 млрд. долара, информира ДПА. Данните бяха публикувани, след като администрацията на американския президент Доналд Тръмп вдигна залозите в търговския конфликт с Пекин по-рано тази седмица, обявявайки планове от септември да наложи вносни мита от 10 процента върху вноса на китайски стоки за 200 млрд. долара, включително редица потребителски стоки. Първият изстрел в търговската война, която разклати пазарите и създава рискове за световната икономика, бе въвеждането на 25-процентови мита върху китайски внос за 34 млрд. долара, на което Китай отговори реципрочно. Въпреки засилващото се напрежение между двете най-големи световни икономики обемът на търговията на Китай със САЩ е нараснал с 13,1 на сто през първото полугодие, като общата стойност на вноса и износа за американския пазар е достигнал 301,8 млрд. долара. Износът на китайските производители за САЩ се е повишил с 13,6 на сто до 217,78 млрд. долара, а вносът - с 11,8 на сто до 84,02 млрд. долара. Търговският баланс между двете страни, който е в ядрото на конфликта, продължава да се измества в полза на Китай, отбелязва Ройтерс. За юни излишъкът на Китай в търговията със САЩ е достигнал 28,97 млрд. долара спрямо 24,58 млрд. д. през май, което е най-голямата месечна стойност, отчитана досега. За шестмесечието положителното салдо се е повишило до 133,76 млрд. долара спрямо 117,51 млрд. долара през същия период на миналата година. Данните за юни може да са тласнати нагоре от усилията на китайските и американски търговци да изпълнят поръчките за доставки с двете посоки преди влизането в сила на по-високите мита на 6 юли, уточнява Асошиейтед прес.", "date": "2018.07.13", "title": "Търговията между Китай и САЩ с неочакван ръст"}
{"url": "https://www.monitor.bg:443/bg/a/view/zlatnata-jabylka-idva-prez-noemvri-105346", "text": "Анимацията „Златната ябълка“, която спечели сърцата на българските фенове още на ниво проект, ще дебютира с пилотен епизод през месец ноември. Това обяви екипът на продукцията. Вместо заплануваните 12 минути, серията ще продължи с пет повече. Това е и причината премиерата да се забави с три месеца. Според плановете, пилотният епизод на „Златната ябълка“ трябваше да се появи през месец август, като възможността да го гледат първи и през ноември ще получат хората, подкрепили продукцията в краудфъндинг кампанията Indiegogo. „Към момента работим усилено върху пилотния ни епизод, защото той е ракетата-носител на целия продукт. Според това как публиката и инвеститорите ще реагират на този първи епизод, ще стане ясно дали ще получим финансова подкрепа за останалата част от сезона. Вече сключихме договор с БНТ като наши копродуценти”, обясни наскоро пред „Монитор“ Димитър Петров – идейният двигател на „Златната ябълка“. Сюжетът на анимацията ще се завърти около 14-годишната Вихра, чиято коса представлява облак, който се променя според настроението й, а родителите й са змей и човек. Момичето, глас назаем на което дава Поли Генова, тръгва на път, за да открие златната ябълка – митичен плод, който изпълнява желания и се появява само веднъж на 100 години, а по пътя си попада на ред приключения с братята кукери Бран (Живко Джуранов) и Влад (Момчил Степанов), както и самодивата Тина (Милица Гладнишка).", "date": "2018.07.13", "title": "„Златната ябълка“ идва през ноември"}
{"url": "https://www.monitor.bg:443/bg/a/view/428-neprieti-v-stolichnite-gimnazii-105313", "text": "428 ученици от общо 3912 кандидат-гимназисти не са класирани на втория етап от приема след 7-ми клас в София. 315 от изчакващите трето класиране подали документи са от столицата, а 113 са от други градове в страната. Некласираните ученици ще трябва да изчакат до 20 юли, когато започва подаване на документите за участие в третия етап от класирането. От класираните на втория етап 3484 ученици 1413 са се качили на по-предно желание.1860 пък са изчакали напразно и остават в паралелката, в която са били приети на първия етап. Останалите 211 ученици са били част от 640-те, които не бяха класирани в гимназия миналата седмица. Всички 3484 класирани на втори етап ученици трябва да се запишат в школата, в които са приети, с оригиналните документи. Те могат да направят това в периода от 13.7.2018 г. до 17.7.2018 г. (без събота и неделя). Ако някои от приетите ученици не се запишат в срок, те губят мястото си и то ще бъде обявено като свободно за третия етап на 19.7.2018 г. Некласираните и незаписаните ученици могат да участват в трето класиране.Това може да стане като подадат заявление в училищата-гнезда или по електронен път. Тогава те ще имат възможността да пренаредят желанията спрямо тези, които са подали на първо класиране, като посочват само паралелките, за които са обявени свободни места. Учениците могат да направят справка в кои училища паралелките не са запълнени, в сайта на съответното Регионално управление на образованието и в училищата-гнезда. На второ класиране има разлики в паралелките, които са намират в дъното на класацията спрямо минималния бал на първо. Така в паралелка с профил „Софтуерни и хардуерни науки“ с английски език в 132 СУ \"Ваня Войнова\" има ученици приети с 30 точки ( б.а. две тройки в свидетелството за основно образование), докато на първо класиране долната граница е била 141 точки. По същия начин е и паралелката с профил „Чужди езици“ с английски в 137 СУ \"Ангел Кънчев\" имат приети с 30 точки, докато на първия етап минимумът е бил 151 точки. Наблюдава се и обратната зависимост – паралелки, в които минималният бал се е повишил. Една от тях е в 24 СУ \"П. К. Яворов\" с профил „Предприемачески“. На този етап са влезли деца с минимум 180 точки, докато на първия долният праг е бил само 30 точки. В паралелките, които се намират на върха на класацията, няма разместване, а разликата в минималния бал на първо и второ класиране е в няколко точки.", "date": "2018.07.13", "title": "428 неприети в столичните гимназии"}
{"url": "https://www.monitor.bg:443/bg/a/view/jivotnovydite-izkarvat-ovce-na-pytja-sofija-varna-105337", "text": "Животновъдите излизат на протест в 11 ч днес заради занижената държавна помощ. Те ще се съберат от цялата страна край село Шереметя на пътя София-Варна. Овце ще блокират пътя, животновъдите ще изливат мляко и ще палят вълна, каза Симеон Караколев, председател на Националната овцевъдна и козевъдна асоциация в сутрешния блок на Би Ти Ви. Протестът е заради малката държавна помощ за животните - сега се дават по 5 лв. на овца, колкото струва една бала сено. Според животновъдите помощта за овца майка трябва да е 80 лв.", "date": "2018.07.13", "title": "Животновъдите изкарват овце на пътя София-Варна"}
{"url": "https://www.monitor.bg:443/bg/a/view/trymp-mej-ne-me-poslusha-za-brekzit-i-shte-ubie-vyzmojnostta-za-tyrgovska-sdelka-sys-sa-sht-105335", "text": "Проектът на британския премиер Тереза Мей да запази тесни икономически отношения с ЕС след Брекзит \"ще убие вероятно\" възможността за сключване на споразумение за свободна търговия със САЩ. Това казва президентът на САЩ Доналд Тръмп в интервю за британския таблоид \"Сън\". \"Ако сключат такова споразумение, ние ще имаме вземане-даване с Европейския съюз вместо с Великобритания, това вероятно ще убие споразумението\", което Лондон така пламенно иска да сключи с Вашингтон, предупреждава Тръмп, цитиран от Франс прес. Плановете на Мей за Брекзит \"определено ще засегнат търговията със САЩ , за жалост по негативен начин\", добавя президентът, цитиран от Ройтерс. \"Е добре, аз мисля, че сделката, която тя договаря, не е сделката, за която хората са гласували, това не е сделката, която бе поставена на гласуване на референдума\", допълва Тръмп, цитиран от ДПА. \"Споделих с Тереза, която аз харесвам, споделих с нея моето виждане за онова, което да се направи и как да се преговаря. Бих казал, че тя направи противното. Това е ОК, тя трябва да преговаря по най-добрия начин, който тя знае, но това определено ще засегне търговската сделка със САЩ\", допълва Тръмп. В интервюто Тръмп казва още, че бившият британски външен министър Борис Джонсън би бил страхотен премиер. \"Не ги противопоставям един на друг. Просто казвам, че мисля, че той би бил страхотен премиер. Мисля, че той има необходимите способности да успее\", казва Тръмп, цитиран от Ройтерс. Тръмп признава, че уважава много Джонсън, че го харесва много и че той е \"много талантливо момче\", допълват Асошиейтед прес и ТАСС. Президентът заявява, че е много натъжен, че Джонсън е напуснал правителството и казва, че се надява, че той ще се върне в даден момент. \"Мисля, че той е страхотен представител на вашата страна\", допълва той. В интервюто той описва Тереза Мей като \"хубав човек\" и подновява критиките си срещу кмета на Лондон Садик Хан, който, според него, върши \"ужасна\" работа при управлението на британската столица. Тръмп казва още, че не се чувства добре дошъл в Лондон и че упреква за това Хан, предаде АП. Той споделя, че е бил информиран, че протестиращи ще пуснат над площада с парламента в Лондон огромен балон с бебе с лика на Тръмп. Пред таблоида Тръмп казва, че поради тази причина ще прекара толкова малко време в Лондон. \"Смятам, че когато те пускат балони, за да ме накарат да се почувствам не добре приет, няма причина да отивам в Лондон\", казва той. Президентът упреква Садик Хан, който е мюсюлманин, за атмосферата и неотдавнашните терористични атаки в Лондон. Той казва, че Хан е свършил \"ужасна работа\" в противопоставянето на тероризма. Хан даде разрешението в небето на Лондон протестиращите да пусна огромен балон, представящ Тръмп като ядосано бебе с памперс. В интервюто Тръмп споделя, че не е нервен заради срещата с британската кралица Елизабет Втора, предаде АП. Той я нарича \"страхотна жена\" и казва, че с нетърпение очаква срещата с нея. \"Тя представлява страната толкова добре\", допълва Тръмп. Той признава, че една от причините да се възхищава на кралицата е, че през годините, през които тя е представлявала страната си, тя наистина не е допуснала никога грешка. Тръмп и съпругата му Мелания ще пият чай с кралицата днес в Уиндзорския замък, припомня АП. В интервюто Тръмп казва също, че миграцията е променила \"самата структура на Европа\", предаде ДПА. \"Мисля, че онова, което стана в Европа, е срам. Да се позволи на имиграцията да се случи в Европа, това е срам. Мисля, че тя промени структурата на Европа и докато не действате много бързо, Европа никога няма да бъде онова, което беше\", заявява Тръмп. \"Да се позволи на милиони и милиони хора да дойдат в Европа е много, много тъжно. Мисля, че вие губите своята култура\", казва той. \"Сън\" вече пусна туит със снимка на заглавната си страница и обяви, че пълният текст на интервюто с Тръмп ще бъде качено онлайн в скоро време, предаде ДПА. На заглавната страница на \"Сън\" се чете \"Мей разруши Брекзит... Американската сделка се отменя\". Снимка на заглавната страница бе публикувана в Туитър малко след като Тръмп се срещна с Тереза Мей на гала вечеря в негова чест в дворец край Оксфорд.", "date": "2018.07.13", "title": "Тръмп: Мей не ме послуша за Брекзит и ще убие възможността за търговска сделка със САЩ"}
{"url": "https://www.monitor.bg:443/bg/a/view/generalnijat-sekretar-na-oon-nareche-migracijata-polojitelen-globalen-fenomen-105336", "text": "Генералният секретар на ООН Антониу Гутериш нарече миграцията \"положителен глобален феномен\". Той каза, че мигрантите по света допринасят значително за световната икономика, предаде АП. Мигрантите са впечатляващ двигател на растежа, заяви Гутериш. Той говори преди очакваното днес в Общото събрание на ООН одобряване на нов глобален пакт за безопасна, методична и законна миграция. Гутериш заяви, че този договор цели да засили международното сътрудничество срещу трафикантите на хора, да защити жертвите и да увеличи възможностите за легална миграция. САЩ и вероятно Унгария няма да се присъединят към документа. Пактът не е юридически обвързващ и ще бъде официално приет на министерска среща в Маракеш през декември.", "date": "2018.07.13", "title": "Генералният секретар на ООН нарече миграцията \"положителен глобален феномен\""}
{"url": "https://www.monitor.bg:443/bg/a/view/slynce-sutrinta-dyjd-i-grymotevici-sledobed-105321", "text": "Днес преди обяд ще бъде слънчево. След обяд на много места ще се развива купеста и купесто-дъждовна облачност и главно в планинските и източните райони от страната ще има краткотрайни, временно интензивни валежи и гръмотевична дейност. Възможни са и градушки. Ще духа слаб до умерен вятър от запад-северозапад. Максималните температури ще са предимно между 29 и 34 градуса. Преди обяд по Черноморието ще бъде предимно слънчево, но след пладне ще се развива купеста и купесто-дъждовна облачност и на много места, главно по северното крайбрежие, ще има краткотрайни валежи и гръмотевици. Ще духа до умерен вятър от север-северозапад. Максималните температури ще са 28 - 30 градуса. Вълнението на морето ще е 1 -2 бала. Температурата на морската вода е 25 - 26 градуса. Преди обяд в планините ще бъде предимно слънчево. След обяд ще се развива купеста и купесто-дъждовна облачност и главно в масивите от Западна България ще превали и прегърми. Ще духа умерен до силен вятър от запад-северозапад. Максималната температура на височина 1200 метра ще е около 22 градуса, на 2000 метра - около 16 градуса. През почивните дни ще има променлива облачност, по-значителна над източните и планинските райони, но само на отделни места краткотрайно ще превали. Ще продължи да духа слаб до умерен северозападен вятър. Температурите слабо ще се понижат.", "date": "2018.07.13", "title": "Слънце сутринта, дъжд и гръмотевици следобед"}
