{"url": "https://www.monitor.bg:443/bg/a/view/ch-si-ta-izvadiha-fabriki-za-4-5-mln-lv-na-tezgjaha-150695", "text": "Частни съдебни изпълнители извадиха на тезгяха 20 фабрики. За продан са обявени само сградите, без оборудването им, а общата стойност на имотите е 4,5 млн. лв. Всички те са пуснати на публични търгове заради неизплатени дългове на собствениците им. Това показва статистиката на Камарата на частните изпълнители. От публичния регистър на продажбите на частните бирници става ясно, че най-скъпата фабрика, която търси нови собственици, се намира в Габрово и началната цена, от която стартира наддаването за нея, е малко под 3 млн. лв. Заводът е произвеждал млечни продукти и се състои от 20 сгради и още десетина различни постройки. Най-евтината фабрика пък е пусната за продажба за 10 600 лв. и се намира в Троян. Имотът е с площ под декар, а самата сграда е под 100 кв.м. В момента на сайта на Камарата на ЧСИ-тата има публикувани близо 4000 обявления за продажби на имоти на длъжници. Най-скъпият от тях е бивша база на Главно управление „Строителство и възстановяване“ в Кремиковци. За нея е обявена цена от над 8,8 млн. лв. Срокът, в който желаещите да купят имота е можело да подадат оферти за него, е 26 ноември. Предложенията им трябва да бъдат отворени утре в сградата на Софийския районен съд, който по ирония на съдбата доскоро също беше собственост на ГУСВ. Най-евтината продажба на имот пък е за продажба на земеделска земя. За 238 кв.м, парцел в с. Иглика, частният съдебен изпълнител иска 13 лв.", "date": "2018.11.26", "title": "ЧСИ-та извадиха фабрики за 4,5 млн. лв. на тезгяха"}
{"url": "https://www.monitor.bg:443/bg/a/view/zavisimost-ili-sigurnost-150697", "text": "Софийската кръгла маса за енергийната сигурност в Югоизточния район на Балканите съвпадна с поредното напрежение между Русия и Украйна, този път в Керченския пролив. След като преди близо десет години руснаците спряха за известно време газа за Европа през Украйна и страната ни беше на прага на криза като се наложи да внесе прескъпо газ от Гърция, днес ситуацията на практика не е по-различна. Въпреки, че за разлика от тогава газохранилището ни в Чирен е разширено и пълно. Това в никакъв случай не е успокояващо, ако кризата се задълбочи. Точно затова е напълно логично страната ни да търси други възможности. Няма да коментираме защо през тези години те не бяха постигнати. След замразяването на „Южен поток“ (не че водещи в страни в ЕС не продължиха доставките си на газ от Русия), перспективите за газ от Средния изток, Израел и Египет стават все по-близки, но зависимостта, нашата и на други страни от региона от руския газ, остава. Добрата новина е, че управляващите са разбрали, че шансът е в това да отстояват националния интерес и да подготвят инфраструктура, която да поеме вдъхващите оптимизъм няколко газови проекти.В момента богатите европейски страни плащат по-малко за газ, отколкото бедния юг. За нас като потребители ще е важно да получаваме газ на поносими цени. Те могат да бъдат постигнати само с реална диверсификация, а не с приказки как тя ще бъде постигната в бъдеще. Надяваме се, че този път политиците са си научили урока. И няма да се поддат на лъжливи геополитически игри в ущърб на интересите ни.", "date": "2018.11.26", "title": "Зависимост или сигурност"}
{"url": "https://www.monitor.bg:443/bg/a/view/zahari-baharov-se-zabyrkva-s-holandskata-mafija-zaradi-bbc-150678", "text": "Българският актьор Захари Бахаров може да се похвали с пореден успех в телевизионното кино зад граница. След като влезе с гръм и трясък в „Игра на тронове“ през 2015 г., застана рамо до рамо с Джефри Ръш за първия сезон на „Гения“ и се внедри в „Бюрото на легендите“, възпитаникът на Надежда Сейкова прави още един пробив на малкия екран в Европа. Baptiste е заглавието на продукцията, която изпраща родната звезда в Амстердам, научи „Монитор“. В холандската столица актьорът вероятно отново ще скочи в редиците на мафията. Според прогнозите, сериалът ще се състои от осем епизода. Той е дело на братята Хари и Джак Уилямс и е под шапката на BBC. Френската звезда Чеки Карио ще влезе в главната роля на детектива Жулиен, познат на запалените телеманиаци от друго заглавие на английската телевизия The Missing. Новата поредица ще се фокусира върху пътешествието му в Амстердам, което той предприема заедно със съпругата му. Местният шеф на полицията – и иронично бивше гадже на следователя, го моли за помощ в разнищването на поредната мистерия, част от която ще се окаже и Бахаров. Очаква се премиерата на Baptiste да се състои през следващата година. „Спинофът трябва да е нещо ново. Да не е цинично и да разказва нова история. Жулиен е новият Еркюл Поаро“, коментира наскоро Хари Уилямс. Подробностите около продукцията обаче се пазят в пълна тайна. Известни са само част от имената на останалите актьори, които ще видим на малкия екран. Сред тях е британецът Том Холандър, когото по-паметливите зрители помнят като лорд Кътлър Бекет от „Карибски пирати“. Актьорът се включи и в един от последните хитове в боксофиса „Бохемска рапсодия“. Клеър Колбрейт и Талиса Гарсия са сред останалите звезди в каста на Baptiste. Междувременно преди броени дни Бахаров представи моноспектакъла „Чамкория“ в Мюнхен. Постановката в Германия влезе в натоварения график на театралната ни мечка измежду датите от националното му турне. Този месец Захари игра вече в Пловдив, Велико Търново и София. Сред следващите спирки пък са Смолян, Ямбол и Перник.", "date": "2018.11.26", "title": "Захари Бахаров се забърква с холандската мафия заради BBC"}
{"url": "https://www.monitor.bg:443/bg/a/view/ekskurziant-pochina-v-samoleta-na-vryshane-ot-egipet-150696", "text": "Българин почина на борда на самолет, пътувал от Египет към България. Пътуването било организирано от туристическа фирма, а някои от пътниците са на мнение, че причината е хранително натравяне в хотела в Хургада, където той е прекарал почивката си. Информацията за починалия българин бе потвърдена и от МвнР. На 17 ноември група българи заминават на организирана от български туроператор екскурзия в Египет. До 23 ноември нощували в известния курорт Хургада, на другия ден пристигнали в Кайро. Според Александрина Панайотова, пътувала с групата, туристите били настанена в ужасни условия през по-голямата част от почивката им, наложило се да се хранят навън и да заплащат допълнително да им се почивстват стаите. Едва в Кайро условията се променили. Когато всички се преместили в хотела в Кайро на един от по-възрастните пътници му прилошало, а лекарите му казали, че има хранително натравяне от храната от предишния хотел. Мъжът бил стабилизиран от лекарите и качен на борда на самолета с инвалидна количка, чартърен полет на българска компания от египетската столица до София. Във въздуха мъжът се почувствал зле и преди да кацнат на летището починал, въпреки че в самолета пътували и лекари. Според непотвърдена информация българинът е пътувал с част от близките си – сина му и снахата му. Те са се свързали с Панайотова и са ѝ разказали, че съдебните лекари са установили, че причината е масиран инфаркт, а не хранително натравяне.", "date": "2018.11.26", "title": "Българин почина в самолета на връщане от Египет"}
{"url": "https://www.monitor.bg:443/bg/a/view/cacarov-obsyjda-ekstradicijata-na-mitio-ochite-s-turskija-si-kolega-150698", "text": "Главният прокурор Сотир Цацаров е на работно посещение в турската столица Анкара по покана на турския си колега Мехмет Акарджа, съобщиха от държавното обвинение. Там той е придружаван от заместник главния прокурор Иван Гешев и от завеждащия отдел „Международен“ във ВКП Цветомир Йосифов. Основни теми на разговор между двете страни са сътрудничеството по наказателноправни въпроси, противодействието на организираната престъпност, както и създаването на консултативен форум на главните прокурори на страните от Балканите. Един от обсъжданите въпроси е поисканото от България екстрадиране на Димитър Желязков – Митьо Очите, както и делото срещу четиримата български граничари, което турската държава води. Димитър Желязков бе арестуван в Истанбул през август т.г., а няколко дни преди това при акция на спецпрокуратурата в Бургас и съседни градове бяха задържани 19 души. Част от тях бяха обвинени в участие в организирана престъпна група за рекет, палежи, побоища и наркотици с лидер Митьо Очите. Той бе задържан в луксозен хотел в Истанбул заедно със зърнения бос и общински съветник от БСП в Бургас Бенчо Бенчев. Митничарите Михаил Цонков, Николай Костов, Николай Петков и Живко Петков са обвинени в Турция за убийството на турски гражданин - бракониер, нарушил държавата ни граница. Позицията на държавното ни обвинение е, че те не трябва да бъдат екстрадирани в Турция. Междувременно съдът в Бургас отказа искането за предаване на четиримата мъже, отправено от турския наказателен съд в Къркларели. Очаква се Сотир Цацаров и Мехмет Акарджа да обсъдят и идея за създаване на консултативен форум на главните прокурори от балканските страни. Форматът цели да стимулира и подобри сътрудничеството помежду им чрез регулярни срещи и обмен на добри практики. Програмата на българската делегация включва също срещи с министъра на правосъдието на Република Турция Абдулхамит Гюл и с председателя на Върховния апелативен съд Исмаил Рушту Чирит. Това е четвърта среща между главните прокурори на България и Турция, след като през юни 2014 г. между прокуратурите на двете страни бе подписано Споразумение за сътрудничество.", "date": "2018.11.26", "title": "Цацаров обсъжда екстрадицията на Митьо Очите с турския си колега"}
{"url": "https://www.monitor.bg:443/bg/a/view/lidl-s-priz-naj-dobra-daritelska-programa-150701", "text": "Най-голямата социално отговорна инициатива на Лидл България – “Ти и Lidl за по-добър живот” бе отличена като „Най-добра дарителска програма“ в годишните награди на Български дарителски форум. Престижната награда бе връчена на компанията лично от кмета на София Йорданка Фандъкова на официална церемония. За 13-та поредна година конкурсът търси компаниите, които устойчиво и прозрачно подкрепят значими за обществото инициативи и каузи. Победителите се класират според финансовите и нефинансови инвестиции, направени през изминалата 2017 г., като е оценяван и положеният доброволен труд от страна на служителите. „За Лидл България инвестицията в обществото е един от ключовите ни приоритети. Затова „Ти и Lidl за по-добър живот“ за нас е дългосрочно начинание и това, което вярваме, че я отличава от други програми е, че дава възможност на граждански организации от цялата страна да кандидатстват с проекти и инициативи, чрез които да подпомогнат местните общности да водят по-качествен и пълноценен начин на живот. Отличието „Най-добра дарителска програма“ е отговорност, която приемаме и е стимул за нас да продължаваме напред“, заяви Милена Драгийска, главен изпълнителен директор на Лидл България. Най-голямата социално отговорна инициативата на Лидл България се реализира за втора поредна година и към момента чрез нея са подкрепени общо 51 проекта на стойност 390 000 лева. Само за първата година на изданието, което донесе и престижното отличие „Най-добра дарителска програма“, са реализирани 31 инициативи на граждански организации от 18 населени места в България. Целта на „Ти и Lidl за по-добър живот“ е да допринася за по-качествен и пълноценен живот на хората в различните региони на страната като подпомага проекти 4 тематични области: образование, култура и историческо наследство, здравословен начин на живот и околна среда. През 2019 г. предстои да бъде обявено третото издание на инициативата, с което компанията ще търси нови проекти на организации от цялата страна, като максималното финансиране на всеки от тях е на стойност 10000 лева.", "date": "2018.11.26", "title": "Lidl с приз „Най-добра дарителска програма“"}
{"url": "https://www.monitor.bg:443/bg/a/view/za-evtina-grajdanska-chistim-20-g-loshoto-dosie-obzor-150694", "text": "След въвеждането на новата система „бонус-малус“ при изрядно шофиране за период от 7 години водачът може да получи до 25% поевтиняване на застраховката „Гражданска отговорност“. Една година без нарушения ще означава с 10% по-евтина задължителна полица, съобщиха от Комисията по финансов надзор (КФН). Натрупаният негатив пък може да се чисти чрез примерно шофиране, като всяка година без нарушение ще спада класа на колата с 1 пункт. Или с други думи - ще са необходими или 19 години, за да се плаща най-ниската цена. Обмисля се и вариант малусът да бъде чистен срещу определена сума. Нарушения като неправилно паркиране, каране в бус лентата или без фарове няма да се отчитат и да водят до поскъпване на застраховката. Точки обаче ще се отнемат за неправилно изпреварване, опасни маневри, неспазване на дистанция, шофиране в нетрезво състояние, катастрофи с нанасяне на телесни повреди и причиняване на смърт на пътя. По предварителни изчисления натрупване на 9 по-леки нарушения за година може да оскъпи \"Гражданската отговорност\" с до 400%. Според 78% от собствениците на автомобили (над 2 млн. коли) ще плащат по-евтина полица, тъй като ще попаднат в бонус класовете на новата система. 44%, или 1 млн. души, ще достигнат максималния бонус и ще плащат с 25% по-малко, или около 225 лв. (по сегашни цени). От регулатора очакват, че около 18% от водачите ще попаднат в по-високия клас и ще плащат повече. По-конкретно максималното оскъпяване от 1200 лв. се очаква да плащат около 18 000 души. От регулатора посочиха и конкретни примери. Оскъпяването на „Гражданската отговорност” например при превишена скорост ще означава 10% над застраховката. Ако това нарушение е в населено място и сериозно надскача разрешената скорост, може да стигне и до 30 на сто. Най-голямото наказание – с причинена смърт. Сред най-дискутираните текстове са предложението, ако една кола е със скъпа застраховка \"Гражданска отговорност\", при продажба на машината новият собственик ще продължи да плаща висока премия, дори да е изряден шофьор. От комисията обясниха, че все още се обсъждат различни варианти, но не се предвижда отпадането им, а по-скоро прецизиране на текстовете и възможност за зануляване, но това трябва да се случи по начин, който да не допуска възможността да си прехвърлиш колата на някой близък или роднина и отново да продължиш да шофираш рисково, обясни Владимир Савов, член на КФН. Не е ясно какво ще се случва с нарушенията, за които или се обжалват. Понякога този процес може да се разпростре в 2 календарни години, макар че нарушението фактически е направено само в едната, което ще окаже влияние на цената на застраховката и за бъдещ период. Освен това много хора не знаят, че са санкционирани, и разбират за това едва когато бъдат спрени на пътя от КАТ. Към днешна дата глобите към Пътна полиция имат и давност.", "date": "2018.11.26", "title": "За eвтина „Гражданска“ чистим 20 г. лошото досие (ОБЗОР)"}
{"url": "https://www.monitor.bg:443/bg/a/view/sydiite-vyv-vss-skochiha-na-panov-za-politicheskite-mu-izkazvanija-150700", "text": "Десет от 14-те членове на Съдийската колегия на Висшия съдебен съвет (ВСС) са се подписали под безпрецедентна позиция до председателя на Върховния касационен съд (ВКС) Лозан Панов. Повод за сезирането на съдебните кадровици са отправените от \"съдия № 1\" твърдения и обвинения срещу съдебната власт, в това число и срещу ВСС, както и срещу Европейската комисия (ЕК), в поредната негова политическа реч, произнесена на форум, организиран от Съюза на съдиите в България (ССБ) на 16 ноември т.г. в столицата, пише  . Поводът за острото писмо на съдебните кадровици са отправените от Панов обвинения към \"представители на съдебната и останалите власти, включително и към ВСС: \"В последно време чувам само своя глас, а след мен вече няма да има кой да нарушава идилията. В новия ВСС тишината определено дебне отвсякъде\". На няколко пъти в текста е подчертано, че Панов досега не е представял доказателства за тези си думи, поради което изрично е призован да го направи. Специално внимание е отделено и на обвиненията, които Лозан Панов адресира по отношение на Мониторинговия доклад на Брюксел. \"В изказването си алегорично сте сравнили Европейската комисия с невярна и със съмнителен морал съпруга, стремейки се да дискредитирате заключението от доклада, че съдебната система в България е независима с оглед установения напредък през последния отчетен период - 2017 г.\", пишат кадровиците. Членовете на Колегията напомнят на Панов основополагащите принципи, залегнали в Конституцията и в Закона за съдебната власт (ЗСВ), които регламентират независимостта на магистратите. Изброени са му и 11 основни аспекта на независимостта на съдиите, изчерпателно очертани в доклад от 12 март 2010 г. на Венецианската комисия. В позицията си кадровиците за първи път официално и активите на семейството на председателя на ВКС, както и кампанията по дискредитиране на данъчната администрация и Антикорупционната комисия, която Панов води в последните месеци. Внимание е отделено и на безпрецедентното дело, с което \"съдия № 1\" поиска от съда да отмени наложената му от Сметната палата глоба в размер на 1000 лв. за неподадена имуществена декларация за 2016 г. Точно преди седмица стана известно решението на Софийския районен съд (СРС), с което глобата му бе потвърдена. Междувременно Панов дълго време отказваше да получи резултатите от пълната данъчна проверка, извършена от Националната агенция за приходите (НАП) и установила несъответствие между декларирани и притежавани средства в размер на над 100 000 лв. Преди две седмици върховният магистрат отказа да се яви и пред Комисията за противодействие на корупцията и за конфискация на незаконно придобито имущество (КПКОНПИ), за да даде обяснение за произхода на недекларирания доход. Сега е призован от членовете на ВСС да разясни личните си взаимоотношения с НАП и КПКОНПИ, както и да разясни дали заведените от него дела няма да бъдат решени безпристрастно. На няколко пъти в текста членовете на кадровия орган на съдебната власт недвусмислено изтъкват, че с изказванията и поведението си Десетимата от общо 14-те членове на Съдийската колегия отправят и 14 конкретни въпроса до Лозан Панов, като се очаква да настояват за отговори още на утрешното заседание на съдийската колегия на ВСС. В дневния ред на заседанието впрочем е и избор на административен ръководител на най-големия окръжен съд в страната – Софийски градски съд (СГС). Позицията на над 2/3 от членовете на Съдийската колегия е депозирана още в петък и е включена в дневния ред под точка № 17. Дори и да не е успял да се запознае с отправените му въпроси в края на миналата седмица, Панов би трябвало да го е направил този понеделник, когато би следвало да се е явил на работа. Миналата седмица председателят на ВКС отсъства от заседанията на Съдийската колегия и на Пленума на ВСС, без да е ясно по каква причина. Отсъствието му обаче съвпадна с решението на състав на Софийския градски съд, с което бе потвърдена глобата срещу Панов за това, че не е спазил закона и не е декларирал имуществото си пред Сметната палата. Не е изключено председателстващият Съдийската колегия да не се появи и този вторник, като така се откаже от присъствието си на избора на председател на СГС, който е без титулярен ръководител вече над една година, а и да се опита да се скрие, за да не отговори на отправените му от кадровиците въпроси. Освен Панов, под въпросите не са се подписали само още трима от членовете на Колегията – Атанаска Дишева, Олга Керелска и Цветинка Пашкунова. Подписалите писмото са: председателят на Върховния касационен съд (ВАС) Георги Чолаков, представляващият ВСС Боян Магдалинчев, Боян Новански, Боряна Димитрова, Красимир Шекерджиев, Вероника Имова, Севдалин Мавров, Димитър Кояджиков, Стефан Гроздев, Даниела Марчева.", "date": "2018.11.26", "title": "Съдиите във ВСС скочиха на Панов за политическите му изказвания"}
{"url": "https://www.monitor.bg:443/bg/a/view/mediapul-kopira-oporkite-na-klub-z-150699", "text": "“Медиапул” и „Клуб Z” може на хартия да се водят на двама различни издатели, но де факто, когато трябва да публикуват поредната доза фалшиви новини, опорките им се свеждат от едно и също място. Най-прясното доказателство за това дойде днес, когато в бързината да пуснат в интернет новата синхронизирана атака на машината за клевети на задкулисието срещу враг №1 на олигарсите у нас – издателя ни и депутат Делян Пеевски, двата сайта излязоха с почти идентични заглавия за срещата на главния прокурор Сотир Цацаров с турския му колега Мехмет Акарджа, както и с почти идентични опорки – все срещу Пеевски. За какво са говорили двамата стана ясно както от предварителното съобщение на прокуратурата, така и от последвалите информации ( ). Темите, основните сред които създаване на консултативен форум на главните прокурори на Балканите, както и екстрадицията на Димитър Желязков-Митьо Очите и делото срещу четиримата наши граничари, са логични, предвид факта, че и двата въпроса за висящи. За болтчетата от Фабриката за фалшиви новини важни са не фактите, а инсинуациите. Така за нуждите на изпълнението на квотата от фейкове срещу Пеевски „Клуб Z” на подсъдимия фармацевтичен бос Огнян Донев изброи „спекулациите“ (сайтът сам ги категоризира като такива, при това без да посочва, че са били тиражирани именно от него и други издания от фабриката), съпътствали предните срещи между двамата главни прокурори. Вкарвайки опровергаваната многократно инсинуация за имагинерни черни печати, както и за доклада на турските служби за контрабанда на български марки цигари, който беше изкаран от фабриката като доклад срещу „Булгартабак“. Втората тема също бе затворена отдавна, след като Цацаров още през пролетта обяви официално, че „няма данни за престъпление и за контрабанда на цигари по доклада на турските служби“. Това обаче не попречи на „Медиапул“ - сайта на говорителката на експремиера и ментор на олигарсите у нас Иван Костов Стояна Георгиева, броени минути след „Клуб Z“ да подеме опорката, като допълни, че „Булгартабак“ бил свързван с Делян Пеевски. Друга опровергавана стотици пъти инсинуация, която лъсва като лъжа при елементарна проверка в търговските регистри на страната. Фабриката обаче явно се надява, че читателите сляпо ще се доверяват на лъжите й, ако продължава да ги повтаря по стария Гьобелсов принцип. И ги разпръсква в интернет.", "date": "2018.11.26", "title": "„Медиапул” копира опорките на „Клуб Z”"}
{"url": "https://www.monitor.bg:443/bg/a/view/jeljazkov-ogranichenijata-za-bg-prevozvachite-moje-da-vljazat-v-syda-na-es-150686", "text": "България може да заведе дело в съда на ЕС, ако бъдат приети неблагоприятни за страната ни предложения за промени в т.н. \"Пакет за мобилност“, заяви транспортният министър Росен Желязков след среща с българкски евродепутати и превозвачи. По думите му, предложените от Австрийското председателство промени не удовлетворяват страната ни. \"Австрийско председателство отиде по-далече в рестрикцията си и предложи прибиране и на превозното средство на четири седмици. Разбира се, имаме и друго виждане по отношение на въвеждането на интелигентните тахографи, тъй като става въпрос за устройства, които все още не съществуват на пазара. Бих го заявил отсега, каквото и да стане, ако е неблагоприятно, ще водим дело в съда на ЕС\", каза Желязков. Пакетът “Мобилност“ е свързван с осъществяването на международни превози от тежкотоварните камиони. България и Латвия са единствените страни, които не подкрепят предложените промени защото, според тях, спорният документ цели да ограничи достъпа на българските превозвачи до пазарите в Западна Европа. Желязков обяви, че българската позиция по текстовете ще бъде отстоявана на предстоящия на 3 декември Съвет по темата в Брюксел. Министърът изтъкна, че българската страна многократно е изразявала своите притеснения и аргументи, че така предложените текстове са небалансирани, дискриминиращи и се разминават с предварително заложените цели на ЕС. Като пример той посочи, че сред новите предложения е, не само водачите да се връщат на 4 седмици в експлоатационните центрове, но и превозните средства. „Разбираме аргументите, че тези мерки целят социален ефект по отношение на водачите, но не може да разберем какво социално има в изискването превозното средство също да се връща“, каза още министърът. Той заяви, че това ще доведе до увеличаване на празните курсове и ще има негативен ефект върху екологията. Обсъдени бяха и други теми с неясно правоприлагане, като командироването на водачите и спането в кабините на превозните средства.", "date": "2018.11.26", "title": "Желязков: Ограниченията за БГ превозвачите може да влязат в Съда на ЕС"}
{"url": "https://www.monitor.bg:443/bg/a/view/11-g-zatvor-za-nikolaj-i-9-g-za-dejan-za-ubijstvoto-na-taksimetrovija-shofior-150693", "text": "11 години затвор получи Николай Василев, а Деян Цветанов - 9 години, за убийството на таксиметровия шофьор Валери Спиридонов, извършено на 14 март. м.г. в русенското село Николово. И двете присъди са с първоначален строг режим. Това постанови днес състав на Окръжния съд в Русе. Двамата младежи трябва да изплатят солидарно 150 000 лева за причинените неимуществени вреди на вдовицата на Валери – Лилия Спиридонова, а на сина му Тони Спиридонов – 100 000 лева. Последното заседание по делото за жестокото убийство започна тази сутрин. Делото се гледа по общия ред, тъй като още в началото адвокатите на Деян не се съгласиха на съкратено съдебно следствие, за да могат да се индивидуализират действията на всеки един от младежите в съизвършителството. Тяхната теза бе, че Деян не е участвал във физическото убийство на таксиметровия шофьор и не трябва да носи отговорност за това. Обвинението срещу младежите бе за грабеж, придружен с убийство. Прокуратурата поиска по 11 години затвор за всеки един от тях. По време на извършване на престъплението двамата са били непълнолетни, но са имали навършени 17 години. „Съжалявам за починалия човек, на когото ние двамата с Деян отнехме живота. Знам какво е да загубиш близък. Преди 20 дни се навършиха 2 години, откакто почина баща ми“, каза в съдебната зала Николай. Обясни, че два от ударите с нож – един в бедрото и един във врата, не са нанесени от него. Деян обаче твърдеше, че не е удрял таксиметровия шофьор нито с ръка, нито с нож и изрази съжаление, че не е успял да попречи на Николай. Защитата на Деян изтъкна аргумента, че непосредствено след престъплението Николай и в съобщение, и пред познат е твърдял: „Направих голяма простотия, убих човек“, а в показанията си е посочил: „Сънувам човека, когото убих, както сънувам баща ми“, тоест тогава не е говорил в множествено число за убийството. Преди фаталния инцидент Николай и Деян приели голямо количество психотропни вещества и алкохол. Николай употребил амфетамини, бира, твърд алкохол, пушил трева, цигари, взел четири успокоителни хапчета и два пъти метадон от човек, който се лекувал от зависимост. Деян също бил неадекватен, като освен бира и твърд алкохол употребил амфетамини и пушил марихуана. В това състояние двамата решили да извършат грабеж на таксиметров шофьор, като вземат оборота му, а автомобила му - продадат за скрап. На 14 март м.г. към 4,00 часа се качили от Русе в таксито на Валери. Убийството е станало към 4,25 часа на улица „Христо Ботев“ в Николово. При предишни заседания по делото стана ясно, че пронизаният с нож шофьор успял да се обади на колега.„Заклаха ме, умирам, някъде в Николово съм“, промълвил той. От лая на кучетата се събудил собственикът на къщата, пред която е станало престъплението. Валери бил все още жив, когато го намерил на улицата. „Извикай линейка, убиха ме“, били последните му думи. След престъплението Николай и Деян си разделили скромния оборот на таксиметровия шофьор от 60 лева, които намерили в портмонето му. Деян взел цигарите и запалката му. „Добър съм, колкото и да не ви се вярва. Искам да се грижа за майка си, която е болна от шизофрения. Като си излежа присъдата, може с нея да напуснем България“, каза в последните си думи пред съдебния състав Николай. „Не мога да проумея случилото се. Искам да бъда съден за това, което съм извършил“, пък каза накрая Деян. И двете присъди могат да се обжалват пред Апелативния съд във Велико Търново.", "date": "2018.11.26", "title": "11 г. затвор за Николай и 9 г. за Деян  за убийството на таксиметровия шофьор "}
{"url": "https://www.monitor.bg:443/bg/a/view/besarabkata-lilija-napusna-fermata-150681", "text": "В неделя вечер след един от най-емоционалните дуели във „Фермата: Съединение“ от шоуто си тръгна „славеят“ на стопанството, 24-годишната Лилия Семкова от Украйна. Неочаквано за всички бесарабската българка изгуби всички битки срещу най-добрата си приятелка, 25-годишната учителка Александра Пенова. Без нито една спечелена точка Лилия, която излезе на арената с температура, си тръгна месец след като победа темпераментната Христина. Въпреки категоричния резултат от 10 на 0 за Александра, единадесетият дуел за сезона бе изключително оспорван, като бесарабската българка имаше шанс да обърне резултата в четвъртата битка, но рязането с трион се оказа трудна задача и тя се справи значително по-бавно от опонентката си. Въпреки че Александра не се поколеба да призове на дуел Лилия, която й бе най-близкия човек в стопанството, двете приятелки си казаха „сбогом“ без лоши чувства. Раздялата с „Фермата“ бе изключително емоционална за Лилия, която неведнъж е споделяла, че шоуто я е накарало да заобича България още повече. Лилия се превърна в любимка на участниците и зрителите, благодарение на прекрасния си глас, искрена любов към България и каузата й да запознае повече хора с миналото и историята на бесарабските българи, останали по исторически причини извън пределите на родината. Емоционално и с много сълзи в очите фермерите, стопаните Бети и Ники и тазседмичните гост-звезди Владо Николов, Яни Андреев и Иван Гинчев, се сбогуваха с Лили, която от година живее и учи в София. Видимо разстроена от развитието на нещата, тя сподели, че се надява повече българи да изберат да се завърнат в родината си: След традиционния купон на победителя във „Фермата“ в понеделник от 21 ч., участниците ще станат свидетели на нов избор за фермер на седмицата, а присъствието на Владо Николов в шоуто ще провокира емигрантката Росица през сълзи да разкрие защо е нещастна в личния си живот и има ли наистина намерение да приключи брака си.", "date": "2018.11.26", "title": "Бесарабката Лилия напусна „Фермата“"}
{"url": "https://www.monitor.bg:443/bg/a/view/ludogorec-napira-za-frensko-krilo-150670", "text": "„Лудогорец“ е влязъл в преговори за футболиста на „Астра“ (Гюргево) Жулиен Бег, твърди румънското издание „Диги спорт“. Французинът играе като флангови нападател и е съотборник с националния вратар Пламен Илиев. „Орлите“ ще имат сериозна конкуренция за подписа на Бег в лицето на „Стяуа“, като румънският гранд също проявява интерес към крилото. Развръзка около евентуален трансфер може да има в първите дни на декември, като според румънските медии ръководствата на „Лудогорец“ и „Астра“ имат допирни точки в преговорите. Междувременно стана ясно, че холандският рефер Денис Хиглер ще ръководи мача на разградчани срещу „Байер“ (Леверкузен) от груповата фаза на Лига Европа. Срещата е в четвъртък от 19.55 ч. на стадион „Бай Арена“. Помощници на холандеца ще бъдат неговите сънародници Йоост ван Цюлен и Бас ван Донген. Четвърти арбитър е Дави Гоосенс, а допълнителни асистент съдии - Пол ван Бьокел и Алар Линдхут, всички от Холандия. Съдийски наблюдател е Ласло Вагнер от Унгария, а делегат на УЕФА - Клайв Уайтхед от Англия.", "date": "2018.11.26", "title": "„Лудогорец“ напира за френско крило"}
{"url": "https://www.monitor.bg:443/bg/a/view/hakeri-atakuvali-i-sajta-na-bsp-150679", "text": "Хакери са атакували и сайта на БСП, съобщиха от самата партия. На 21 ноември е била регистрирана масова хакерска атака към сайта на соцпартията, като по данните на червените тя е била от типа DdoS. От формацията уточняват, че атаката е осъществена чрез множество IP адреси от Тайланд. От БСП се похвалиха, че сайтът на партията не се е сринал, не е спирал да функционира, въпреки че този тип атаки били трудни за проследяване. Преди няколко дни бе блокиран и сайта на министерството на правосъдието. В специално съобщение разпространено до медиите авторите, представящите се като \"Анархистите\", заявиха, че са започнали атаката. Те не дадоха информация каква е причината за действията им, но заявиха, че ще блокират сайтовете и на Народното събрание и на БСП.", "date": "2018.11.26", "title": "Хакери атакували и сайта на БСП"}
{"url": "https://www.monitor.bg:443/bg/a/view/masovi-proverki-na-kamioni-avtobusi-i-taksita-v-stranata-150692", "text": "Полицията започна масови проверки на водачите на товарни автомобили, автобуси и таксита в цялата страна. Ще се следи за спазването на ограниченията на скоростта, шофьорите ще се тестват за алкохол и дрога, а превозните средства ще се инспектират за неработещи фарове или износени гуми, съобщи бТВ. От полицията посочиха, че основно откриват шофьори с нередовни документи и такива, които карат с превишена скорост. Край Сливница само за час един водач се прости с книжката си, а друг получи фиш за нередовни документи. Проверките продължават до 2 декември.", "date": "2018.11.26", "title": "Масови проверки на камиони, автобуси и таксита в страната "}
{"url": "https://www.monitor.bg:443/bg/a/view/boksov-shampion-prodava-pojasa-si-150683", "text": "Шотландецът Рони Кларк, известен с прякора Акулата, обяви за продан своя пояс на европейски шампион по бокс на IBF в кат. \"супер перо\". Причината е, че поредният му трети съперник се отказа от мач с него заради контузия и Кларк и това го поставя в трудно положение с парите, защото го чака още дълъг период без приходи. Това го принуди да прати реликвата на търг в Ebay и дори да предложи да я подпише лично на новия й притежател. Този пояс беше спечелен през февруари след победа срещу Зелфа Барет. Прекият повод за продажбата е, че Акулата няма пари да купи подарък на своя син за Коледа. \"Продавам моя официален европейски пояс в категория супер перо на IBF, който спечелих през февруари, написа Кларк. - С него има опция да бъде подписан или не, зависи изцяло от купувача. Той е на търг, тъй като следващият ми мач няма да се случи, защото съперникът се оттегли заради контузия. Така че нямам пари да купя коледни подаръци на сина ми.\"", "date": "2018.11.26", "title": "Боксов шампион продава пояса си"}
{"url": "https://www.monitor.bg:443/bg/a/view/malina-se-shtrakna-s-ramzan-kadirov-v-dubaj-150688", "text": "Поп-фолк певицата Малина вся истински смут в Инстаграм след като пусна своя снимка с лидера на Чеченската република – Рамзан Кадиров. Двамата позират за снимка в Дубай. Оказва се, че са се срещнали случайно, но Малина е успяла да го заинтригува и да се щракне с един от най-противоречивите политици в момента. Дубай е една от любимите дестинации на певицата. Когато има възможност за почивка тя не пропуска да отскочи до ОАЕ, където се отдава на пълноценна ваканция и релакс. Често тя споделя преживяванията си и с последователите в социалните мрежи. Освен с тази среща, Малина ще запомни поредното си пътуване до Дубай с още незабравими емоции и преживявания, а дори и толкова далече тя не изневерява на спортните си навици и поддържа форма, за да излгежда добре на сцената на годишния концерт на Планета на 4 декември в зала “Арена Армеец“.", "date": "2018.11.26", "title": "Малина се щракна с Рамзан Кадиров в Дубай"}
{"url": "https://www.monitor.bg:443/bg/a/view/80-ot-uchilishta-s-pone-edin-signal-za-nasilie-nad-dete-150667", "text": "80% от българските училища са подали поне един сигнал за насилие над дете през изминалата година, става ясно от данни на МОН. Проучване сред европейските школа пък показва, че България попада сред първите 10 от общо 43 изследвани страни, засегнати от проблема с училищния тормоз.  Затова и УНИЦЕФ, съвместно с МОН, стартита кампания \"Заедно срещу насилието в училище\". Целта й е повишаване на чувствителността по темата и намаляване на толерантността към различните прояви на тормоз в училище. Във връзка с кампанията в 119 СОУ „Акад. Михаил Арнаудов“ се проведе първият публичен открит урок за безопасна учебна среда. Той бе изнесен пред петокласници и бе воден от техни съученици от 7-ми клас. Седмокласниците разиграха пред по-малките постановка, в която петокласниците трябваше да разпознаят различните прояви на насилие в и около училище. Децата посочиха като познато и често срещано кибер насилието в социалните мрежи. Сред мерките за справяне с тормоза в училище, подрастващите посочиха необходимостта да се избягва контакт с конфликтни деца, да се гледа повече позитивно видео и телевизионно съдържание, да се ограничи достъпът на деца до алкохол и наркотици, да не се отвръща на насилието с насилие. Според тях е необходимо и да се работи системно с извършителите. „За мен като директор винаги е било важно всички ученици в училище да бъдат щастливи и удовлетворени. За голямо съжаление обаче агресията е част от всеки един учебен ден във всяко едно училище и за нея трябва да се говори постоянно, за да се намалява във всичките й форми, особено в днешно време, когато тя е най-силна във виртуалното пространство, своеобразната нова вербална и кибер агресия“, заяви от своя страна директорът на школото Диян Стаматов.", "date": "2018.11.26", "title": "80% от училища с поне един сигнал за насилие над дете"}
{"url": "https://www.monitor.bg:443/bg/a/view/shifrin-nedostijima-na-slaloma-v-kilingtyn-150677", "text": "Носителката на Световната купа по ски алпийски дисциплини Микаела Шифрин (САЩ) затвърди доминиращата си роля при жените с втора победа в слалома. В американския курорт Килингтън тя беше недостижима за конкурентките си пред родна публика, след като даде първо време - 52,49 сек. в първия манш по трасето с 60 врати и второ - 50,76 във втория. С това носителката на два златни олимпийски медала и на 3 световни титли остави на 0,57 сек. зад себе си словачката Петра Влъхова, с която са връстнички (на по 23 години) и на 1,08 шведката Фрида Хансдофер, по-голяма от тях с цели 10 г. Изненадата в това състезание поднесе 22-годишната норвежка Кристин Лисдал, която беше едва 27-а от първото спукане с 57,33 сек. със стартов №50, но даде най-добро време във второто - 50,74, с което се качи до 16-атата позиция. За Микаела Шифрин това беше нейната 45-а победа в кариерата й и втора тази есен след като спечели и на старта на сезона в Леви, а подиумът - 65-и от 135 участия. Тя е абсолютен лидер в слалома още от 2013 г., а сега ще се опита да спечели и трета Световна купа. В генералното класиране американката има вече 310 точки и води с цели 196 на Влъхова. Трета е италианката Федерика Бриньоне, която триумфира в гигантския слалом в Килингтън. При мъжете в канадския зимен център Киетил Янсруд пък беше най-бърз в първия супергигантски слалом за сезона. 33-годишният норвежец мина трасето с дължина 2475 метра, денивелация 650 м и 41 врати за 1:33,52 минути. Това беше 22-ият му успех и четвърти в Лейк Луис. Само на 0,14 сек. от него обаче се нареди австриецът Винсент Крихмайр. Трети с много силно каране финишира швейцарецът Мауро Кавийзел, останал на 0,21 сек. от победителя. В генералното класиране начело излезе Крихмайр със 130 т., който има и едно четвърто място в спускането по същото трасе в събота. Втори е Янсруд със 120, а трети е Макс Франц (Ав), най-бърз в това спускане.", "date": "2018.11.26", "title": "Шифрин недостижима на слалома в Килингтън"}
{"url": "https://www.monitor.bg:443/bg/a/view/vzriv-ubiva-edin-ot-geroite-v-otkradnat-jivot-150668", "text": "Сценаристите на медицинската сага „Откраднат живот“ са решили да затрият един от героите на сериала и то по доста драматичен начин – чрез взрив. А смъртта му ще внесе промени във всички останали. Съвсем възможно е и втори персонаж да изчезне от сериала – доктор Албена Войнова (в ролята Теодора Кулева, внучката на Тодор Колев). Тя ще бъде поставена пред дилемата дали да отиде при катастрофиралия доктор Марио Ковачев, с когото почти се разделиха, или да остане в „Свети Кирил“. Сестра Жекова ще стане агент под прикритие. Магда ще отиде на „спийд дейтинг“, за да създаде нови контакти, но срещата ще я отведе към събеседник с важна информация за бъдещето на МБАЛ „СВ. Кирил“. В отделението за химиотерапия Виктория (Теодора Духовникова) ще стане свидетел на измама, която няма да я остави безразлична. Доктор Дамянова ще ангажира доцент Банков за случая, а съвместните им усилия и компания ще ги направят по-близки от всякога. Кая ще бъде твърдо решена да сложи край на връзката си с Христо, за да даде шанс на доктор Карагьозов да се върне при семейството си и да започне от начало.", "date": "2018.11.26", "title": "Взрив убива един от героите в „Откраднат живот“ "}
{"url": "https://www.monitor.bg:443/bg/a/view/brand-tyrsi-tajni-klienti-devojki-da-probvat-belio-150657", "text": "Голяма марка за бельо търси момичета, които да изпробват техните модели като тайни клиенти. Офертата е валидна от 1 декември и ще продължи цяла седмица. Младите жени ще могат да облекат различни размери сутиени и бельо като задължително условие е да са над 21-годишна възраст и да посетят магазините в работно за тях време. За работещите дами пък посещенията през уикенда също са възможност. Изпробването ще стане в магазини в София, Пловдив и Варна. Девойките, които не харесат нито един модел, няма да бъдат задължени да купуват дрехи. Заплащане не е предвидено, става ясно от обявата. Вместо това ще получат бонус: консултации относно носенето на правилния сутиен.", "date": "2018.11.26", "title": "Бранд търси тайни клиенти девойки да пробват бельо"}
{"url": "https://www.monitor.bg:443/bg/a/view/iskat-dojivot-za-ubiec-pijanica-150673", "text": "Доживотна присъда поиска прокуратурата за 60-годишен жител на сливенското село Сотиря, който е обвиняем по дело за умишлено убийство на свой съселянин. Трагичният инцидент, при който загина 74-годишният Петър Икономов е станал вечерта на 20 март т.г. Извършителят бе открит и задържан преди още да е изтрезнял в късните следобедни часове на следващия ден. В хода на досъдебното производство е установено, че пристрастеният към алкохола Тодор Янков останал без дом и се приютил в жилището на по-възрастния Петър, който освен че го подслонил, но го и хранел месеци наред. В крайна сметка се стигнало до скандал с дъщерята на жертвата, която го изгонила. На 20 март Тодор отново се появил в жилището и след като изпил солидно количество алкохол заявил, че ще остане там да преспи. След направена му забележка от домакина грабнал сап на брадва и нанесъл няколко жестоки удара по главата, след което напуснал. В Сотиря се надяват съдът да потвърди искането на магистратите. Там са вдигнали ръце от непрестанните пиянски скандали и побоища, предизвиквани от Янков.", "date": "2018.11.26", "title": "Искат доживот затвор за убиец-пияница "}
{"url": "https://www.monitor.bg:443/bg/a/view/slavisha-nakaza-futbolistite-na-levski-150669", "text": "Сериозно напрежение в „Левски“ породи неочакваната загуба от „Ботев“ (Враца) на „Герена“. Треньорът Славиша Стоянович буквално побесня след фиаското в неделя вечер и още след последния съдийски сигнал на двубоя изля гнева си върху футболистите. Стоянович е бил бесен от бездушното поведение на играчите му и допуснатото изоставане със 7 точки от лидера „Лудогорец“. Освен тежкия анализ на всички грешки, наставникът нареди на всички футболисти да се явят обратно на „Герена“ в понеделник сутрин за тренировка. Така левскарите за възстановяване след мач. Разговорите на висок тон продължиха и през вчерашния ден, като Стоянович е направил детайлен разбор на последните злополучни срещи на „сините“, в които те на практика подпечатаха поредния нулев сезон. Към тежки думи прибегна и капитанът Иван Горанов, който определи поражението от „Ботев“ (Враца) с 1:3 като „срамно“. „Вината е в нас, съжалявам за треньора Славиша Стоянович, прави всичко за нас, а ние нищо не правим. Не знам как да се реваншираме на феновете, трябва да ги зарадваме с победи, но трябва да покажем и желание за игра. По този начин няма да станат нещата, трябва коренна промяна“, коментира капитанът на „Левски“. Неприятните новини за „сините“ след серията от три поредни поражения във всички турнири обаче продължават. За домакинството на „Дунав“ Славиша Стоянович и титулярите Милош Цветкович и Хали Тиам. Наставникът бе изгонен от скамейката заради бурни протести срещу решение на съдията Георги Кабаков, Тиам получи червен картон, а Милош Цветкович е с натрупани 5 жълти.", "date": "2018.11.26", "title": "Славиша наказа футболистите на „Левски“"}
{"url": "https://www.monitor.bg:443/bg/a/view/marija-ilieva-s-koleden-koncert-150672", "text": "След като Мария Илиева обяви, че ще събере всичките си хитове в албум, който ще пусне на пазара навръх собствения си рожден ден – 1 декември, стана ясно, че звездата планира да го представи и на живо. Певицата ще излезе с банда на сцената на столичния клуб „Сити Стейдж“ за специален коледен концерт, на 26 декември. Гърбът й ще пазят Георги Янев – китара, Милен Кукошаров – клавишни, Мартин Ташев – тромпет, Васил Вутев – барабани, Младен Димитров - програминг, перкусии, синтезатор. Жена на годината 2018 в категория „Музика“ ще рпедстави на живо всички песни от новия албум \"Всичко - най-доброто от Мария Илиева\". Разбира се, няма как подобна промоция да мине без гости. На сцената с Мария ще се качат и някои от най-големите родни звезди, чиито имена обаче за момента се пазят в тайна. Билетите за концерта вече са в продажба на цена от 15 лв, а с осигурено място в сепаре ще струват 30 лв.", "date": "2018.11.26", "title": "Мария Илиева с Коледен концерт"}
{"url": "https://www.monitor.bg:443/bg/a/view/v-myglij-chakat-koleden-podaryk-za-da-spasjat-znakova-banja-150675", "text": "Проект за санирането и възстановяването на знаковата баня в село Ягода на стойност 2 080 000 лв е подготвен и защитен пред експертния съвет в Националния институт за недвижимите паметници при Министерството на културата, похвали се кметът на община Мъглиж Господин Господинов. Сградата е проектирана някога от старозагореца арх. Христо Димов и е построена през 20-те години на миналия ХХ в. Според специалистите в голяма степен напомня подобни съоръжения в известния чешки курорт Карлови Вари /Карлсбад. От над 10 години тя е затворена и не функционира поради компрометиране на покрива и основите. Със съдействието на бившия министър на регионалното развитие и благоустройството Николай Нанков общината получи целеви средства в размер на 24 000 лв, с които финансира разработването на проекта. Надяваме се правителството, при преразпределяне на остатъчните средства, най-после да даде пари и за този архитектурен шедьовър. Ако и тази година това не се случи не знаем как повече да обясняваме на местните жители неглижирането на обекта, коментира градоначалник. Господинов припомни, че през последните пет-шест години в някогашните Чанакчийски бани /както е известно Ягода/ частни инвеститори са налели над 7 млн лв, изграден е нов СПА-комплекс, а пред отваряне е болница за долекуване. За съжаление богатството на селото, геотермалните води, които при каптажа са с температура от 50 градуса, стои неизползваемо и се излива в деретата защото банята не работи. Минералната вода е подходяща за лечение на неврологични заболявания, някога дори мястото е било планирано за център на БОК, където да се възстановяват спортистите от олимпийските ни формирования. Преди двадесетина година басейнът и терените в съседство с банята са били отдадени на концесия на близък до някогашния шеф на БОК Иван Славков бизнесмен от Стара Загора. Договорът обаче е прекратен предсрочно след като нищо от него не било изпълнено, припомнят от ръководството на община Мъглиж. Преди 4 години бабите от съседното село Шаново дори измислиха специална песен за проблема, с която поздравиха тогавашната строителна министърка Лиляна Павлова и тя обеща подкрепа за решаването му. До момента това обаче не се е случило.  Сградата е общинска собственост, но проектобюджетът за догодина е едва 7,2 млн лв, от които 4,6 млн са за образование, а за капиталови разходи са предвидени едва 429 000 лв. Единственият фонд, от който може да се очакват допълнителни пари е ДФ „Земеделие“, но той не предвижда ремонти на подобни балнеокомплекси и по този начин се затваря порочен кръг. В общината, където живеят 12 259 души по постоянен адрес, има 1146 ученици и 306 хлапета на възраст за детската градина. Броят на учащите се за последните две години е нараснал с над 250, като близо 80 на сто са ромите.", "date": "2018.11.26", "title": "В Мъглиж чакат спасяване на знакова баня"}
{"url": "https://www.monitor.bg:443/bg/a/view/kobilkina-praznuva-rd-s-500-gosti-150666", "text": "Близо 500 гости събра сексоложката Наталия Кобилкина за рождения си ден. Въпреки че бременността й напредва, тя не се лишава от светските удоволствия, дори гордо показа закръгленото си коремче в яркочервена официална рокля. На празника й се появиха гости и нейни ученици от цял свят – Англия, Швейцария, Германия. Специално от Русия дойде една от най-добрите психотерапевтки от школата на Лариса Ренар – Анна Нуржан. Тя проведе семинар у нас през уикенда и беше определила датите за него така, че да може да присъства на рождения ден на своята приятелка и колежка. Кобилкина признава, че е успяла да забременее именно благодарение на помощта на Нуржан.Разбира се Наталия вдигна първата наздравица със съпруга си Такис. Терминът на Кобилкина е на 1 март, но тя не спира да работи и продължава да обучава в интернет. Тя прави „маратони“ във Вайбър на различни теми и така достига до ученици до цял свят. Навръх Коледа стартира маратонът й за любов, а на 1 януари – маратонът за пари. „Аз съм твърде дейна натура и не мога да почивам. Чувствам се пълноценна, когато върша много неща едновременно. Пожелавам си да се справям така успешно и когато бебето се появи“, сподели Кобилкина с гостите си.", "date": "2018.11.26", "title": "Кобилкина празнува РД с 500 гости"}
{"url": "https://www.monitor.bg:443/bg/a/view/kzk-globi-a1-s-800-000-leva-zaradi-hendi-150656", "text": "Комисията за защита на конкуренцията (КЗК) е глобила с 800 000 лв. „А1 България“ ЕАД заради злоупотреба с по-силна позиция при договаряне. Производството е образувано по искане на фалиралата „Хенди-Тел“ ЕООД, която беше дългогодишен партньор на бившия М-тел. Caнĸциятa e нaлoжeнa зapaди нeoбocнoвaнo пpeĸpaтявaнe нa дoгoвopнитe oтнoшeния c „Хенди“, ĸoятo бe дилъp нa ycлyги нa oпepaтopa и тoвa бe ocнoвнa дeйнocт, нoceщa пoвeчe oт двe тpeти oт пpиxoдитe ѝ. Cлeд внeзaпнoтo пpeĸpaтявaнe нa дoгoвopa, веригата „Хенди“ ce видя пpинyдeнa дa пpeĸpaти дeйнocт. Според антимонополния регулатор „А1 България“ е злоупотребила с по-силната си позиция, когато едностранно на 22 август 2018 г. е прекратила с писмено предизвестие дългосрочните си търговски отношения с „Хенди-Тел“. Това пък е увредило интересите на по-слабата страна в правоотношението, а също така е увредило и интереса на крайните потребители. A1 e oтĸpилa, чe зa пocтигaнeтo нa цeлитe cлyжитeлитe нa Хенди, ca yбeждaвaли aбoнaти нa oпepaтopa дa пpeĸpaтявaт нacтoящитe cи дoгoвopи и дa cĸлючвaт нoви. Наndу oтpичa тeзи твъpдeния. Cъглacнo дoгoвopa, „Хенди“ e тpябвaлo дa ocъщecтвявa пpeдвapитeлнo oпpeдeлeн бpoй aĸтивaции и пoднoвявaния, зa дa пocтигнe зaлoжeнитe цeли. Te ca били изчиcлявaни нa тpимeceчиe и нa гoдишнa бaзa, ĸaтo имeннo тyĸ ce ĸpиe и eдин oт пpичинитe зa cпopa. A1 пpeĸpaтявa eднocтpaннo дoгoвopa c „Хенди“ нa бaзa твъpдeниe, чe ĸoмпaниятa нe e ycпялa дa пocтигнe зaлoжeнитe в дoгoвopa цeли. Cпopeд пpeдocтaвeнитe нa KЗK cпpaвĸи тoвa твъpдeниe ce oĸaзвa нeвяpнo, a \"вcичĸи oтчeти нa Наndу зa изпълнeниe нa зaлoжeнитe цeли зa cъoтвeтнoтo тpимeceчиe нa 2017 г. ca пpиeти oт A1 бeз зaбeлeжĸи и възpaжeния\". Teлeĸoмът дopи e изплaтил бoнyc зa изпълнeниe, нaдвишaвaщo минимaлнитe цeли. Caмoтo oбвинeниe нa „Хенди“ e в злoyпoтpeбa c пo-cилнa пoзиция пpи дoгoвapянe и e пpиeтo oт KЗK. Cлeд eднocтpaннoтo paзвaлянe нa дoгoвopa oт cтpaнa нa A1 тъpгoвcĸaтa дeйнocт нa Наndу нa пpaĸтиĸa e пpeĸpaтeнa бeз ниĸaĸвa пepcпeĸтивa зa възcтaнoвявaнeтo ѝ, пишe в peшeниeтo. От А1 коментираха, че юристите им все още не са се запознали детайлно с решението на КЗК и компанията ще може да даде прецизен коментар едва след като това се случи. \"А1 с всички свои действия винаги следва законовите разпоредби и действа в интересите на своите клиенти и партньори\", се посочиха още от компанията. Най-вероятно мобилният оператор ще обжалва решението пред Върховния административен съд в определения от закона срок.", "date": "2018.11.26", "title": "КЗК глоби A1 с 800 000 лева заради „Хенди“ (ОБНОВЕНА)"}
{"url": "https://www.monitor.bg:443/bg/a/view/cska-si-haresa-brazileca-vivaldo-150674", "text": "ЦСКА има интерес към още един футболист от шведското първенството. Вече стана ясно, че \"червените\" искат да се подсилят с вратаря Вилям Ескелинен и защитника Ерик Бьоркандер от “Сундсвал”. Вестник \"Ескпресен\" обаче твърди, че българският гранд ще се опита да привлече и Вивалдо Нето Борхес от “Хамарби”. Той е бразилец и играе като ляв защитник. Футболистът е оценен на 2 млн. евро и \"червените\" ще трябва да се бръкнат дълбоко, ако искат да го имат в състава си. Освен това от \"Армията\" ще имат и сериозна конкуренция за подписа му, тъй като той е желан от “Брайтън”. Ако ЦСКА иска да привлича играчи извън ЕС, това означава, че ще трябва и да продава такива. В момента „армейците“ имат петима чужденци – бразилците Маурдидес, Жеферсон, Рафаел Енрике и Евандро, както и гамбиецът Али Соу. Шефовете на ЦСКА обаче ще се опитат да заобиколят ограниченията и да извадят български паспорт на Рафаел Енрике, което ще освободи една квота.", "date": "2018.11.26", "title": "ЦСКА си хареса бразилеца Вивалдо"}
{"url": "https://www.monitor.bg:443/bg/a/view/po-narejdane-na-borisov-tyrsjat-nachin-da-zakrijat-dab-ch-150676", "text": "Правителството търси начин, за да закрие Държавната агенция за българите в чужбина (ДАБЧ). Това става ясно от думите на премиера Бойко Борисов в стенограмата от заседанието на кабинета миналата седмица, публикувана на сайта на МС. Темата повдига самият Борисов, като обяснява на колегите си, че е възложил тази задача на ресорните министри. „Аз сега съм възложил и на няколко от колегите тук да мислят как да закрием Агенцията за българите в чужбина, има си МВР, Министерство на правосъдието и Президентство“, казва Борисов. В тази връзка той уточнява, че именно трите институции отговарят за издаването и получаването на българско гражданство и се произнасят по този въпрос. „Така че, сега работим по тази тема“, допълва още Борисов. От думите му става ясно още, че за „културата“ ще се занимава външно министерство, заедно с министъра на културата Боил Банов. Пак МВнР ще има отношението и към образованието, визирайки явно българските школа зад граница и културните институти на нашенците, живеещи в чужбина. Ние така или иначе сега го правим, заключва Борисов. В началото на месеца пък българи зад граница призоваха с открито писмо премиера да закрие агенцията, а настояването дойде е от името на гражданската инициатива \"Временни обществени съвети на българите в чужбина\". Те се аргументираха с факта, че самата ДАБЧ няма отношение към живота на нашенците, тъй като услугите, които те ползват, се предоставят от няколко министерства - на външните работи, на културата, на образованието и на правосъдието. Тяхното искане бе точно след скандала в ДАБЧ, който гръмна, след като Специализираната прокуратура нахлу в агенцията заради разследване на схеми за продажба на българско гражданство. В резултат шефът на агенцията Петър Харалампиев бе арестуван, заедно със главния секретар и други чиновници. В средата на месеца пък МС освободи Харалампиев от поста.", "date": "2018.11.26", "title": "По нареждане на Борисов: Търсят начин да закрият ДАБЧ"}
{"url": "https://www.monitor.bg:443/bg/a/view/teatralen-pytevoditel-v-tijnejdjyrskata-glava-150663", "text": "Inside Out Teen - младите зрители със сигурност ще разберат какво означава заглавието на този спектакъл, който по непринуден и завладяващ начин изважда от тийнейджърската душа всички онези важни неща, които я вълнуват. Представлението на театрална работилница „Мариан Бачев и Аркадия Фюжън Арт“, което се игра преди вечер на камерната сцена „Славянска беседа“ на „Сълза и смях“, е от тийнейджъри за тийнейджъри, но и за техните родители – искрен зов да се вгледат в тревогите и малките победи на децата си. В преплитащите се монолози на прохождащите актьори с невероятна искреност се говори за наркотиците и агресията като реакция на родителския деспотизъм, за тормоза в училище, защото те смятат за „натегач“, докато на теб просто ти е интересно и ти върви, за конфликтите между „възрастните“ в семейството, неизбежната им раздяла и необходимостта да се интегрираш в новото семейство на единия от тях... Разказва се от първо лице какво е да си дебеланата в класа сред съвършените си приятелки с мерки 90-60-90, колко силна е съпротивата на това да си домашният шут, който декламира или свири на цигулка пред гостите на досадната си баба, как се чувстваш като влюбен за първи път, с всички съдбовни съвпадения, придружаващи това състояние, когато виждаш само прекрасното у другия, без да усещаш мирис на л... от подметките му... Става дума и за още много весели и тъжни неща от тийнейджърското битие, на които ще можете да се изкефите на 16 декември или 20 януари – ако, разбира се, си намерите билет... Със сигурност ще разпознаете като „ваша лична“ някоя от миниатюрите, поднесени от младите актьори, защото, както казва една от героините, „Историите са еднакви, но ние сме различни“. Inside Out Teen е очарователно преживяване за търсенето на себе си и на онова общуване, което уважава достойнството на всеки, макар и още да не се е намерил... Текстовете, които безпогрешно дешифрират ставащото в младите глави, са на няколко автори: Мария Касимова-Моасе, Йоана Мирчева, Илияна Георгиева, Николай Паунов. Сценичната реализация е на звездния комик Мариан Бачев и актрисата и театрален педагог Милена Видер, богатата хореография – на Албена Атанасова, а сценографията и костюмите – на Розина Макавеева.", "date": "2018.11.26", "title": "Театрален пътеводител в тийнейджърската глава"}
{"url": "https://www.monitor.bg:443/bg/a/view/harmanli-iska-zaem-ot-2-3-mln-leva-za-da-se-razplati-s-jertvite-ot-potopa-v-biser-150661", "text": "Община Харманли ще търси безлихвен заем от държавата, за да изплаща искове по дела на ищци от трагедията от село Бисер, заведени срещу нея. Кметът Мария Киркова предлага на съветниците да поискат заем в размер на 2,3 млн. лв.  Идеята ще се разгледа на предстоящото заседание на 28 ноември. На 6-и февруари 2012-а преля яз. „Иваново“, стената му се скъса и триметрово цунами потопи Бисер. Бедствието отне живота на общо 9 души. Пострадали и роднини на загиналите завеждат граждански дела от 2013 г. насам за имуществени и неимуществени вреди срещу Община Харманли и Министерството на Отбраната, като собственик на земята, върху която е разположен язовира. Към момента са заведени 33 дела. Общата стойност на исковете е за 4 007 304 лв., а лихвата е в размер на около 3,9 млн. лв. Три от делата са във ВКС, 12 се гледат в Апелативен съд София, 17 са в Софийски градски съд и 1 – в Административен съд Ямбол. От Апелативен съд София има постановени 3 решения, по които Община Харманли е осъдена да заплати общо 1 169 537 лв., от които 670 000 лв. главница и 499 537 лв. лихви и такси. Тази сума, след запор на сметките на общината, е преведена по сметката на Частен съдебен изпълнител. „Финансовото състояние на Община Харманли е стабилно, но нито една община не може да се справи със задължения, които са на стойност, равна на собствените й приходи. Хората са прави да търсят правата си, но няма да се справим без помощта на държавата“, каза кметът Мария Киркова. Община Харманли ще иска от Министерството на финансите да й бъде отпуснат безлихвен заем за сметка на републиканския бюджет със срок за погасяване не по-дълъг от края на следващата година. Вече са водени предварителни разговори с министъра на финансите Владислав Горанов, който е изразил подкрепата си. Заемът ще бъде използван единствено за изплащане на обезщетенията на ищците.  ", "date": "2018.11.26", "title": "Харманли иска заем от 2,3 млн. лв. за жертвите от потопа в Бисер"}
{"url": "https://www.monitor.bg:443/bg/a/view/mestjat-finala-boka-rivyr-v-katar-150659", "text": "Очакваният с огромен интерес реванш от финала на Копа Либертадорес между „Бока Хуниорс“ и „Ривър Плейт“ може да се играе в Катар. Това сензационно информира ESPN, като се позовава източник от южноамериканската федерация КОНМЕБОЛ. Точно в Обединените арабски емирства от 12 до 22 декември ще се проведе Световното клубно първенство, на което би трябвало да участва победителят в сблъсъка. По план шампионът на Южна Америка ще се включи в надпреварата чак от полуфиналите на 18 декември. Идеята е реваншът от финала за Копа Либертадорес да се проведе в дните преди това и съответно победителят да продължи участието си в клубния шампионат. Решение ще бъде взето утре след среща между президентите на двата клуба в централата на КОНМЕБОЛ в Парагвай. Първо битката на “Монументал” трябваше да се състои в събота, а после беше пренасрочена за неделя. В последния момент обаче се стигна до ново отлагане с довода, че двата отбора не са равнопоставени. От „Бока“ са предоставили документи, според които част от играчите им не са възстановени напълно след атаката от фенове на „Ривър“, при която имаше ранени. Първата среща от финала завърши 2:2, но тук не важи правилото за повече отбелязани голове на чужд терен.", "date": "2018.11.26", "title": "Местят рисковия финал „Бока“ - „Ривър“ в Катар"}
{"url": "https://www.monitor.bg:443/bg/a/view/vandal-srjaza-gumite-na-4-koli-v-peshtera-i-bracigovo-150664", "text": "Мъж, срязал гумите на 4 автомобила в Пещера и Брацигово, е задържан от служители на местното полицейско управление. През нощта на петък срещу събота няколко автомобила на паркинг в родопския град са били със срязани гуми. Дежурна група от местното Районно управление на МВР в Пещера, извършила оглед на мястото и установила, че са срязани гумите на общо 4 возила, собственост на жители на Пещера и Брацигово.   При проведените действия за разследване на случилото се криминалистите бързо попаднали в дирите на извършителя. Оказало се, че това е пещерецът Г.В. - 43г. Той е задържан, а срещу него се водят бързи производства.", "date": "2018.11.26", "title": "Вандал сряза гумите на 4 коли в Пещера и Брацигово"}
{"url": "https://www.monitor.bg:443/bg/a/view/myj-zagina-v-katastrofa-semejstvo-s-deca-v-bolnica-150655", "text": "Мъж загина, а четирима са с опасност за живота след катастрофа на главен път Разград - Шумен, при разклона за село Гороцвет. Това съобщиха от ОДМВР – Разград. Сигналът за тежката катастрофа е подаден около 12.20 часа днес. По първоначални данни водачът на лек автомобил \"Мерцедес\" с разградска регистрация е предприел изпреварване и се е ударил челно в насрещно движещ се камион с добрички номера. Водачът е загинал на място. В леката кола е пътувало и четиричленно семейство – мъж и жена с две деца, които са настанени в отделението по анестезиология, реанимация и интензивно лечение на МБАЛ - Разград с опасност за живота, предаде „Фокус“. В камиона са пътували двама души, които са с леки наранявания. Продължава огледът на местопроизшествието. Движението се регулира в едната лента за движение.", "date": "2018.11.26", "title": "Мъж загина в катастрофа, семейство с деца е в болница "}
{"url": "https://www.monitor.bg:443/bg/a/view/fish-za-3-lv-specheli-25-425-90-leva-v-5-ot-35-150660", "text": "Единствената петица в I теглене на играта \"5 от 35\" донесе най-голямата парична печалба в тираж №94 на БСТ - 25 420 лева. Тя падна заедно с една тройка, от което общата сума за късметлията е 25 425,90 лева. Той е а направил удара си с фиш с 4 комбинации плюс 1 за \"Тото Джокер\" за точно 3 лв. Леката кола \"Форд ЕкоСпорт\" от \"Втори шанс\" за \"6 от 49\" пък е най-скъпа в неделния тираж - към 30 000 лв. Той е за играч, заложил 2 комбинации за \"6 от 49\", но в абонаментен фиш да 5 тиража на стойност 10,40 лв. Друг любител на залозите пък ще прибере 18 014,90 лева от \"6 от 42\" той е уцелил петица за 2587,50 лв., 10 четворки по 33,50 и 28 тройки по 3,30 лв. плюс 15 000 от \"Втори шанс\". Играл е със система №81 с 10 числа пълно комбиниране за 37,50 лева. Джакпотът в \"6 от 49\" скочи с нови 160 430,72 лв. и стигна 4 489 564,50 лева. До четвъртък се очаква да порасне с поне още 150 000. В \"6 от 42\" има 468 30,109 лева и към тях ще се прибавят поне 15 000. В \"5/50 - 1/12 Зодиак\" си стоят непроменящите се 3 млн. лева. Така в трите са събират общо над 8,1 млн. лева.  Числа - (1, 8, 32, 42, 47, 49); 6 - няма, 5 - 8 по 3655,50 лв., 4 - по 73,50 лв., 3 - по 5,50 лв.; ДЖАКПОТ: 4 489 564,50 лв.  Числа - (12, 19, 20, 24, 29, 34); 6 - няма, 5 - 4 по 2587,50 лв., 4 - по 33,50 лв., 3 - по 3,30 лв.; ДЖАКПОТ: 468 301,09 лв.  I теглене - (12, 20, 21, 28, 29); 5 - 1 от 25 420,00 лв., 4 - по 147,30 лв., 3 - по 5,90 лв.; II теглене - (3, 20, 27, 28, 35); 5 - няма, 4 - по 228,50 лв., 3 - по 7,10 лв.  Числа - (3, 6, 24, 27, 43) Зодия 11 - Водолей; 5+1 - няма, 5 - няма, 4+1 - няма, 4 - 3 по 500,00 лв., 3+1 - 19 по 100,00 лв., 3 - по 5,00 лв., 2+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (4, 5, 8); Цифри – (3, 4, 2); 3 - 4 по 12 424,40 лв., 2 - 820 по 34,70 лв.; ДЖАКПОТ: 0,00 лв.  Година 33, месец 04, дата 21, ден 5; I група - 1 от 5353,80 лв., II - няма, III - няма, IV - 3 по 76,00 лв., V - 1 от 227,90 лв., VI - 6 по 30,40 лв., VII - 6 по 38,00 лв., VIII - 10 по 18,20 лв., IX - 37 по 7,40 лв., X по 4,40 лв., XI - 4,70 лв., XII - по 2,00 лв., XIII - по 2,20 лв., XIV - по 1,20 лв., XV - по 1,10 лв.; ДЖАКПОТ: 0,00 лв.              \"6 от 49\"                  087578641              София                               \"5 от 35\"                 955830950              Бургас                               \"5 от 35\"                 687475300              Муселиево", "date": "2018.11.26", "title": "Фиш за 3 лв. спечели 25 425,90 лева в \"5 от 35\""}
{"url": "https://www.monitor.bg:443/bg/a/view/rusnaci-vzeha-na-pricel-belgijski-korab-v-baltijsko-more-150662", "text": "Кораб на Белгийските военноморски сили (ВМС) в Балтийско море е бил взет на прицел от два бомбардировача Су-24 на руските военновъздушни сили, съобщават медии в Белгия. Инцидентът е настъпил в четвъртък миналата седмица. Самолетите са прелетели на малка височина и под крилата им е било забелязано въоръжение. Белгийски военни коментират, че руснаците се държат все по-предизвикателно, а случаят показва на какви действия са способни. Белгийският кораб участва в учения на НАТО от миналата сряда и преди този случай недалеч от борда моряците са забелязали изплуването на руска подводница. Според белгийското военноморско командване подобни действия лесно могат да излязат от контрол. В описаното опасно сближаване се е намесило командването на втори белгийски военноморски съд, от чийто борд в момента е било направлявано учение по въздушно нападение в сътрудничество с шведските военновъздушни сили. Шведските самолети са били освободени от учебната задача, за да могат да прогонят руските бомбардировачи.", "date": "2018.11.26", "title": "Руснаци взеха на прицел белгийски кораб в Балтийско море"}
{"url": "https://www.monitor.bg:443/bg/a/view/12-semejstva-vljazoha-v-novi-kyshti-v-hitrino-150658", "text": "Дванайсет семейства, чиито жилища бяха разрушени или сериозно пострадали по време на железопътната катастрофа през 2016 година в село Хитрино влязоха в новите си домове. Къщите, чиято обща стойност е над 1.5 милиона лева са построени със средства от фонд \"Социална закрила\". На протоколна церемония в центъра на Хитрино в близост до епицентъра на железопътната авария кметът Нуридин Исмаил и зам.-министърът на труда и социалната политика Лазар Лазаров раздадоха истинските ключове за 12 входни врати и още 10 символични ключа за къщите, които бяха построени и подарени от членове на строителната камара. Тези къщи бяха готови още преди година и в тях отдавна живеят хора, но искахме по този начин да благодарим публично на строителите, коментира съчетаването на протокола Нуридин Исмаил. Аз съм мечтал за една такава пресконференция, защото покрай многото хубави неща, които се случиха в Хитрино имаше и много спекулации, коментира преди раздаването на ключовете кметът на Хитрино. Той, заедно със зам.-министър Лазаров и представители на българските строители представи какво е направено в пострадалата община през почти двете години от аварията до момента. Освен домовете, чиито ключове бяха раздадени днес, е направен основен ремонт с издаване на строително разрешение на други 9 къщи. Тези ремонти са финансирани с 374 хиляди лева. Отделно общината имала подписани 115 договора за текущи строителни ремонти в други къщи. \"На 100 процента в цялото село във всички имоти е сменена компрометираната дограма, като е изпълнено и т. н. обръщане, измазването на сменените прозорци и врати.\" - коментира още за направеното кметът Исмаил. \"За голямо съжаление някои през тези две години търсеха политика, дори и личен пиар, а ние, хората от общинската администрация и социалния фонд, ръководството на БЧК, търсехме решение на проблемите. В Хитрино се обхванаха всичките щети, направи се много, бих казал, дори и в повече. Убеден съм, че има населени места, които излязоха от бедствия и само биха мечтали за подобно възстановяване. Покрай всичко това, което направихме във възстановяването на частните имоти, ние сме малка администрация, направихме и нещо друго, което на този етап не се вижда. Създадохме и внесохме проетки в разплащателната агенция на фонд \"Земеделие\", изготвянето и одобрението ни отне близо година и седем месеца, но към тази дата мога да кажа, че всички проекти, с които сме кандидатстват вече имат подписани договори и последните са от август т. г.  Сега сме  в процес на възлагане и на усвояване на тези средства и \"куклата Хитрино\", за която говореше премиерът, ако сме живи и здрави догодина по това време ще стане факт.\" - обясни емоционално пред репортери Нуридин Исмаил. \"Веднага след аварията правителството обяви безпрецедентна програма, такава програма до момента не е разработвана и не е прилагана - програмата за възстановяване на Хитрино. Тя съдържа няколко компонента - от една страна подкрепа с финансови средства, от друга страна подкрепа и помощ за възстановяване, помощ за лечение, помощ за рехабилитация. Така че със сигурност през тези две години партньорството между общината и фонд \"Социална закрила\", който е структура на МТСП е било на изключително високо равнище и продължава и днес. През последните месеци имаше опит да бъде потърсено противопоставяне между фонда и общинската администрация - такова противопоставяне не съществува, партньорство за възстановяване е една от иновациите, които направихме съвместно с БЧК.\" - коментира от своя страна и заместник-министър Лазар Лазаров.", "date": "2018.11.26", "title": "12 семейства влязоха в нови къщи в Хитрино"}
{"url": "https://www.monitor.bg:443/bg/a/view/bylgarskata-koleda-pomaga-na-melisa-ot-plovdiv-150647", "text": "13-годишната Мелиса Иванова е едно от децата на „Българската Коледа”. Преди две години момиченцето е развило нефрозен синдром след прекарана пневмония и оттогава се лекува. Семейството й – майката Стефка Янкова и бащата Стефан Иванов, са безработни и затова помощта от кампанията за тях е била безценна. „Благодарни сме на „Българската Коледа”, че ни изпращаше през годината лекарства за Мелиса. Борим се тя да оцелее”, казва майката. Самата Мелиса не ходи от 2 години на училище. Преди да се разболее е била ученичка в ОУ „Панайот Волов”, но когато една сутрин се събудила с подути и отекли очи, всичко се преобърнало. Стефка я завела първоначално в болница в Пловдив, където предписали на Мелиса кортикостероиди. От тях детето се обринало цялото. От друго лекарство пък й опадала напълно косата. „Имаше коса, дълга до кръста, но окапа. Сега й слагам перука”, признава майката. Не й е лесно, защото и таткото Стефан е болен. Той пък получил два инсулта и е на легло. Семейството се издържа със социални помощи и с помощта на двамата по-големи братя на Мелиса. След престоя преди две години в пловдивската болница детето заминало с майка си за здравно заведение в София. Лежали там пет-шест пъти, като последният бил за 6 дни и си тръгнали по желание на майката. В последната епикриза на Мелиса е написано, че детето не е провеждало лечението си от 4 месеца преди последната хоспитализация по неясни причини. На родителите било обяснено, че не трябва да си тръгват от болницата и че трябва да продължат лечението на детето. Самата Мелиса не говори български език добре. Разбира, но предпочита да си мълчи, като майката обяснява, че я е срам. Когато обаче била в болницата, понаучила и български, та се оправяла добре, обяснява майка й. „Само да оздравее и ще се върне в училище”, обещава майката Стефка. И казва, че никак не й е лесно да е без работа и да се грижи за двама болни. На месец лекарствата на Мелиса струват по 700-800 лева. Момиченцето е 80% инвалид, пише в телковото й решение. След като се разболяла от нефрозен синдром, е преболедувала и варицела. „Лекарите казаха, че причината да се разболее от нефрозен синдром, е пневмонията. Никой в семейството ни не страда от болни бъбреци. Преди това тя беше напълно здрава”, казва още майката Стефка.  ", "date": "2018.11.26", "title": "„Българската Коледа” помага на Мелиса от Пловдив"}
{"url": "https://www.monitor.bg:443/bg/a/view/a1-predlaga-inteligentna-wi-fi-mreja-na-svoite-biznes-klienti-150645", "text": "А1 предлага ново решение за интелигентно Wi-Fi покритие на вътрешни и външни пространства, което е реализирано със Cisco Meraki устройства и дава на бизнес клиентите богат набор от функционалности. Услугата А1 Smart Net е подходяща за всеки бизнес, който иска да осигури високо качество на интернет връзката на своите клиенти, служители и партньори. A1 Smart Net се управлява изключително лесно през онлайн портал и предлага сигурност и защита на мрежата. Услугата позволява да се създават отделни мрежи за служители и клиенти, като могат да се задават ограничения и забрани по типове трафик и по време. С А1 Smart Net клиентите могат да създават своя начална страница с лого и послание, които са видими за всеки потребител при свързване през Wi-Fi мрежата. Услугата дава възможност за наблюдение и управление на мрежите в различни обекти на клиента през общ интерфейс само с няколко клика. Също така услугата позволява да се генерира база данни с имейли на всички, които ползват Wi-Fi мрежата. Бизнес клиентите на А1 могат да избират между Smart Net Indoor, която е предназначена за вътрешно покритие и Smart Net Outdoor, която е подходяща за външни пространства. Smart Net Indoor се реализира с устройство Cisco Meraki MR 20 и е достъпна с месечен абонамент от 25,90 лева. Smart Net Outdoor се осъществява с устройство Cisco Meraki MR 70 и се предлага срещу месечен абонамент от 40,90 лева. Двата пакета могат да се заявят и с управление на услугата от А1 срещу 34,90 лева (Smart Net Indoor) и 49,90 лева (Smart Net Outdoor).", "date": "2018.11.26", "title": "А1 предлага интелигентна Wi-Fi мрежа на своите бизнес клиенти  "}
{"url": "https://www.monitor.bg:443/bg/a/view/macka-po-belio-vodi-protest-v-dimitrovgrad-150649", "text": "Фриволна и разхвърлена почти до голо хубавица поведе протестното шествие в Димитровград в неделя вечерта. Мацката беше разкопчала якето и ризата си и демонстрираше изискано бельо и форми за радост на екзалтираните мъже около нея. Върху остатъка от дрехите си не беше забравила да наметне националния трикольор. Снимките й станаха истински хит в социалните мрежи. Форумите прегряха, като преобладаваха негативните коментари от рода : „Истинската цел на протестите е да станем известни“, „Разхвърлянето дали е включено в хонорара за участие в шествие“ и т.н. Не липсваха и чисто мъжки и вулгарни подмятания извън цензурата. Художествени естети обаче сравниха музата на протеста и нейните снимки с прочутата картина на Йожен Дьолакроа „Свободата води народа“, посветена на Великата Френска революция. Справка и сравнение на снимки в социалната мрежа показа, че палавата протестърка е Ивана Майорова, на 25 години от Хасково. Дамата живее в Пловдив, а логото на профила й е толкова скандално, колкото и поведението и на демонстрацията в Димитровград. „Всичко което те води към пари или оргазъм е разрешено!“ е избрала за свое житейско кредо младата дама. Около 300 души от целия Хасковски регион се събраха на протеста срещу високите цени на горивата и скъпия живот в Димитровград. На кръговото на изхода на Хасково шествието беше спряно от кордон на полицаи и жандармеристи. Те не позволиха на демонстрантите да блокират пътя за Хасково или да стигнат до АМ „Марица“, както това стана на протеста преди седмица в Хасково. До сблъсъци и сериозни инциденти с органите на реда не се стигна. Протестиращите се разотидоха мирно и без ексцесии около 21 часа в неделя.    ", "date": "2018.11.26", "title": "Мацка по бельо води протест в Димитровград"}
{"url": "https://www.monitor.bg:443/bg/a/view/plovdiv-kupuva-dinozavri-za-190-bona-za-prirodonauchnija-muzej-150650", "text": "Община Пловдив ще купи 12 динозавъра от Китай на стойност 190 000 лева. Те ще бъдат експонирани в бившата кръгла зала за кръщенета „Лотус” на Регионалния природонаучен музей, която е реновирана и чака своите нови „обитатели”. Най-атрактивният експонат в изложбата „Ранна креда” ще е висок 8 метра и ще е тиранозавър. Той ще бъде разположен в купола на старата обредна зала и ще посреща всички посетители, съобщиха кметът на града Иван Тотев и директорът на музея д-р Огнян Тодоров. Динозаврите ще представляват интерактивни аниматроник модели – ще могат да се движат, да мигат и дишат. Общо 12 вида ще бъдат поставени, а акцентът ще е тиранозавър Рекс в реален или леко умален размер - приблизително 8 метра висок. Когато посетителите влязат, първо ще видят главата на динозавъра. Предвидени са и макети на гнезда с яйца на динозаврите. Ще бъдат представени още летящи и плуващи видове и най-вече по-атрактивни такива, които ще впечатляват и деца, и възрастни. Мотото на новата зала е „Добре дошли в различните светове“. Това е и последната част от пъзела по завършване обновяването на Природонаучния музей. Обновената зала ще бъде оформена като пейзаж от Ранна Креда – с папрати, бутафорна растителност, по стените ще има движещи се обекти – един динозавър или анимирана рисунка, която да създава усещане за движение. „Предстои обявяване на обществена поръчка за експонатите, което означава, че през втората половина на следващата година, залата ще бъде готова. Общо 74 000 лева от общинския бюджет са предоставени за реализацията на проекта. Инвестицията за моделите динозаври е 180-190 000 лева за 12-те вида. Тиранозавърът заедно с гнездото с яйцата ще струва 30 000 лева”, каза Иван Тотев. За удобство на посетителите между зала „Ботаника“ и помещението с динозаврите ще има топла връзка. В плановете на директора на Природонаучния музей Огнян Тодоров е и обособяването на зала с истински телескоп, което ще допълни визията на Планетариума. По този начин звездите ще се наблюдават в реално време и ще имаме малка обсерватория в музея. Приходите на Природонаучния музей са с 35 000 лева повече в сравнение със същия период за изминалата година. От 160 000 на 190 000 лева. Очакванията са до края на годината да надминат 200 000 лева собствен приход от посещения и продажба на билети. Със залата за динозаврите музеят ще има още повече посещения от хора от Пловдив, но и от жители на други градове. Най-новият експонат в музея е ягуар. Най-новата зала, която привлича още повече посетители представлява широколистна гора с надморска височина 1000-1500 метра, която представя пейзажа на Родопите със звук и светлина. Сред най-посещаваните зали са аквариумът и живите пеперуди. Следващата година ще бъде отворена още една зала с още 6 на брой 1000-1500 литрови аквариуми.  ", "date": "2018.11.26", "title": "Пловдив купува динозаври за 190 бона за Природонаучния музей"}
{"url": "https://www.monitor.bg:443/bg/a/view/legendata-viali-shokira-ot-godina-se-borja-s-raka-150648", "text": "Шокираща новина разкри легендарният италиански нападател Джанлука Виали, който бе сред най-големите футболни звезди през 90-те години. Тя е, че има рак и от една година се бори с коварната болест. Във вторник на пазара в Италия излиза автобиографичната книга на бившия мениджър на „Челси“, а в нея той говори за тежката борба с болестта. Пред \"Кориере дело Спорт\" Виали сподели за болестта като успокои, че лечението върви добре и в момента се чувства отлично. \"С удоволствие щях да мина без това. Но не е възможно. После го сметнах просто за фаза от моя живот, която трябва да бъде премината с кураж и от която всички трябва да научим нещо. Започнах да пиша книгата, за да помогна на хората да намерят правилния път. Събрах някои мотивиращи фрази, някои мантри и ги свързвам с истории на велики спортисти, за да бъдат разбрани. Знам, че беше трудно и е трудно да кажа на другите, на семейството ми. Никога не искаш да нараниш хората, които обичаш: моите родители, моите братя и сестра ми, съпругата ми Катрин, малките ни момичета Оливия и София. И те хваща срам, сякаш случилото се е твоя вина. Първо се криех, не исках другите да забележат нещо, да бъда Виали, когото познават. Но после реших да разкажа моята история в книга\", споделя легендата. \"Сега съм добре, много добре всъщност. Мина година и отново имам физика на звяр. Но все още нямам сигурност как ще завърши играта. Надявам се, че моята история ще помогне да вдъхнови хората в такава ситуация. Една от фразите, които бях закачил на стената по време на лечението ми, е тази: \"Ние сме продукт на своите мисли\". Важното не е да победиш, важното е да мислиш по печеливш начин. Животът е 10% от това, което ни се случва и 90% от това как се справяме с него. Надявам се, че моята история може да помогне на други да се справят с това, което се случва, по правилния начин.\"", "date": "2018.11.26", "title": "Легендата Виали шокира: От година се боря с рака"}
{"url": "https://www.monitor.bg:443/bg/a/view/deljan-dobrev-uchastieto-na-bylgarija-v-lng-terminala-v-aleksandrupolis-shte-byde-minoritarno-150651", "text": "Системният оператор „Булгарстрансгаз“ ще участва като акционер в изграждането на LNG терминала в Александруполис, но с миноритарен дял. Тази седмица ще бъдат обсъждани в парламента промени в енергийната стратегия на страната. Това каза председателят на Комисията по енергетика в Народното събрание Делян Добрев. Преди години се предложи българските потребители да подпишат дългосрочни договори с компании, които предоставят газ, за да се обезпечат кредитите. „Това не успя да се случи по редица причини, сред които несигурност по отношение на цената“, поясни председателят Добрев. Затова и се предлагат „Булгартрансгаз“ да бъде акционер, тъй като по думите на Добрев средствата, които ще отдели операторът ще са символични на фона на разходите, които ще направи за изграждане на структура в друга страна. Добрев поясни още, че проекти от типа на LNG терминала обикновено се финансират с голям процент заеми - 30% едва от средствата са собствен капитал, 70% са заеми, а правителството ще отпусне между 10-30% средства. Втората промяна е въвеждането на газова борса в България. „Това е идея, с която закъсняхме и трябваше да бъде направена по-рано“, коментира Добрев. Председателят на Комисията по енергетика изяви желание проектът с Гърция да бъде реализиран бързо. „Вече сме почти 2019 г., а дори нямаме първа копка“. По негови думи проектът ще бъде самостоятелен, а не регулиран, затова и трябва да се съобразим с доставките от южната посока. „Интерконекторът между Гърция и България е важен с оглед на това, че само преди дни Израел, Гърция и Италия подписаха споразумение за нов водопровод, т.е. така връзката ни с Гърция придобива по-голяма важност за развитието на България“, завърши Добрев. По негови думи интерконекторът между нас и южната ни съседка ще докаже, че няма да се върнем към моменти като 2012-2015 г., когато вносната цена на газа достигна 500 долара. За Добрев най-важното в българската енергетика е проучването на Черно море. Затова и в момента се прави трети проучвателен сондаж като се очаква дейностите да приключат в края на декември и в началото на следващата година да има добри новини.", "date": "2018.11.26", "title": "Делян Добрев: Участието на България в LNG терминала в Александруполис ще бъде миноритарно"}
{"url": "https://www.monitor.bg:443/bg/a/view/shefyt-na-kevr-gazovata-infrastruktura-v-bylgarija-trjabva-da-se-razvie-150652", "text": "Няколко са задачите, които трябва да бъдат свършени, за да може България да бъде страна със свой газов център. Това каза председателят на Комисията за енергийно и водно регулиране (КЕВР) Иван Иванов. По негови думи ако до 2005 години България е била енергиен мост по отношение на природния газ, то днешното й преминаване в страна с нормално развитие при снабдяване с природен газ изисква изпълнението на няколко задачи. „Трябва да развием своята инфраструктура, както и да увеличим диверсификацията на източниците“, каза Иванов. Той подкрепи идеята и за създаване на пазар не само на територията на страната, но и в региона. Според него до момента най-важно всъщност остава спазването на европейското и на енергийното законодателство. „Опитът ни показва, че само със спазването на законодателството можем да осигурим участието на България в европейския газов пазар и превръщането й от транзитираща страна в такава, която притежава свой газов център“, коментира Иванов. По отношение на връзката ни с Румъния Иванов поясни, че липсата на компресорна станция спира функционирането на интерконектора България-Румъния. От друга страна, интерконекторът Комотини-Стара Загора е от изключително значение, тъй като ще може да ни снабди с газ от Южния поток.", "date": "2018.11.26", "title": "Шефът на КЕВР: Газовата инфраструктура в България трябва да се развие"}
{"url": "https://www.monitor.bg:443/bg/a/view/spipaha-rakitovec-s-antichni-moneti-i-88-patrona-150665", "text": "Незаконно притежавани старинни монети и предмети, както и различни по вид боеприпаси, са били иззети от жител на град Ракитово при полицейска акция. Това съобщи говорителят на пазарджишката Областна дирекция на МВР Мирослав Стоянов.  Служители на сектор „Противодействие на икономическата престъпност“ при дирекцията са извършили претърсване в къщата на 44-годишния В.Д. от Ракитово. Вътре били намерени 19 старинни монети и предмети, както и металдетектор. Освен това органите на реда намерили 88 патрона от различен вид и калибър, всичките незаконно притежавани от стопанина. Цялото количество археологически находки, оборудване и боеприпаси са иззети. В.Д. е задържан в ареста на Районното управление на МВР във Велинград, а спрямо него е образувано полицейско производство.  ", "date": "2018.11.26", "title": "Спипаха ракитовец с антични монети и 88 патрона"}
{"url": "https://www.monitor.bg:443/bg/a/view/lekari-spasiha-560-gramovata-ivanka-majka-j-ja-umori-150639", "text": "Лекари от отделението по Неонатология в УМБАЛ „Пловдив” са спасили преждевременно родено момиченце, което тежало едва 560 грама. Екипът на отделението се грижил цели 5 месеца за бебенцето, което кръстили Иванка. През цялото това време родителите на малката не отишли нито веднъж да я видят. Случаят е от 2009г. и за него за първи път този понеделник разказа със сълзи в очите шефката на отделението по Неонатология д-р Диана Аргирова. Иванка била родена през май, а през септември, след много грижи от страна на екипа на отделението, достигнала 2 кг. и 600 грама. Трябвало да я изпишат и медиците уведомили социалните. Майката отишла да си я вземе, но 10 дни по-късно се върнала обратно в болницата, тъй като Иванка била много зле, с повръщане и диария. Няколко дни след това лекарите от „Неонатологията” се обадили на колегите си инфекционисти и научили, че Иванка е починала. Д-р Аргирова уточни, че в наши дни работата със социалните служби е много по-добра и бебета в риск се връщат доста по-трудно на родителите им. Екипът е направил всичко по силите си за тризначки, родени в началото на тази година преждевременно. Малките били с тегло около 600 грама и въпреки усилията на лекарите, не могли да бъдат спасени. Общо към 170 са били преждевременно родените бебета през 2017г. в УМБАЛ „Пловдив”. 11 от тях са били с тегло под 1 килограм. До момента през тази година бройката на недоносените бебета остава почти същата, като миналогодишната. Няма тенденция към увеличаване на случаите в УМБАЛ „Пловдив”, съобщи д-р Диана Аргирова в рамките на дарение на мини памперси, произведени специално за недоносени деца. От фирмата ще дарят над 350 000 пелени в 45 неонатологични отделения в цялата страна. Пелените са създадени специално за нуждите на най-малките, родени с тегло от 800 грама. „Процентът преждевременно родени бебета с различна степен на недоносеност в последните 10 години в нашата болница остава един и същ – между 15 и 17 %. Процентът тук е по- висок от средния за страната – 10-11%. Причина за това са възможностите на неонатологично отделение  за отглеждане на  новородени с екстремно ниско тегло”, обясни д-р Аргирова. По-високият процент тя обяснява и с факта, че в УМБАЛ „Пловдив” биват изпращани родилки и бебета от цяла Южна България. На събитието бяха и две майки със своите едногодишни момченца. Детелина Николова обясни, че нейният син Иван е роден 2 месеца и 10 дни по-рано и е тежал 1кг и 180 грама, но благодарение на лекарите малкият е здрав и вече доста палав. Пенка Петкова е майка на Никола, който в момента е на 1г. и 7м. Мъникът се е родил в 28-ма седмица и е тежал едва 1кг и 100 грама. Престоят му в болницата е бил 70 дни, като първите два месеца е бил в кувьоз. „Всички пелени му бяха супер големи. Стигаха му до ушичките. Много благодаря на лекарите, на д-р Аргирова, за цялата помощ”, каза Петкова. Според д-р Аргирова наличието на специализирани пелени за недоносени бебета  в България е революция. С появата им у нас ще се подобрят и улеснят грижите за преждевременно родените деца.", "date": "2018.11.26", "title": "Лекари спасиха 560-грамовата Иванка, майка й я умори"}
{"url": "https://www.monitor.bg:443/bg/a/view/balkan-privleche-pavlin-ivanov-150646", "text": "Баскетболният “Балкан“ привлече един от най-талантливите български играчи Павлин Иванов с договор за 1+1 години. 196-сантиметровият гард идва от шампиона „Левски Лукойл“, където за 31 мача през миналия сезон има средно по 9,3 точки на мач. Операция на дясната ръка извади 25-годишния състезател от финалите на българското първенство. След това Иванов претърпя още една хирургична интервенция заради проблеми с коляното, която го извади от игра за близо 6 месеца. Павлин Иванов е юноша на „Ямбол“ и може да играе на позициите гард и крило. Той бе неизменно част от националните отбори за подрастващи на България, като изведе тимовете до три промоции в дивизия \"А\" през годините. През 2014-а дебютира и в мъжкия национален отбор на България. Иванов натрупа четири години опит в италианския „Бенетон“ (2008 - 2012), а в професионалната си кариера е бил част още от „Будучност“ (Черна гора), „Ямбол“, „Лукойл Академик“, „Берое“ и „Левски Лукойл“. Гардът ще играе отново с Крис Минков и Димитър Димитров, с които бе заедно няколко години и в „Лукойл Академик“. Заради възстановяване му Павлин Иванов ще направи дебюта си за „Балкан“ през януари следващата година.", "date": "2018.11.26", "title": "„Балкан“ привлече Павлин Иванов"}
{"url": "https://www.monitor.bg:443/bg/a/view/rabotna-grupa-usyvyrshenstva-tekstovete-za-lichnija-asistent-150631", "text": "Работна група под ръководството на председателя на комисията по труда и социалната политика в НС Хасан Адемов усъвършенства текстовете по законопроекта за личната помощ. Това каза социалният министър Бисер Петков. Заплащането на асистентите бил един от спорните елементи в обсъжданията на работната група. Искането на майките на деца с увреждания е това заплащане да бъде нарастващо в тригодишен период и да достигне 1,5 от минималната работна заплата, припомни Бисер Петков. Това обаче щяло да изисква голям ресурс, защото е свързано и с заплащане на осигуровки и начисляване на клас прослужено време, допълни Петков. Той изрази още надеждата си, да се стигне до съгласие в рамките на работната група. В обсъжданията участват представители на социалното министерство, на финансовото ведомство, на екипа на омбудсмана, на майките на деца с увреждания. Законопроектът за личната помощ ще бъде подложен на второ гласуване в социалната комисия утре.", "date": "2018.11.26", "title": "Работна група усъвършенства текстовете за личния асистент "}
{"url": "https://www.monitor.bg:443/bg/a/view/rykovodstvoto-na-arestite-v-sofija-otgovarjat-na-vsichki-iziskvanija-150654", "text": "Условията и реда в арестите в София отговарят на всички изисквания, съобщиха от Областната служба „Изпълнение на наказанията“-София, която ръководи и контролира изпълнението на мярката за неотклонение “задържане под стража“ на територията на град София и София-област. Арестът на бул. „Г.М. Димитров“ №42 и арестът на ул.“Майор Г.Векилски“№2 са съобразени и отговарят на условията за пребиваване на задържани лица, в съответствие с чл.43 от Закона за изпълнение на наказанията и задържането под стража. Всички задържани в двата ареста са поставени в еднакви условия за пребиваване, които са необходими за поддържане на физическото и психическото им здраве, и уважаване на човешкото им достойнство. Килиите в ареста на „Майор Г. Векилски“ са еднотипни като изграждане и оборудване. Те отговарят на изискванията за минимална жилищна площ от 4 кв. м. в спално помещение за всяко задържано лице и са оборудвани с легла, метални маса и столове, метални шкафчета за съхранение на разрешени вещи и предмети. Във всяка килия има достъп до дневна светлина чрез два прозореца, укрепени със защитни решетки, които се демонтират през лятото, а през зимата достъпът до свеж въздух се осъществява чрез метални клапи. Във всички спални помещения се осигурява изкуствено осветление – постоянно и резервно. Изградена е аспирационна система, която осигурява непрекъсната циркулация на въздуха в килиите и общите помещения. Всички помещения разполагат със собствен санитарен възел с непрекъснат достъп до течаща вода. Санитарният възел е отделен от останалата част на килията с масивна преградна стена с височина 1,2 м. Подът на санитарния възел е с плочки теракота, а стените са облицовани с фаянсови плочки, което дава възможност хигиената в помещението да се поддържа на необходимото ниво. Хигиената в килиите се поддържа от задържаните под стража лица, на които се предоставят необходимите препарати и средства за поддържане – кофи, метли, парцали и др. На всяко задържано лице най-малко два пъти седмично се осигурява време за къпане. Всекидневно, при тяхно желание, се осигурява достъп до топла вода за хигиенизиране на помещенията, в които пребивават, личен тоалет и пране на дрехи и бельо, както и други нужди по тяхно искане. Всяко задържано лице има право на закуска, обяд и вечеря, като в двата ареста тя се доставя три пъти на ден от Затвора - София. Храната отговаря на разпоредбите на ЗИНЗС, според които следва да е достатъчна по химически и калориен състав, съгласно таблици, утвърдени от министъра на правосъдието, съгласувани с министъра на здравеопазването и министъра на финансите. За нуждите на задържаните лица в двата ареста има обособени лавки, в които е предоставена възможност с лични средства да пазаруват хранителни и битови продукти по избор. Задържаните под стража лица могат да получават хранителни пратки и други разрешени вещи по време на свиждане, които могат да съдържат до 5 кг. хранителни продукти и до 5 кг. плодове и зеленчуци. Според нормативната уредба, те биват подлагани на проверка от надзорно-охранителния състав на ареста. В двата ареста се осигурява ежедневен престой на открито на задържаните лица през светлата част на денонощието. В ареста на ул. „Майор Г.Векилски“ престоят на открито се осъществява в обособени три отделни заграждения във вътрешния двор на ареста, с цялостен достъп до външна среда с пряка слънчева светлина, естествен достъп и циркулация на свеж въздух, гимнастически уреди. Задържаните под стража лица имат право на телефонни разговори за времето от 08:30 ч. до 17:00 ч. на определените за целта места - престой на открито и арестните коридори. Обискът на задържаните лица и претърсване на помещенията, съгласно ЗИНЗС, се извършва планово и извънредно при наличие на основания за откриване на неразрешени вещи и предмети. Обискът на задържаните лица се извършва от длъжностни и поемни лица от същия пол, по начин, който не уронва достойнството на задържаните лица. Към двата ареста има обособен медицински център, който осъществява медицинска помощ и грижа за всеки задържан. Центърът се състои от директор, лекар ординатор, стоматолог, фелдшер и медицинска сестра. Към Медицинския център са привлечени външни специалисти-консултанти: невролог, кардиолог и дерматолог, които правят консултации на място, без да е необходимо допълнително извеждане на задържаните. На задържаните лица всяка седмица се осъществява амбулаторен медицински преглед. При спешна необходимост, прегледът е незабавен. Задържаните ри необходимост и по съответен законоустановен ред биват настанявани за лечение във външни болнични заведения. Всяка жалба и сигнал на задържан в ареста се проверява. За последните шест месеца в ареста на ул. „Майор Г.Векилски“№2 са постъпили 109 жалби и сигнали само от трима задържани с претенции за битовите условия в ареста. Задържаните са уведомени по надлежния ред за резултатите от проверките. Проверки се извършват и от Инспектората по чл.46 от Закона за администрацията към министъра на правосъдието.", "date": "2018.11.26", "title": "Ръководството на арестите в София: Отговарят на всички изисквания "}
{"url": "https://www.monitor.bg:443/bg/a/view/nikolaj-mihajlov-podpisa-s-levski-video-150653", "text": "Николай Михайлов подписа договор с \"Левски\" до края на сезона. 30-годишният вратар е юноша на „сините“, като има в кариерата си 15 мача за клуба, две титли, Купа на България и Суперкупа на България. Михайлов напусна \"Герена\" през лятото на 2007 година след  трансфер в \"Ливърпул\". Стражът натрупа опит през годините след периоди в \"Омония\" (Никозия), турския \"Мерсин\", \"Верона\", \"Твенте\". Футболист на България през 2011 година.   ", "date": "2018.11.26", "title": "Николай Михайлов подписа с \"Левски\" (ВИДЕО)"}
{"url": "https://www.monitor.bg:443/bg/a/view/dopylnitelno-60-mln-lv-za-zaetost-na-invalidi-150632", "text": "Допълнителен ресурс от 60 млн. лв. за субсидирана заетост на хората с увреждания е заделен за 2019г. Това заяви зам.-социалният министър Зорница Русинова. Причината е изключителният интерес на бизнеса към схемата. В бюрата по труда са регистрирани над 13 хиляди лица с увреждания, а 300 от тях вече са подписали трудов договор  чрез оперативната програма. Поне още 1000 души трябва да започнат работа до края на годината. \"Заявките, които имаме, са за близо 20 000 работни места с повече административни дейности. Има добро териториално разпределение\", каза заместник-социалният министър Зорница Русинова. С европарите се плащат заплатите на хората с увреждания за 24 месеца на база минимални осигурителни прагове. Ако след това работодателят задържи наетия още 6 месеца, получава допълнителен бонус от още 6 заплати. Освен това от догодина ще стартират и 8 нови схеми на стойност 61 млн. лв. по Оперативната програма \"Развитие на човешките ресурси\". Те ще са свързани със заетостта на инвалиди и деинституционализацията на възрастни хора. През 2019-та започва закриването на домовете за възрастни с психични разстройства и деменция: \"Първите, с които стартираме, са 11, като общо в рамките на стартиращите мерки за следващата година ще бъдат разкрити над 100 услуги, които ще обслужват над 3000 човека\", каза Русинова. Продължава и закриването на домовете за деца. Специална схема догодина ще подкрепи завършващите образование младежи: \"Професионално ориентиране и до голяма степен развиване на предприемачески умения като допълнителни умения, възможност за социално предприемачество също. Да ги подготвим за живота, а най-сигурният начин да са подготвени за живота, е да имат професия, която да им даде възможност да работят след това и да имат доходи\", обясни Русинова.", "date": "2018.11.26", "title": "Допълнително 60 млн. лв. за заетост на хора с увреждания"}
{"url": "https://www.monitor.bg:443/bg/a/view/testvat-relsite-na-grafa-150640", "text": "72-часовите проби на трамвайното трасе по ул. „Граф Игнатиев“ ще започнат в сряда, съобщи кметът на София Йорданка Фандъкова във Фейсбук. В момента се фугира релсовият път в участъка от ул. „Раковски“ до ул. „Шишман“. Трамвайното движението се очаква да бъде възстановено през декември, но от общината не се ангажират с точна дата. От „Московска“ 33 започнаха и да премахват на част от строителните огради, за да се осигури достъп до жилищните сгради и търговските обекти. Това беше и едно от условията, което беше договорено на среща между представители на бизнеса и общинската администрация. „Махането на загражданията не означава обаче, че ремонтните дейности са приключили“, уточниха от кметството. Временно е открит и информационен пункт за въпроси и сигнали към строителя. Търговците ще бъдат по „Графа“ ще бъдат компенсирани с безплатна реклама в трамваите. Продължава поставянето на настилки на площадите „Славейков“, „Гарибалди“ и тротоарите към сградите, както и довършителни работи и корекции на участъци, които са върнати за преработка от надзорната фирма и от Столична община. В градината на „Свети Седмочисленици“ се довършват настилките и се работи по озеленяването. В събота и неделя беше поставена временна асфалтова настилка по ул. „Шишман“.", "date": "2018.11.26", "title": "Тестват релсите на „Графа“"}
{"url": "https://www.monitor.bg:443/bg/a/view/majki-izostaviha-dve-novorodeni-v-bolnica-socialnite-sa-uvedomeni-150641", "text": "Две родилки са изоставили рожбите си в УМБАЛ „Св. Георги”, като едната дори е заявила, че не иска бебето. Лекарите са уведомили социалните служби, откъдето на 29 ноември ще настанят едното бебе в приемно семейство, каквато ще бъде съдбата и на второто изоставено новородено. Едното изоставено бебе е момиченце, което е било родено преждевременно. Златка се е появила в 22-ра седмица и е тежала 1кг и 500 грама. Тя е била родена преждевременно в линейка в първомайско, откъдето била откарана до Неонатологичното отделение в УМБАЛ „Пловдив”. Златка е вече втори месец в отделението, но предстои да попадне в приемно семейство, защото родителите й не се интересуват от нея. Второто изоставено бебе е момченце, което екипът в отделението е кръстил Илия. То е доносено и здраво бебе, но майката избягала без багаж няколко часа след раждането. Родила го на 21 ноември в 3 часа през нощта, а на сутринта казала на жените от стаята си: „Не го искам, ще го дам на пансион”. Майката е от Стряма, а Илия бил нейното шесто дете. Старшата сестра на Неонатологичното отделение вече се е обадила на социалните служби.", "date": "2018.11.26", "title": "Майки изоставиха две новородени в болница"}
{"url": "https://www.monitor.bg:443/bg/a/view/4-mesechno-bebe-pochina-v-radomir-zatisnal-go-shkaf-150635", "text": "4-месечно бебе почина при нелеп инцидент в Радомир. Сигналът за случилото се е подаден от Центъра за спешна и неотложна медицинска помощ в Перник през уикенда. Малкото момиченце е докарано от родителите си в тежко състояние, които обяснили пред лекарите, че върху детето паднал един от шкафовете в жилището им. Въпреки няколко часовата борба за живота на бебето, то е починало, съобщиха от ОДМВР – Перник. Криминалисти изясняват обстоятелствата, които са довели до тежкия инцидент. Все още не е ясно как и по какъв начин е паднал шкафа върху детето. Родителите на малкото момиченце са работници в Радомир, но са от Разложко село. Действията по разследването продължават. Започнато е досъдебно производство, обявиха още от ОДМВР - Перник.  ", "date": "2018.11.26", "title": "4-месечно бебе почина в Радомир, затиснал го шкаф"}
{"url": "https://www.monitor.bg:443/bg/a/view/23-000-lv-izcheznaha-ot-doma-na-blagoevgradchanka-150642", "text": "Старателно скрити в хола 23 000 лева изчезнаха от дома на благоевградчанката Лилия Д. Крупната кражба е станала рано сутринта на 24 ноември, между 4:00 и 06:30 часа, когато в дома на жената на първия етаж, на ул. \"Менча Карничева\"  не е имало никой.   Полицията работи по няколко версии, но най-вероятно кражбата е извършена от „вътрешен човек“, защото не са открити следи от вломяване на апартамента, както  и от тарашене. Крадецът вероятно е знаел къде точно са скрити парите. По случая е образувано досъдебно производство.", "date": "2018.11.26", "title": "23 000 лв. изчезнаха от дома на благоевградчанка"}
{"url": "https://www.monitor.bg:443/bg/a/view/brekzit-shte-struva-1000-liri-godishno-na-vseki-jitel-na-velikobritanija-150644", "text": "Излизането на Великобритания от Европейския съюз, ако стане според условията на предлаганото споразумение, ще доведе до свиване на брутния вътрешен продукт (БВП) с 4% до 2030 г., което се равнява на загуба от 100 млрд. британски лири годишно за националната икономика.  Това се равнява също така на загуба от 1090 бр. лири за всеки жител на страната, информира в. \"Индипендънт\", позовавайки се на Националния институт за икономически и социални изследвания (NIESR). Основните ни изводи показват, че ако предложеното споразумение за Брекзит бъде изпълнено по такъв начин, че Великобритания напусне митническия съюз и единния пазар на ЕС през 2021 г., то към 2030 г. БВП ще се свие с 4 % спрямо нивото, на което би бил, ако Великобритания остане в ЕС, се посочва в изследването.  Експерти уточняват, че причините за този резултат ще бъдат основно препятствия в сферата на услугите, които ще направят този сектор на икономиката по-слабо привлекателен и в крайна сметка ще доведат до свиване на инвестициите от ЕС и намаляване на ефективността на британските работници.  Авторите проучват и варианта за излизане на страната от ЕС без споразумение. За Обединеното кралство този вариант се оказва още по-скъп - БВП би се свил с 5,5 процента или 140 млрд. британски лири годишно.  През май ръководителят на Банк ъв Ингланд (Bank of England) Марк Карни заяви, че процесът на излизане на страната от Евросъюза е струвал на всяко домакинство около 900 бр. лири (1000 евро). ", "date": "2018.11.26", "title": "Брекзит ще струва 1000 лири годишно на всеки жител на Великобритания"}
{"url": "https://www.monitor.bg:443/bg/a/view/dupnichanin-schupi-rekordite-na-kat-hvanaha-go-da-shofira-s-4-24-promila-alkohol-150629", "text": "Дупничанин буквално счупи рекордите на катаджиите в града, след като бе установен да шофира с огромно количество алкохол. При регулярна проверка на Главен път Е79, униформените забелязали водач на лек автомобил „Фолксваген“, който се движел ту в едната лента за движение, ту в другата. По чудо не предизвикал и някоя катастрофа. Веднага той е спрян за проверка, като още при отварянето на врата, мъжът лъхал на алкохол и едва слязъл от автомобила. При теста с дрегер, устройството отчело 4.24 промила алкохол в кръвта. „В нашата практика сме виждали не един или двама пияни водачи, но този просто бие всички рекорди. Човекът даже не можеше да говори, беше изпил страшно много алкохол“, коментираха катаджии от Дупница. 40-годишният мъж веднага е задържан в ареста на полицейското управление за 24 часа, където е имал възможността да изтрезнее и да преосмисли действията си. „При този резултат като нищо може да се стигне и до натравяне. В нашата практика знаем в какво състояние са ни докарвани водачи и то с около 2 промила алкохол. При това състояние човек може да изпадне и в безсъзнание“, коментират медици от Спешното в Кюстендил.  ", "date": "2018.11.26", "title": "Дупничанин счупи рекордите на КАТ, хванаха го да шофира с 4.24 промила алкохол"}
{"url": "https://www.monitor.bg:443/bg/a/view/samsung-galaxy-a9-idva-v-magazinite-na-vivacom-v-tri-cvjata-150630", "text": "Новият модел на Samsung от утре е в магазинната мрежа на VIVACOM. Samsung Galaxy A9 идва на цена от 31.98 лв. на месец или 679.98 лв. в комбинация с план Smart U в атрактивните цветове черен хайвер, синя лимонада и бонбонено розово. Samsung Galaxy A9 е първият в света смартфон с четворна задна камера. Той беше представен официално през октомври от южнокорейския технологичен гигант, а сега вече е достъпен и за българските потребители. Моделът отговаря на съвременните тенденции за все по-визуална и интерактивна комуникация. Иновативната камера го прави отличен избор за любителите на селфи и панорамни снимки. Смартфонът се отличава и със своя луксозен дизайн. Корпусът му е алуминиев със стъклени панели, а заоблените краища правят апарата още по-ергономичен и приятен на допир. Друга важна характеристика на Galaxy A9 e - SuperAMOLED Инфинити дисплеят с размер 6.3 инча с FullHD+ резолюция и съотношение на екрана от 18.5:9. В задната част има сензор за пръстов отпечатък, който е разположен под четирите камери. Новият смартфон разполага с 6GB RAM, която в комбинация с новия Snapdragon процесор спомага за бърза и безпроблемна работа с няколко приложения едновременно. Атрактивният нов модел Samsung Galaxy A9 е двусимов, работи с операционна система Android 8.1 Oreo и има 128GB вътрешна памет и възможност да се добавят допълнително до 512 GB с външна microSD карта.   ", "date": "2018.11.26", "title": "Samsung Galaxy A9 идва в магазините на VIVACOM в три цвята "}
{"url": "https://www.monitor.bg:443/bg/a/view/erik-rubin-13-evropejski-dyrjavi-sa-zavisimi-ot-dostavkite-na-ruski-gaz-150634", "text": "39% от природния газ, който се внася в Европа, идва от Русия. 13 държави са зависими от доставките. Това каза посланикът на САЩ в България Ерик Рубин по време на енергиен форум в София. През 2017 г. 38.5% от природния газ в ЕС е дошъл от Русия. “Днес 13 от страните членки разчитат на руския газ, включително и България”, коментира американският посланик. По негови думи зависимостта ни от руския газ може да нарасне, тъй като производството на природен газ намалява. “Проектите пък могат да бъдат политически пречки, те не са рекламни проекти, но ще увеличат властта на Русия над европейските външни взаимоотношения и ще увеличи вашата зависимост от нейния природен газ”, каза още Рубин. По негови думи ключово е осигуряването на прозрачен енергиен пазар, както и осигуряването на сигурност и диверсификация. Американското и гръцкото посолство подкрепиха идеята за прозрачен енергиен пазар, както и за осигуряването на сигурност и диверсификация. Посланикът на Гърция у нас Григориос Василокостандакис изтъкна важността да се промотира и вертикалния коридор. „Южният газен коридор е един от най-сложните коридори, създавани някога – той е с дължина 3 500 км и преминава през 6 страни. Не трябва да забравяме и вертикалния коридор обаче, който действа като клъстер за инфраструктура за увеличаване на сигурността в страните от Югоизточна Европа“. От гръцкото посолство подкрепят идеята за създаване на вертикален коридор, тъй като чрез него ще се свържат Гърция, България, Румъния, Унгария, а в бъдеще и други страни, като Сърбия. От друга страна, той също ще спомогне за диверсификацията на ресурсите. „Връзката между Гърция и България се намира в центъра на вертикалния коридор и ще може да предостави разнообразие на ресурсите за централни европейски страни“, каза още Василокостандакис.", "date": "2018.11.26", "title": "Ерик Рубин: 13 европейски държави са зависими от доставките на руски газ"}
{"url": "https://www.monitor.bg:443/bg/a/view/sa-sht-i-moskva-sys-syvmestni-lunni-misii-150609", "text": "НАСА и Роскосмос започнаха подготовката на екипажи за лунни мисии. Двете космически агенции ще тренират астронавтите за работа в екстремални условия, далеч по-сложни от тези, на земната орбита. Екипажите ще трябва да са в състояние да реагират адекватно на форсмажорни обстоятелства, като липсата на питейна вода и лекарства, технически неизправности на апаратурата и др.   За целта ще бъдат използвани 3D принтери за създаване на детайли в случай на повреда, ще се внедряват роботи и андроидни техники, които ще извършват рискованите манипулации вместо космонавтите, обясниха международни експерти от космическия отрасъл. Всички планове относно лунните мисии се синхронизирани между НАСА и Роскосмос, като плановете на двете комически агенции включват изграждането на обитаема база на спътника на Земята. Коментирайки съвместното си бъдещо сътрудничество с Вашинтгон, руснаците дори с усмивка намекнаха, че „ще проверят дали наистина американските астронавти са стъпвали на Луната“. Това на шега заявиха от ръководството на Роскосмос. В края на септември от агенцията обявиха, че разглеждат проект за създаването на научна станция на Луната, в който може да се включат САЩ и страните от БРИКС.  ", "date": "2018.11.26", "title": "САЩ и Москва със съвместни лунни мисии"}
{"url": "https://www.monitor.bg:443/bg/a/view/zapochvat-bezplatni-pregledi-na-deca-v-obshtinskite-jasli-150633", "text": "2500 деца от общо 24 самостоятелни общински ясли в София ще бъдат прегледни безплатно, съобщи зам.-кметът на столицата Дончо Барбалов. Кметството организира инициативата съвместно със Столичната лекарска колегия. Първите прегледи ще се проведат в 35 СДЯ в район „Триадица“ на 5 и 6 декември. В лекарските екипи, които ще преглеждат децата в яслите ще има специалисти по УНГ, очни болести, травматолог, детски кардиолог и педиатър от общинските и университетските болници в София. „Този вид прегледи не се покриват от НЗОК, а са изключително важни за децата от най-ранна възраст“, обясни председателят на Столичната лекарска колегия д-р Асен Меджидиев. За провеждането на подобна инициатива предварително се иска писмено съгласие от родителите на децата. „Ако кампанията премине успешно, общината и лекарската колегия предвиждат подобни профилактични прегледи да обхванат и децата от яслените групи на детските градини, а по-нататък и следващите възрастови групи“, обясни Барбалов. Столична община от няколко години организира, финансира или подкрепя различни видове профилактични прегледи. „През тази година скрининговите кампании са 4 – за рак на млечната жлеза, за рак на простатата, на щитовидната жлеза и на белите дробове“, каза Барбалов.", "date": "2018.11.26", "title": "Започват безплатни прегледи на деца в общинските ясли"}
{"url": "https://www.monitor.bg:443/bg/a/view/dvama-nadzirateli-obvineni-za-smyrtta-na-zatvornik-150643", "text": "Софийска градска прокуратура повдигна обвинение на надзирателите в Бургаския затвор Стилиян К. и Ангел М. за причинена от тях по непредпазливост смърт на лишения от свобода Горан Горанов, съобщиха от държавното обвинение. Според разследването на 25.03.2017г., за времето от 7 до 07.30 ч., двамата бездействали по време на авария, която застрашила живота на затворника и предизвикала смъртта му. Горанов бил настанен в наказателна килия във II-ра зона с повишена сигурност в затвора. При възникнала повреда на парната инсталация в килията му имало изтичане на водна пара под налягане с температура 140 градуса по Целзий. При съприкосновението й с тялото на Горан Горанов тя предизвикала тежка термична травма, несъвместима с живота. При аутопсията на трупа му е установена мацерация на стъпалата със свличане на кожата на петите. Свличане на кожа е установено на задната повърхност на двете бедра, гърба, коленете на трупа, дясната длан, по външната повърхност на дясната предлакътница. По трупа са установени следи от изгаряния. Експертното заключение сочи, че смъртта е настъпила вследствие на термична травма – попарване на дихателните пътища и на 53% от кожата на главата на починалия, причинена от повреда на парната инсталация. Основна причина за смъртта са термичните промени в дихателните пътища от вдишаната гореща пара. Липсата на епител по хода на дихателните пътища е довела до бързо настъпване на кислороден глад във всички органи и тъкани, което предизвикало бързото развитие на кислородна дихателна недостатъчност и развитие на термичния шок. При термична травма се получава дехидратация (обезводняване) на организма и хемоконцентрация (сгъстяване на кръвта), което може да причини инфаркт на миокарда. Смъртта е в пряка причинно - следствена връзка с термичната травма. Според прокуратурата двамата надзиратели, въпреки че са били длъжни, не са изпълнили задължението си да осигурят защитата, безопасността и сигурността на лишения от свобода. При възникналата аварийна ситуация с парното отопление те не са реагирали на виковете за помощ на лишения от свобода. Не са предприели своевременно мерки за ограничаването, преодоляването и ликвидирането на последствията от нея и опазване на живота и здравето на затворника, независимо че са забелязали излизащата пара от прозореца на неговата килия, която постепенно е изпълнила коридора на II-ра зона с повишена сигурност в затвора в Бургас. На двамата е наложена забрана за напускане на страната. Предстои внасяне на материалите по делото с обвинителен акт в съда.", "date": "2018.11.26", "title": "Двама надзиратели обвинени за смъртта на изгорен затворник"}
{"url": "https://www.monitor.bg:443/bg/a/view/novi-problemi-v-levski-sled-porajenieto-na-gerena-150606", "text": "Неприятните новини за \"Левски\" след серията от три поредни поражения във всички турнири продължават.  След снощната загуба с 1:3 на \"Герена\" от \"Ботев\" (Враца) \"сините\" ще трябва да се оправят в мача с \"Дунав\" без треньора Славиша Стоянович и титулярите Милош Цветкович и Хали Тиам. Срещата е на 1 декември от 17:30 часа. Славиша бе изгонен от скамейката заради бурни протести срещу решение на съдията Георги Кабаков и няма да води тима в идния двубой. Хали Тиам получи два жълти картон и напусна преждевременно терена, а Милош Цветкович е с натрупани 5 жълти картона и пропуска една среща. Така за мача с \"Дунав\" треньорът на \"сините\" ще трябва да избира техни заместници, а на десния бек Цветкович няма алтернатива и вероятно на тази позиция ще действа Ивайло Найденов. Тиам пък е твърд титуляр за Левски, като вероятно ще бъде заменен от Антони Белмонт. ", "date": "2018.11.26", "title": "Нови проблеми в \"Левски\" след поражението на \"Герена\""}
{"url": "https://www.monitor.bg:443/bg/a/view/obshtina-razdava-hranitelni-paketi-na-hora-s-uvrejdanija-150626", "text": "По инициатива на кмета Николай Зайчев, за трета поредна година, хората с увреждания в община Пещера ще получат хранителни пакети. Тази година ще бъдат раздадени 525 пакета, които съдържат основни хранителни продукти като брашно, олио, захар, леща, фасул, ориз, макарони и др.  Хранителните пакети вече са доставени в клубовете „Вяра“ и „Оптимист“, които имат свои членове в общинския център и двете села Радилово и Капитан Димитриево.Хранителните пакети се раздават от 2016-та година по повод 3-ти декември - Световния ден на хората с увреждания", "date": "2018.11.26", "title": "Община раздава хранителни пакети на хора с увреждания"}
{"url": "https://www.monitor.bg:443/bg/a/view/otkriha-obesen-rabotnik-v-mazeto-na-nap-v-haskovo-150636", "text": "Обесен 55-годишен мъж е открит тази сутрин в сградата на НАП-Хасково. На мястото към 9,30 ч. пристигнаха линейка и полиция, а поне две трети от двадесетте гишета не работеха за няколко часа. Зловещата находка открили колеги на самоубиеца, когато влезли сутринта в котелното помещение на сградата в центъра на Хасково. Според криминалисти няма следи от насилие по тялото на мъжа. Поне това сочат данните от първоначалния оглед. 55-годишният служител е  бил общ работник към Агенцията по приходите. Предстои аутопсия на трупа в тукашната Съдебна медицина. Въпреки трагичния инцидент НАП не прекъсна работа напълно. Но голяма част от гишетата бяха затворени именно за да може полицията да извърши огледа. Окончателно причината за смъртта ще бъде ясна след съдебно-медицинската експертиза. Заведено е и досъдебно производство.", "date": "2018.11.26", "title": "Откриха обесен работник в мазето на НАП в Хасково"}
{"url": "https://www.monitor.bg:443/bg/a/view/izdirvan-ot-zakona-pijan-pytnik-legna-na-relsite-i-sprja-vlak-150637", "text": "Пореден случай на агресия срещу служител на БДЖ и възпрепятстване на движението на влаковете. В събота привечер пиян и обявен за общодържавно издирване е спрял трен на жп гарата в с. Петко Каравелово. Пътническият влак по направление Горна Оряховица – Русе е закъснял, след като нетрезвен пътник е залял помощник машиниста с кафе, легнал е на релсите пред локомотива и е възпрепятствал движението на влака. Изпратеният на мястото полицейски екип е установил 30-годишен мъж във видимо нетрезво състояние седнал пред локомотива. Той е отведен в полицейското управление и задържан за срок до 24 часа. В хода на извършената проверка е изяснено, че мъжът е обявен за общодържавно издирване. Срещу него е започнато бързо производство за хулиганство.", "date": "2018.11.26", "title": "Издирван от закона пиян пътник легна на релсите и спря влак "}
{"url": "https://www.monitor.bg:443/bg/a/view/sled-bonus-malus-polovinata-sobstvenici-shte-plashtat-225-leva-grajdanska-150611", "text": "Новата система ще свали жертвите на пътя до 30 на сто, смята КФН При въвеждането на системата \"Бонус-малус\" за определяне на цената на застраховката \"Гражданска отговорност\" навсякъде се отбелязва спад в ПТП и жертвите на пътя - между 15 и 30 на сто в различните държави.  Това са част от ефектите, които очакват от Комисията за финансов надзор (КФН). Според статистиката на финансовия надзор 78 на сто или около 2 млн. собственици на автомобили ще плащат по-евтина застраховка, тъй като ще попаднат в бонус-класовете. Близо половината (44%) или приблизително 1 млн. души ще достигнат максималния бонус и ще плащат 25 на сто по-малко - около 225 лева. Две години без нарушения ще гарантира на примерните шофьори 20 на сто по-евтина застраховка. Една година - 10% по-малко. Дребни нарушения, като неправилно паркиране и каране в бус лентата, няма оскъпяват „Гражданската отговорност”, обяви членът на КФН Владимир Савов, който отговаря временно за надзора на застраховането  при обсъждане на наредбата, с която се въвежда системата „бонус-малус”. 18 на сто от всички автомобилисти ще плащат по-скъпа застраховка, тъй като в бъдеще ще попаднат в малус-класовете. Под процент ще бъдат хората, които ще плащат с 400% по-скъпа задължителна застраховка, обяви Савов, като цената ще бъде 1200 лева по настоящи цени. Попадането в \"най-тежката\" група се получава след тежки ПТП с предизвикана смърт на пътя. При дребни нарушения се изисква да нарушим закона 8-9 пъти правилата на година и да бъдем хванати от полицаите, за да плащаме толкова скъпо, уточниха от КФН. ", "date": "2018.11.26", "title": "\"Бонус-малус\": Половината собственици ще плащат 225 лева \"Гражданска\" (ОБНОВЕНА)"}
{"url": "https://www.monitor.bg:443/bg/a/view/da-si-bylgarski-oficer-e-dylg-pred-otechestvoto-150627", "text": "„Да си български офицер не е просто професия, а призвание и дълг пред отечеството. Дълго ни внушаваха, че ни трябват знания и компетентност, а дългът и родолюбието ги отпращаха в миналото. Днес българите ясно усещат, че имат нужда от хора, отдадени на България, от хора от които зависи самото оцеляване на нашето общество. Вие сте хората, на които България може да разчита и които България чака.” С тези думи президентът Румен Радев се обърна към курсантите, кадетите и студентите от НВУ „В. Левски” във Велико Търново по време на тържественото събрание по повод 140-тата годишнина от създаването на първото висше военно училище в страната. Държавният глава припомни историята на НВУ и очерта съвременните перспективи за развитието му днес. „Като правоприемник на Софийското военно училище НВУ може да се горде с измнатия път. Един от най-високите зрелостни изпити на българското офицерство, винаги е бил този пред историята. Още първия випуск на училището се хвърля в сръбско-бъларската война в защита на българката свобода. Впоследствие изнася на своите плещи и войните за нац. обединение. Випускниците на училището беляжат бляскави победи и полагат кости в името на нашата свобода, независимост и благоденствие. Внушителна е цифрата на представителите на бългаския обществено-политически елит придобили своето образование и професионална подготовка тук. И днес НВУ продължава да е сред най-престижните научни институции в страната. Днес военното образование е изправено пред сериозно изпитание. Армията продължава да се топи, а все още не намираме небоходимата политическа воля и ресурси да се прекрати отлива на хора. Защото професионално подготвените офицери, сержанти и войници са необходими за тази армия, от която България има нужда. Модерните оръжия и съвремеенните технологии никога няма да могат да компенсират липсата на хора. Трябва да инвестираме повече в подготовката на бъдещите военни лидери, хора с характер и умения, възпитани в идеалите и ценностите на родолюбието, честа и дълга”, коментира президентът Радев. А на обучаващите се във военния университет, пожела: „Искам да ви уверя че сте избрали правилното място. то ще ви даде много, стига да му се посветите напълно. Бъдете смели и всеотдайни. Бъдете мъдри ръководители и служете с достойнство и чест на родината.” Заедно с държавния глава, на тържеството присъстваха военният министър Красимир Каракачанов, началникът на отбраната ген. Андрей Боцев и др. военни и цивилни гости.", "date": "2018.11.26", "title": "Радев: Да си български офицер  е дълг пред отечеството "}
{"url": "https://www.monitor.bg:443/bg/a/view/rusija-plashi-google-sys-soleni-globi-150622", "text": "Руските власти планират да повишат съществено глобите за местните и чуждите технологични компании, които не спазват законодателството на страната. Това съобщава Reuters, цитирайки осведомен източник. По негови данни, готвените промени ще позволят на контролните органи да налагат на неизправните IT компаниите глоба в размер на 1% от годишния им доход. Минималната сума на паричното наказание ще се равнява на 1,5 млн. рубли или 20 000 евро, независимо то приходите на фирмата, уточнява агенцията. От Reuters предполагат, че новите мерки ще засегнат крупните търсачки, като Google и „Яндекс“, приложенията за кратки съобщения  Telegram и WeChat, онлайн филмовите канали Netflix, ivi.ru и Okko. Измененията ще засегнат всички компании, които събират лични данни на руснаците, но ги съхраняват в чужбина.  ", "date": "2018.11.26", "title": "Русия плаши Google със солени глоби "}
{"url": "https://www.monitor.bg:443/bg/a/view/ustrojstvo-dobavja-mirizmi-kym-virtualnata-realnost-150604", "text": "В реалността, човек не само вижда и чува, а усеща и миризми. След като, устройствата за виртуална реалност (VR) са предназначени да възпроизвеждат реалния свят, би трябвало да предоставят и миризми, освен потапяща картина и звук. Точно това предлага новата ароматна VR система на Vaqso. Когато бъде задействано, посредством код във VR играта, която играе потребителят, устройството избира каква миризма да изпусне, като тези миризми са свързани със случващото се в играта, като се предлага аромат на зомбита. За сега, Vaqso VR се предлага само, като комплект за разработчици на цена от $ 999 долара за устройството с тегло 125 гр., заедно с пет презареждащи се пълнителя. Допълнителни аромати, могат да бъдат закупени срещу $ 70 за пълнител. Vaqso предлага и безплатен API (интерфейси за програмиране на приложения), достъпен за разработчици.", "date": "2018.11.26", "title": "Устройство добавя миризми към виртуалната реалност"}
{"url": "https://www.monitor.bg:443/bg/a/view/stolichna-obshtina-dava-100-hiljadi-lv-za-socialni-inovacii-150621", "text": "100 хиляди лева за социални иновации ще отпусне столична община през 2019г. Това съобщи кметът на София Йорданка Фандъкова по време на международна конференция „Партньорство за промяна“. Програмата е насочена към предприемачите и ще осигурява само частична финансова подкрепа. \"Голяма част от социалните проблеми на обществото могат да бъдат решени като се съчетаят два много важни принципа. Първо, ангажиране на цялото общество и на гражданските организации в решаването им. Второто, е използването на иновациите и дигиталните технологии в тези решения\", каза Фандъкова . Тя посочи още, че през последните години в София има много успешни практики. . „Самата столична община притежава социални предприятия и аз истински се гордея с тях. В общинското търговско дружество „Лозана' например работят 28 души в различните му дейности“. По думите на еврокомисаря по цифрова икономика и общество Мария Габриел в Европа има 2 млн. предприятия в социалната икономика, което представлява 10% от бизнеса. В сектора били заети 11 млн. души, което е 6% от работната сила. По думите е й е важно да има механизъм за малките социални предприемачи, затова и европейският подход бил свързан с осигуряването на справедлива и конкурентна среда. Еврокомисарят по цифровата икономика насочи вниманието към няколко европейски инициативи. Такива са програмата за заетост и социални иновации със специално внимание върху младите хора, програма „Хоризонт 2020“ за финансиране на иновативни дружества, която разполага с капитал над 2 млрд. евро.", "date": "2018.11.26", "title": "Столична община дава 100 хиляди лв. за социални иновации (ОБНОВЕНА)"}
{"url": "https://www.monitor.bg:443/bg/a/view/voenen-helikopter-se-razbi-nasred-istanbul-150610", "text": "Военен хеликоптер на турската армия падна сред жилищни сгради в квартал Санчактепе на Истанбул. Загинали са четирима турски военни, един е ранен. Причините за катастрофата са неизвестни, съобщи в. \"Хюриет\".", "date": "2018.11.26", "title": "Военен хеликоптер се разби насред Истанбул"}
{"url": "https://www.monitor.bg:443/bg/a/view/anelija-smushtava-skypi-naslednici-snimki-150456", "text": "Поп-фолк звездата Анелия отива на село. Певицата не сменя постоянния си адрес, а ще блесне в ново амплоа. Тя влиза в ролята на Елена – внучката на баба Сашка в мащабната продукция на bTV „Скъпи наследници“. Героинята на изпълнителката на „Дай ми още“ ще внесе смут в редиците на жителите на екранното село Бели Вит с неочакваната си визита. Професионалният й успех в столицата ще накара Диди да преосмисли щастието от постиженията си на село. В епизодите на сериала тази седмица ще видим завръщането на Нора и Крум в Бели Вит, които идват точно на време, за да дадат безценни съвети на Косьо за ролята на зомби. Неизбежната среща със Станислав ще накара самотната майка да разбере, че синът й е достатъчно пораснал, за да се грижи за нея. Близостта между Поля и Чочо ще създава все по-заплетени ситуации, които нямат правилен изход, а Венета ще направи следващата стъпка към затвърждаване на независимостта си като започне шофьорски курсове. Притеснен от неподозираните желания на жена си, Марин ще се постарае да обезпечи семейството финансово. Кандидат-кметицата ще се опита да вразуми Борис и да спечели предимство пред Цветан, а Снежана – да помогне на Чочо и Любо да разработят новия си спортен бар.", "date": "2018.11.26", "title": " Анелия смущава „Скъпи наследници“ (СНИМКИ)"}
{"url": "https://www.monitor.bg:443/bg/a/view/pochina-rejisioryt-bernardo-bertoluchi-150608", "text": "Великият режисьор, световно признатият ас на седмото изкуство, последната жива легенда на италианското кино Бернардо Бертолучи, почина тази сутрин в Рим на 77 години. Той е единственият стопроцентов италианец, който печели статуетката „Оскар“ за режисура – присъдена му е през 1988 г. за колосала „Последният император“. През 2007 г. Бертолучи получава специалната награда „Златен лъв“ за кариера на кинофестивала във Венеция, а през 2012 г. в Кан творческият му път е отличен в Кан със „Златна палма“. Истинският „световен рекорд“ на родения в Парма през 1941 г. Бернардо Бертолучи обаче е спечелената от него планетарна популярност едва на трийсетина години. Случва се през 1972 г., когато на екран излиза неговият филм - легенда „Последното танго в Париж“ с незабравимите Мария Шнайдер и Марлон Брандо. Лентата не само че е изумително майсторски извъртяна, но и предизвиква световен скандал, който до тогава киното не помни. В редица страни тя е забранена заради съвсем тревиална днес сцена, осъжда я и Ватикана, който не допуска прожекциите й в Италия. На комуниста Бертолучи обаче съвсем не му пука от критиките на папската държавица и им отговаря с привичната за него финна ирония: „Благодаря на Бога, че ме е създал атеист!“ Четири години по-късно режисьорът снима култувият филм „Двайсети век“, който затвърждава навсякъде по света, дори и в бившите социалистически страни, таланта му и на режисьор, и на ненадминат майстор на колосали. Единственият, на когото може би не е отказала да му се подчинява на снимачната площадка нито една кинозвезда, била тя от Холивуд, Париж, Рим и т.н. Що се отнася до личния живот на Бертолучи, то по-голямата част от него той прекарва в двуетажния си дом на десния бряг на реката Тибър в Рим, на подстъпите към бохемската махала Трастевере. Баща му е известният италиански поет Атилио, а баба му по майчина линия е била ирландка. Следвал е няколко симестъра литература в римския университет „Ла Сапиенца“, но любовта му към киното го кара да напусне неговите банки. Кани го да му бъде асистент неговият съсед и също велик италиански кинаджия, поет и журналист Пиер Паоло Пазолини. Женил се е три пъти – първите два за италианки, а последния – за американка, но нито една от тях не го е осъществила с поколение. Последните години от живота си всепризнатият „последен император“ на италианското кино прекара в инвалидна количка и в страшни мъки след неуспешна операция на гръбначния стълб. П.П. Последно сбогом Бернардо и вечна ти памет и от написалия този некролог, на когото ти дари към два часа от живота си за интервюта! И прощавай, че както ти бе обещал, той не ти изпрати нито вестниците, нито видеокасетата с тях!  ", "date": "2018.11.26", "title": "Почина \"последният император\" - режисьорът Бернардо Бертолучи"}
{"url": "https://www.monitor.bg:443/bg/a/view/do-2022-g-izgrajdame-energijna-vryzka-sys-syrbija-150628", "text": "До май 2022 г. ще бъде изграден интерконектор между Сърбия и България. Това каза министърът на енергетиката Теменужка Петкова по време на енергиен форум в София.  Ресорният министър напомни, че по време на Българското европредседателство един от приоритетите бе интеграцията на Западните Балкани. “За енергетиката това означава, че трябва да се изгради липсващата инфраструктура в региона, както и да се интегрира самият пазар”, коментира Петкова. По нейни думи трябва да работим за диверсифициране на маршурите и източниците на природен газ, за да можем да бъдем конкурентоспособни. Първата стъпка за това е изграждането на интерконектор България-Сърбия. Проектът ще придобие огромно значение с оглед реализирането на проекта България-Гърция, тъй като ще даде възможност за разнообразяване на източниците. До момента е подписана декларация със сръбския енергиен министър проектът да бъде реализиран до 2022 г. “Енергийната сигурност винаги е свързана с националната сигурност и конкуретоспособността на икномиките - това важи както за нас, така и за Югоизточна Европа”, каза още министър. По време на Българското европредседателство един от приоритетите беше интеграцията на Западните Балкани, пречупени през призмата на енергетиката, това означава, че трябва да се изгради липсващата инфраструктура в региона в областта на електроенергетиката и прир. газ, както и е интегриране на пазара. Трябва да работим за диверсифициране на маршрутите и източниците на природен газ, за да осигурим конкурентоспособност. Ключов проект от южния газов поток е и изграждането на връзка между Гърция и България. “За съжаление години наред не се виждаше развитие, но за последните 3 години напредъкът е видим и ясен за всички”. По думите на Петкова проектът е в своята решаваща фаза - в момента се финализират поръчките за доставчик на тръби, инженер-консултант, за избор на строителен проектант. Работи се и по сключването на договор за финансиране с Европейската инвестиционна банка. “Остава детайли за уточнение - надяваме се в началото на декември този договор да е факт.” От своя страна, българското правителство за 4-та поредна година дава държавна гаранция за проекта в размер на 110 млн. евро, която позволи в преговора с финансови институции да се постигнат добри параметри. “С гръцките колеги работим за междуправилствено споразумение, свързано с данъчния режим на проекта, с което целим да гарантираме неговата устойчивост в бъдеще”, спомена още министър Петкова. От министерството работят и върху други два проекта – газоразпределителен център на българска територия, както и електропровод между Варна и Бургас. По първия се работи вече близо 3 години и с финансовата помощ на Европейската комисия е завършено предпроектно проучване. Очаква се данните от него да станат известни в началото на следващата година като те ще покажат маршрутите за доставка на природен газ, както и на каква стойност ще бъде целия проект. Само преди броени дни пък българският електроенергиен оператор даде началото на изграждане на електропровод между Варна и Бургас с дължина близо 86 км. Той е финансиран с 30 млн. евро от ЕК. „Реализацията му ще бъде доказателство за реализирането на енергийна сигурност“, коментира ресорният министър. По нейни думи българската независима електроенергийна борса се развива излючително добре и притежава необходимата ликвидност.", "date": "2018.11.26", "title": "До 2022 г. изграждаме енергийна връзка със Сърбия (ОБНОВЕНА)"}
{"url": "https://www.monitor.bg:443/bg/a/view/policai-spasiha-izcheznala-starica-150625", "text": "83-годишна жена от село Паталеница беше спасена от пазарджишки полицаи. Възрастната Димитрийка Стоянова, която страда от деменция, била открита, паднала в дере, почти 20 часа, след като напуска дома си. За това, че баба Димитрийка е изчезнала, сигнал до органите на реда подал синът й Георги, притеснен, че майка му е излязла и от нея нямало нито вест, нито кост. Служителите на МВР веднага предприели действия за издирването на старицата. Пръв на помощ на бабата се притекъл Лука Груев, който обаче не успял да я извади от дерето и повикал униформените. Те изнесли баба Димитрийка на носилка по трудния терен, а потърпевшата жена не си спомняла изобщо как е попаднала в дерето и е благодарна на всички, които са участвали в нейното издирване. Семейството й също изказва своите големи благодарности към полицейските служители, които помагат за намирането й.    ", "date": "2018.11.26", "title": "Полицаи спасиха изчезнала старица"}
{"url": "https://www.monitor.bg:443/bg/a/view/nasa-vyzobnovjava-pilotiranite-kosmicheski-poleti-150602", "text": "НАСА обяви датите за първите полети на космическите капсули, които ще превозват американски астронавти до Международната космическа станция (ISS). Планираните осем изстрелвания на SpaceX Crew Dragon и Boeing CST-100 Starliner, ще се проведат между януари и декември 2019 г., и ще включват безпилотни орбитални тестове, изпитания за спасяване при неуспешно изстрелване, полети с екипаж и първите работни мисии до МКС. Целта на програмата е да насърчи повече компании да изградят и експлоатират космически кораби, превозващи астронавти, които да поемат задачата за превозване на екипажи от САЩ до МКС, докато космическата агенция се концентрира върху мисии в дълбокия космос, до Луната и Марс. Следващата фаза ще е демонстрация на това, как компаниите ще се справят с аварийна ситуация при изстрелване, на стартовата площадка и в начален полет, за което ще се проведат безпилотни тестове на дати, които все още не са определени. Ако тестовете са успешни и космическите капсули покрият изискванията за сертифициране, първите работни мисии ще се проведат от SpaceX през август, последвани от тези на Boeing през декември 2019.", "date": "2018.11.26", "title": "НАСА възобновява пилотираните космически полети"}
{"url": "https://www.monitor.bg:443/bg/a/view/igra-zapoznava-s-trakijskata-istorija-150558", "text": "Образователна игра ще учи хлапетата от трети и четвърти клас на историята на Древна Тракия. Проектът е разработен от Института по математика и информатика, като покрива материала, обхванат в одобрените учебни програми от МОН, но представени по по-интересен, шарен и изпълнен с въпроси начин, обясни пред „Монитор“ Десислава Пенева-Маринова. Играта „Тракийците“' цели учениците да се фокусират върху живота, вярванията и традициите на тези древни обитатели на Балканския полуостров. Учениците могат да видят съкровища, оръжия, племена, преминавайки през тракийската гробница в могилата Оструша, намираща се около Казанлък под долината на тракийските царе. След това пък в тях може да се събуди интерес да я посетят на живо. Историята, която се разкрива в играта, е събирана от древни документи, архитектура, артефакти и археологически разкопки. В интериора на залите в играта могат да бъдат видени някои от най-добрите примери от тракийската култура, а отделните кутии с различните думи обобщават важна информация за нея. Със „Стая Тракия“ започва историята. Тя е свързана с тракийските племена и техните традиции, маниери, обичаи. Втората част - „Гробницата“ представя гробните традиции и ритуали на траките и техните вярвания за живота след смъртта. Оръжейната пък представя военната мощ на траките в тези времена. Приключението на учениците продължава в стаята на Херон, която е посветена на сградата на Херон и почита паметта на управляващия. Съкровищницата представя съкровища, факт от всекидневния живот на тракийските царе и техните задължения. Играта приключва в Светилището, което разкрива мистерията около тракийския бог, почитан в това време. За да преминат през различни стаи, учениците трябва да решат 2-3 малки игри, докато не стигнат до последната, където могат да получат награда. Над всяка врата има тестове, като преди това хлапетата трябва да са прочели текстови панели, от които да научат съответната информация. Въпросите са разнообразни - има кръстословици, за подреждане на фигури, карти, които се появяват и скриват. Играта е тествана и рекламирана в големите хранилища за учебни ресурси и е харесвана както от учители, така и ученици. „На учителите им харесва, че имат ресурс, различен от книга, а на децата, че има много картинки,после имат и интерес и към други гробници да ги проучат“, обясни Пенева. „След като направихме тази игра, интересът към темата се увеличи“, каза още тя. От института са разработили и виртуален училищен кабинет, който започва от предучилищна възраст, обхваща училищния материал до 12 клас и излиза извън това, тъй като има изкуство, игри, пъзели. Благодарение на него задача с конус може да бъде представена по няколко различни начина - като 3D модел или пък с функция геометрично. Изкуството пък се представя с различните видове симетрия, може да се рисува. Така могат да се решават задачи със зададени маса, радиус и да пресметнем колко чинии можем да съберем там. „Има доста учители, особено в малки населени места, където имат проблеми с разбирането на материала. Там учителите не са под напрежение, че трябва да гонят резултати от тестове и да вкарат учениците си в елитни гимназии, тяхната цел да създадат интерес в децата и те да научат нещо. Точно в тях преподавателите ги използват“, обясни човек от екипа, създал виртуалния кабинет. Те споделиха, че правят и състезание по математика с компютър. За да се включат в него, децата само трябва да бъдат в определен час и време пред компютър. Те могат да използва и жокери в лицето на мама, тате, баба, гугъл и когото сметнат още за добре. Най-добрите пък печелят награди. „Философията зад състезанието е първо да покажем на децата, че могат да използват компютрите за нещо полезно, да решават проблеми. Най-вече че когато в практиката решаваме задачи, никога нямаме точните отговори“. Тя уточни, че те приемат и близки отговори и се оценява близостта до отговора за трупането на точки.", "date": "2018.11.26", "title": "Игра запознава с тракийската история"}
{"url": "https://www.monitor.bg:443/bg/a/view/shestima-nameriha-smyrtta-si-v-pojar-v-shvejcarija-150623", "text": "Шестима души, сред които и деца, загинаха след избухване на пожар в жилищна сграда в швейцарския град Золотурн.  Инцидентът е станал в след полунощ. В къщата са се намирали около 20 души. Загиналите са се задушили. Пожарникарите не успели да ги спасят, защото едновременно са се занимавали с гасенето на пламъците и евакуирането на хората. Причината за пожара е неизвестна.", "date": "2018.11.26", "title": "Шестима намериха смъртта си в пожар в Швейцария"}
{"url": "https://www.monitor.bg:443/bg/a/view/softuer-motivira-studenti-da-sportuvat-150559", "text": "Дигитален софтуер ще повишава мотивацията на студентите на СУ „Св. Климент Охридски“ да спортуват. Веднага когато устройството забележи, че няма достатъчна натовареност по време на тренировка, устройството ще съветва да се увеличи темпото, чувайки се „Go, go, go!“ То може да се използва от всички възпитаници на Алма матер по тяхно желание или по препоръка на преподавателя по различните спортни дисциплини. Устройството се използва експериментално по проект Te(a)chiInSport, осъществен съвместно с Унгария, Австрия, Естония, Исландия и Македония по програмата „Еразъм+“. Той е бил на стойност 450 000 евро с продължителността 2 години. Проектът започва с проучване на мотивацията на студентите да спортуват и причините да не го правят, обясни пред „Монитор“ координаторът на проекта Кристияна Казанджиева. „Една част от тях посочиха, че нямат време, но друга, че не са мотивирани за спорт, защото има разлика в равнищата на физическа кондиция. Когато има общи спортни упражнения, някои от студентите, които са по-слаби физически, се демотивират, защото не могат да участват, както по-силните физически“, сподели тя. След като разбират причината да не спортуват, екипът на проекта проследява физическата и кондиция и започва експеримент, в който използват устройва – монитори за сърцето, краката и ръцете, които са свързани със софтуер и отчитат в зависимост от пулса тяхното натоварване. „Направихме един експеримент със 100 студенти, половината от тях използваха устройствата , а другата не, за да видим дали използването им би мотивирало студентите да тренират повече“. По този начин на трениращия се дава информация дали могат да се натоварят повече, дали да намалят темпото. Устройство следи целите показатели и няма опасност човек да се претовари, дава съвети за стратегия за двигателна активност, обясни Казанджиева. Всяка страна от проекта е получила по 30 такива устройства, а в рамките на два семестъра студентите от СУ и Македонския университет в Щип могат да ги използват, допълни тя. На базата на изследванията са разработени и нови програми за обучение по спорт. „Има два нови вида спорт – игра, наречена Zone play, която е като ориентиране. Студентите могат да бъдат както сред природата на открито, така и в университета в затворени пространства. Те имат различни упорни точки и време. Устройството ти казва „можеш по-бързо, давай\". така те се чувстват по-мотивирани да се справят по-бързо. Другият спорт е индивидуален маратон или групов“, допълни за резултатите от двугодишния проект.", "date": "2018.11.26", "title": "Софтуер мотивира студенти да спортуват"}
{"url": "https://www.monitor.bg:443/bg/a/view/nabediha-kit-haringtyn-v-iznevjara-150565", "text": "Руският модел Олга Власлова обвини британския актьор Кит Харингтън в изневяра. Това тя направи като разпространи гола снимка на мъж, когото представя за звездата от „Игра на тронове“. По думите й актьорът, който през лятото каза заветното „да“ на колежката си Роуз Лесли, е имал интимен контакт с нея, както преди, така и след сватбата. Според версията, разпространена от Власлова, тя и екранният Джон Сноу се запознали по време на събитие в Люксембург. Оттогава датирала и връзката им. Самият Харингтън все още не е коментирал публично обвиненията на рускинята. Негов говорител обаче отрече актьорът дори да познава модела. категоричен бе представителят на Харингтън. Припомняме, че къдрокосия британец и половинката му се разходиха до олтара в края на месец юни тази година. Двамата се врекоха във вечна вярност на церемония в Абърдийн. Сред гостите на сватбената церемония бяха някои от колегите им и близки приятели Емилия Клар, Питър Динклидж, Софи Търнър, Мейзи Уилямс и др. Искрата между Харингтън и Лесли пламна по време на снимките на втори сезон на „Игра на тронове“. Кит неведнъж споделя, че чаровната червенокоска постъпила с него точно така, както в сериала дивачката Игрит открадна сърцето на нищо незнаещия Джон Сноу.", "date": "2018.11.26", "title": "Набедиха Кит Харингтън в изневяра"}
{"url": "https://www.monitor.bg:443/bg/a/view/slovakija-sred-othvyrlilite-globalnija-pakt-na-oon-za-migracijata-150601", "text": "Словакия потвърди, че няма да подпише Глобалния пакт на ООН за миграцията, подобно на редица други страни, между които Чехия и Полша, съобщиха агенциите. \"Като премиер отхвърлям текста на пакта за миграцията и отказвам той да е в сила за Словакия\", заяви премиерът социалдемократ Петер Пелегрини пред вестник \"Сме\". Пактът, който се очаква да бъде подписан на среща на върха в Мароко на 10 и 11 декември, има за цел да регулира глобалната миграция, но редица страни заявиха, че няма да го подпишат. В петък външният министър Мирослав Лайчак заплаши, че ще подаде оставка, ако правителството откаже да подпише пакта на ООН, защото той не би приел правителството да се поддаде на натиска на десни популисти. Пелегрини каза, че е уведомил Лайчак за решението си и изрази надежда, че външният министър ще го приеме и ще продължи да служи на страната си въпреки личното си мнение. Страните, отхвърлили досега Пакта за миграцията, са Австралия, Австрия, България, Естония, Израел, Полша, Съединените щати, Унгария, Хърватия, Чехия и Швейцария, припомнят агенциите.", "date": "2018.11.26", "title": "Словакия сред отхвърлилите Глобалния пакт на ООН за миграцията"}
{"url": "https://www.monitor.bg:443/bg/a/view/harchim-za-koleda-ot-150-do-500-lv-150586", "text": "Българите не теглят кредити за Коледа, разчитат на събирани спестявания месеци преди празника. В по-бедните райони, Северозападна България и Родопите харчат до 150 лв. на домакинство, а в столицата - до 500 лв. Това каза финансовият консултант Тихомир Тошев пред „Монитор“. За поредна година за покупка на подаръци и екскурзии. От друга страна, 28% от потребителските заеми през лятото се теглят, за да се правят ремонти. В сравнение със същия период миналата година ръстът на тези, които теглят между 5000 и 15 000, е с близо 16,5%. По-голямата част от домакинствата рядко взима кредит със срок на погасяване под 5 години, повечето семейства избират максималния 10-годишен период. За Коледа пък е обичайно две седмици преди празника българите теглят бързи кредити и то защото не им стигат между 200-500 лв. Банкови кредити се теглят със съвсем друга цел – закупуване на автомобил или с цел обзавеждане, коментира още Тошев. Над 3/4 от българите, ползващи интернет, ще купуват подаръци онлайн магазини, показва проучване на фирмата GKI Digital. Според данните повечето мъже предпочитат да пазаруват онлайн, докато 71% от участвалите са посочили, че ще пазаруват от родни сайтове. Малко над половината са избрали универсалните магазини и моловете като вариант (51%), а едва 14% ще пазаруват от чуждестранни сайтове. За оферти и идеи потребителите се информират от брошурите на магазините (49%), както и от самите им витрини (41%). Едва 34% пък са директни и питат какво ще искат роднините им за подарък на светлия празник. Според статистиката ще дадем близо 330 лв. за подаръците на 8-9 души, което е с 100 лв. повече за тези, които ще пазаруват онлайн. За тази сума най-често взимаме дрехи или козметика. След това се нареждат играчките (45%), технологиите като смартфони и таблети (31%), обувките (28%), продукти от развлекателната електроника (23%) и едва тогава книги, музика и филми (20%). Най-рядко се взимат подаръци, свързани с пътуване, билети за различни събития, както и ваучери. При избора най-много се влияем от отношението между цена-качество, а на второ място - от качеството. Противно на очакванията, едва 21% от потребителите пазаруват непосредствено преди Коледа. По-голямата част от тях(61%) пазаруват в началото на декември, а 39% - в предпоследната седмица на ноември, когато е и Черен петък. Една трета от гражданите на Острова теглят заем, за да покрият разходите на Коледа, показва проучване на благотворителна организация MoneyAdviceTrust. 34% от участвалите в проучването вече са взели или планират да вземат пари назаем. Това са близо 17 млн. души, от които 76% (12.8 млн. души) са теглили заем от кредитни карти, 2.9 млн. са използвали овърдрафт, а 2.6% са закупили стоки на изплащане. 10.4 млн. души ще вземат пари назаем, за да сложат храна на коледната трапеза, а други 2.3 млн. са изпуснали сроковете за плащане на битови сметки, за да може да купят подаръци. Чрез заемите британците харчат тройно повече в сравнение с Франция и Германия, сочи проучване на Adobe Analytics, цитирано от сайта netimperative.com. Жителите на Острова хвърлят над 2000 паунда, докато французите и немците харчат между 600 и 730 евро. 56% от англичаните пазаруват онлайн като тръгват на лов за подаръци още в средата на ноември, както правят и техните съседи. Общата прогноза е, че 50% от европейските потребители ще прекарат голяма част от времето си онлайн, а 40% ще разглеждат стоките по магазините преди да направят окончателна покупка. Днес е т.нар. Киберпонеделник, който е нещо като втори Черен петък. На този ден по-малките компании получават възможност да блеснат, тъй като по-голямата част от офертите стават онлайн, пишат от британското издание „Индипендънт“. По-големите намаления са в онлайн гиганти като Amazon и Argos, където смартфон Iphone може да се вземе със 100 лв. по-ниска цена. За някои камери пък намаленията стигат до 50%.", "date": "2018.11.26", "title": "Харчим за Коледа от 150 до 500 лв. "}
{"url": "https://www.monitor.bg:443/bg/a/view/nasa-se-gotvi-za-6-minuti-ujas-na-mars-in-sajt-kaca-na-chervenata-planeta-150605", "text": "Космическият апарат \"ИнСайт\" на НАСА е готов да кацне на Марс довечера, след като измина 482 милиона километра за шест месеца, съобщиха световните информационни агенции. Кацането на \"ИнСайт\"(InSight - Interior Exploration using Seismic Investigations, Geodesy and heat Transport) е насрочено за 20 ч. по Гринуич (22 ч. българско време). Методът за спускането е изпробван и преди. Двигателите ще бъдат запалени, за да намалят скоростта, парашутът ще бъде разгънат и скоростта ще бъде намалена от 19 800 км/ч. до 0 за шест минути, за да може космическият апарат да кацне меко. Намаляването на скоростта на почти 400-килограмовия апарат в марсианската атмосфера ще започне от разстояние 125 км от повърхността. Спускането ще отнеме 6 мин. На разстояние 12 км от повърхността ще се разтвори парашутът с диаметър 11,9 м. 15 секунди преди кацането апаратът ще разгъне краката си и ще се спусне на повърхността със скорост около 8 км/ч. След кацането ще настъпи 16-минутна пауза, за да може вдигнатият прахоляк да слегне. След това ще бъдат разгънати слънчевите панели. Този процес също ще отнеме 16 минути. Връзката с \"ИнСайт\" ще се осъществява както чрез орбиталните апарати, така и с двата миниспътника \"Марс кюб уан\", наричани фамилиарно УОЛ.И и ИВА. НАСА не е спускала апарат на Марс от шест години. Предишният апарат, който кацна на Червената планета, е роувърът \"Кюриосити\" - през 2012 г. За него беше използвана различна технология за спускане. Мястото за кацане на \"ИнСайт\" е близо до \"Кюриосити\" - в равнината Елизиум планициа. След като апаратът кацне, ръката му ще премести двата основни инструмента на повърхността. Досега това не е правено. Единият инструмент ще се опита да проникне на дълбочина 5 м, за да измери вътрешната температура на планетата. Досега измервания са правени най-много на дълбочина 2,5 м, но на Луната от мисията \"Аполо\". \"ИнСайт\" пренася и сеизмометър, за да провери за първи път дали на Марс има трусове. Друг инструмент ще проследи въртенето на планетата спрямо оста и изместването й, за да бъде разбрано какви са размерът и съставът на ядрото й. Кацането на Марс е много рисково. Успешните мисии до Червената планета, включително орбитиращите и прелитанията, са само 40 процента. НАСА се справя с тази задача най-добре - за три десетилетия има седем успешни кацания и само един провал. Друга държава досега не е успяла да спусне апарат на прашната червена повърхност. Преди две години европейски апарат падна толкова бързо, че изкопа кратер при удара. За кацането на \"ИнСайт\" НАСА използва технология от сондите \"Викинг\" и спускаемия апарат \"Феникс\". Наземният екип се надява двата експериментални малки спътника на \"ИнСайт\" - УОЛ.И и ИВА, които го следват от изстрелването, да дават информация за апарата по време на спускането му. Забавянето в комуникациите между Земята и Марс е осем минути. УОЛ.И и ИВА ще прелетят край Марс и ще застанат на орбита около Слънцето. Ако миниспътниците мълчат, новините за кацането ще осигурят орбитиращите апарати, но по-бавно. Първите снимки от мястото на кацането ще започнат да пристигат малко след него. Преди научните инструменти да бъдат инсталирани, ще минат поне 10 седмици. Топлинната сонда ще заработи след още няколко седмици. Продължителността на мисията \"ИнСайт\" е предвидена за една марсианска година, която е равна на две земни. Космическият апарат \"ИнСайт\" тежи 385 кг. Мисията е с бюджет 1 милиард долара. В нея участват също учени от Франция, Германия и други европейски държави.", "date": "2018.11.26", "title": "НАСА се готви за 6 минути ужас на Марс "}
{"url": "https://www.monitor.bg:443/bg/a/view/kola-blysna-i-ubi-peshehodec-v-rajona-na-centralna-gara-150603", "text": "Пешеходец е починал, след като е бил блъснат в района на Централна гара.  Минути преди 08:00 ч. в полицията е получен сигнал за пътен инцидент в района на кръстовището на столичните булеварди „Мария Луиза“ и „Христо Ботев“.   По първоначални данни, таксиметров автомобил е ударил възрастен мъж, който е починал на място. Водачът е на мястото на произшествието. Извършва се оглед.   Предстои изясняване на причините, довели до тежкия инцидент.", "date": "2018.11.26", "title": "Кола блъсна и уби пешеходец в района на Централна гара"}
{"url": "https://www.monitor.bg:443/bg/a/view/uchenici-ne-tichat-po-koridorite-a-svirjat-150556", "text": "Учениците от тетевенското ОУ „Георги Бенковски“ нямат време да тичат по коридорите, да се карат със съучениците си и да проявяват агресия. „Малчуганите използват всяка свободна минута в междучасията, за да се упражняват на своя музикален инструмент или да огласят сградата на школото с песни,“ гордо споделят директор и учители на училището, издигащо се на един от хълмовете в село Черни вит. В ОУ „Георги Бенковски“ се обучават 47 ученици, разпределени в няколко класа от по десетина ученици. Първи и втори, както и трети и четвърти клас са слети. Каките и батковците от пети, шести и седми учат отделно. Това обаче по никакъв начин не пречи на процеса на обучение в най-старото фолклорно училище в България. Школото е с разширено изучаване на народна музика, а по грамотите и наградите, окачени по стените и витрините. Един от най-посещаваните конкурси от училище, в които винаги заемат призовите места, са „Диньо Маринов“ във Варна, „Орфеево изворче“ в Стара Загора, „Малечко пее“ – Сандански, „Пиленце пее“ в София. „В нашата възрастова група няма кой да ние бие! Хубаво е, че вече ни разпознават по носиите и няма нужда да се представяме. В музикалните среди се говори за Черни вит“, гордо заяви учителският колектив. Училището среща затруднения във финансирането на участията си, но среща помощ от различни места - понякога общински фондации използват средства от спечелени конкурси, помагали са и хора от селото, но най-вече родителите. Училището започва да се занимава с музика през далечната 1985-а, когато се провеждали по шест часа седмично като част от факултативната подготовка, разказа директорката Цветанка Иванова. Само две години по-късно тогавашните ученици демонстрират таланти на концерт в Полша. по който се формират две групи по дейности по интереси. Благодарение на проекта, школото успява да закупи нови носии, тъй като тези от 85-а вече били изпокъсани. Инструменти обаче няма как да се купят, въпреки че училищните са в плачевно състояние. За тях на по-късен етап помагат родители, макар и един хубав кавал или тамбура да струват 500 лв. От миналата година училището влиза в списъка на иновативните. Това е техният начин да запазят досегашния формат, защото в никакъв случай не са искали да се откажат от музиката. „Започнахме с първи, втори, пети и шести клас. Тази година към тях се включиха трети и седми. Остана само четвърти клас, който е по стария учебен план с разширено изучаване на музика. По този начин успяваме да продължим традицията“, заяви директорката Иванова. 34 деца са включени в иновацията, като към тях могат да се добавят и още четири по старата програма. Заниманията им с музика се случват в часовете за разширена подготовка във факултативните часове. Тогава учителите по кавал Асен Асенов и тамбура Роко Александров провеждат индивидуалните часове в рамките на 30 минути. „Децата трябва да свирят всеки ден, за да се научат“, заяви директорката. Тя обясни, че в началото колегите ѝ настройват инструментите, но като се научат, децата могат да се справят сами. „В индивидуалните часове се свири. Децата идват, настройват се, разсвирват се, показват какво са научили, а след това започваме да учим новото, разучава се и вкъщи се упражняват. Те са кратки и затова се действа експедитивно“, сподели Роко Александров. Крайната цел на всеки от тях е да покаже какво могат. „Всеки иска да стигне до оркестъра, но за това трябва свирене. Влизането в оркестъра, в групи за фолклор, означава участие в конкурс, а децата точно това искат – изява“, сподели директорката. Музиката помага на учениците и да постигнат „Децата, които се занимават индивидуално с музика, са най-добрите и по математика. И за това има лесно обяснение – изучаването на един музикален инструмент, съответно и на пеене, възпитава качества като упоритост, отговорност, постоянство. Точно с тези деца ми е най-лесно. Ние работим в едина и съща посока“, обясни учителката по математика. От школото са горди, че възпитаниците им се класират на трето място в Ловешка област по резултати на националното външно оценяване. В училището в Черни вит нямат и проблем с отпадането, а част от учениците продължават обучението си в Котел, Плевен, Широка лъка, а от тази година имат и бивш възпитаник в Националната музикална академия. „На 99% нашите ученици са най-добрите в тези училища“, заявиха гордо преподавателите. Асен, който е бивш възпитаник на Роко, също вижда свои наследници вече. „Миналата седмица бях с мой ученик, който сега е студент в Пловдив, където са направили студентска организация – „Жарава“ и аз се гордея с това. В Котел имам момче от 11 клас, което още от записване си се отличи като най-добрия кавалджия. В техните подвизи и успехи виждам себе си и се радвам“, сподели учителят по кавал.", "date": "2018.11.26", "title": "Ученици не тичат по коридорите, а свирят и пеят"}
{"url": "https://www.monitor.bg:443/bg/a/view/pusnaha-ribnija-bukvar-v-original-s-prevod-150561", "text": "Фототипно издание на „Рибния буквар“ дава възможност на читателите му паралелно с оригиналните текстове на д-р Петър Берон да следят и осъвременен превод на проф. Лилия Илиева. Луксозното издание на „Буквар с различни поучения“ („Рибен буквар“) е дело на Сдружение „Българска история“ и е подкрепено от Фондация „Българска памет. Книгата е посветена на 220-годишнината от рождението на д-р Петър Берон, която отбелязваме през 2019 г. Освен превод, с който да се улесни четенето, в изданието са включени и множество бележки под линия и богат предговор, които потапят читателя в контекста на създаването на този бележит труд, ограмотил цели поколения в миналото. Изданието е с твърди корици, а за улеснение страниците предлагат структурирано поднесена информация в отделни раздели, тъй като „Рибният буквар“ по начало има характер на цялостен курс за начално обучение, изграден по научна методика. Лилия Илиева е професор по общо и сравнително езикознание в ЮЗУ „Неофит Рилски“ – Благоевград. Тя е преподавател по етнолингвистика и в ПУ „Паисий Хилендарски“. Била е лектор по български език и култура в Пекинския университет за чужди езици, Китай и е автор на множество публикации в български и чуждестранни периодични издания по въпросите на езикознанието.", "date": "2018.11.26", "title": "Пуснаха \"Рибния буквар\" в оригинал с превод "}
{"url": "https://www.monitor.bg:443/bg/a/view/kitaj-izrodi-pyrvite-genetichno-modificirani-hora-150607", "text": "Китайският учен Хе Цзянкуй от Южния научно-технологичен университет в Шенчжен съобщи за раждането на първите в света генномодифицирани близнаци. Гените на двете момиченца близнаци са били редактирани с помощта на технологията CRISPR-Cas9, която позволява да бъде открит определен ген в ДНК и да бъде премахнат или поправен. При близначките е бил редактиран само един ген - CCR5, чиято промяна трябва да понижи риска от ХИВ инфекции. Момиченцата, кръстени Нана и Лулу, са напълно здрави. Засега твърдението на Хе не е потвърдено от независими източници, съобщи АП. Специалистите, на които агенцията е предала материалите, получени от китайския учен, са заявили, че въпросните данни не свидетелстват със сигурност, че модифицирането на гена е преминало успешно и че това не е заплаха за здравето на децата.", "date": "2018.11.26", "title": "Китай изроди първите генетично модифицирани хора"}
{"url": "https://www.monitor.bg:443/bg/a/view/gumeni-kurshumi-i-gaz-sreshtu-migranti-shturmuvali-granicata-na-sa-sht-150600", "text": "Американски граничари използваха сълзотворен газ срещу мигранти от Централна Америка, които се опитаха да пробият граничния пункт между Мексико и САЩ при мексиканския град Тихуана, предаде Асошиейтед прес. Мигрантите, приближаващи границата на САЩ, бяха посрещнати с облак сълзотворен газ, след като някои от тях се опитаха да преминат бариерата. В настъпилата паника са се разнесли писъци на деца, предаде АП. Мексико ще депортира незабавно мигрантите от групата от около 500 души, които се опитаха вчера насилствено и нелегално да пресекат границата със Съединените щати, заяви мексиканското министерство на вътрешните работи, цитирано от Ройтерс. Според министерството мексиканските власти са овладели протеста на граничния пункт между Тихуана и Сан Диего и въпреки голямото напрежение в този район няма да изпратят военни, за да контролират близо 7400 мигранти, струпали се на мексиканско-американската граница в района на градовете Тихуана и Мехикали. Около 500 мигранти от Централна Америка се опитаха да си пробият със сила път към САЩ през граничния пункт Сан Исидро в Тихуана. Те бяха отблъснати от американската гранична охрана, която затвори пункта и използва срещу тях сълзотворен газ. Няколко часа след това пунктът бе отново отворен за трафика и в двете посоки.", "date": "2018.11.26", "title": "Гумени куршуми и газ срещу мигранти, щурмували границата на САЩ"}
{"url": "https://www.monitor.bg:443/bg/a/view/bogomil-nikolov-tyrgovci-vdigat-cenite-s-10-na-sto-predi-chernija-petyk-150578", "text": "Оказва се, че месеци след това артикулите не са по-скъпи, казва в интерпвю пред \"Монитор\" председателят на Асоциация „Активни потребители“. - Разбира се, че има Черен петък, и всеки грамотен и взискателен потребител, който е следил цените на стоките преди самия ден, може да прецени дали има реално намаление, или търговецът се опитва да ни подведе. Но искам да уточня - гледайте цените, а не процента на намаленията. Затова и Черният петък е различен за всеки от нас. Той е от полза за хората, които си знаят правата и внимават. Не бива да се поддавате на импулса си и да гледате стойността на процентите, а не реалните цени. - Има намаления. Сайтът, който изработихме и пуснахме преди седмица, вече събира история на цените. Може да ги видите на ceni.aktivnipotrebiteli.bg. Установихме, че при около 10% от цените са били по-високи миналата сряда, отколкото в края на август. Това вероятно е израз на прословутата тенденция да се завишат цените малко преди Черния петък, за да се обяви по-голямо намаление впоследствие. Така че доколкото тази статистика е представителна, можем да кажем, че това е обемът на явлението. Другото интересно нещо е, че нашите колеги в Англия са установили, че в 87% от случаите 3-4 месеца преди Черния петък, цените са били или на същото ниво, или дори са били по-изгодни. В същото време няколко месеца след Черния петък стоките не са по-скъпи. За нас като потребители това означава, че не бива да се притесняваме, че едва ли не ще изпуснем намалението в този ден. Цените няма да са по-високи следващата седмица или дори през януари. Това бързане да си купим нещо на всяка цена е рисковано. Мислим си, че едва ли не след няколко дни стоката няма да я има, което не е така. Предполагам, че същото нещо се отнася и за България. - Едното е за подвеждащи цени. Тоест стока, която е била с по-ниска цена преди седмица, а сега е обявена дори с намаление. Тази тенденция я има отдавна. Обикновено този трик се прилага при стоки, които не са масови или ги няма при много търговци. Това се случва, ако само един търговец предлага даден продукт. Тогава потребителят няма как да сравни цените. Другият трик е, когато една стока е намалена преди това, да речем с 10%, а на Черния петък се обявява ново намаление, тогава не бива сборът от процентите да се сумира, а да се обяви само новото намаление. Това е нарушение, за което Комисията за защита на потребителите много често санкционира. Например ако дадена стока е била намалена в петък с 10%, а в сряда собственикът я намалява с още 10%, тогава няма как да обяви 20 процентно намаление. - Тук става дума за особеност на пазара. Може би у нас никога няма да достигнем такива огромни намаления, защото там се разчита на оборотите. Основната разлика обаче е в продължителността. При нас някак си Черният петък си остава Черен петък, докато в САЩ това е първият ден от намаленията, които продължават най-малко до Коледа. Затова и стълпотворенията, които наблюдаваме по американските магазини, са заради първоначалните намаления на стоки, които бързо ще се изчерпат. Давам пример - модел на дадена дреха, който вече няма да се произвежда. Тогава за търговеца е много удобно да направи голямо намаление, за да изчисти дрехата. Но, както видяхте от британското проучване, това не важи за 80% от стоките. Отново ще ги има след Черния петък и то на същите цени. Би ми се искало това да е начало на кампания, която да продължи поне 40 дни. Тогава хората няма да са толкова припряни, а ще могат спокойно в рамките на няколко седмици да изберат най-доброто за себе си. Тогава и търговците ще са доволни, защото ще имат оборот. Тогава няма да наблюдаваме у нас странни явления. За мен беше голяма изненада да установя, че два от най-големите сайтове в страната бяха спрени в петък. Това е странно търговско поведение. - Сумата не е малка. От една страна, това показва, че икономическият цикъл е в добра фаза. Ако сравним с времето от преди седем години, ще видим, че оборотите са били други. Въпросът е обаче хората да изхарчат парите по най-добрия начин. - Надявам се да има такива. И се радвам, че сайтът ни вече е факт, защото ще имаме възможност за реални данни, благодарение на които да направим сравнение. Всеки, който се интересува, ще може да проследи цените на продуктите. Интересно ми е дали това, което са установили британските ни колеги, важи и за нашата страна. - За съжаление, засега ние нямаме дежурна линия за почивни дни, само Комисията за защита на потребителите поддържа денонощен телефон, но от тях не чухме да е имало фрапиращи неща засега. - Имаше проблеми последните дни - около 23-24 декември, и то основно при някои храни, които са типично празнични. Тогава потребители, които са оставили пазаруването за последния момент, бяха установили, че са с по-високи цени, и сигнализираха за това. Затова съветът ми е да се пазарува по навреме. Богомил Николов е доктор по икономика от УНСС и магистър по политология и стопанско управление от СУ „Св. Климент Охридски“ и университета „Еразмус“ в Ротердам Изпълнителен директор на Българската национална асоциация „Активни потребители“ от 1999 година насам Член е на Икономическия и социален съвет и Европейския икономически и социален комитет", "date": "2018.11.26", "title": "Богомил Николов: Търговци вдигат цените с 10 на сто преди Черния петък"}
{"url": "https://www.monitor.bg:443/bg/a/view/prashtat-zatvornici-na-pregled-i-rabota-s-e-grivni-150581", "text": "Затворници, които излизат за медицински прегледи или ще нощуват на външен обект, на който работят, ще бъдат следени с електронни гривни. Изискването е лишените от свобода да изтърпяват наказание в затворническо общежитие от открит тип при общ режим. Това е записано в проект на инструкция за взаимодействието на структурите на МВР и ГД „Изпълнение на наказанията“ при изпълнение на електронното наблюдение. С електронни гривни ще могат да бъдат оборудвани и изтърпяващите лек режим, на които е разрешено да нощуват на работните обекти извън общежитието. В 3-дневен срок от издаването на заповедта за началникът на затвора ще уведомява шефа на съответното районно управление на полицията. В това уведомление ще бъдат посочени датата и номерът на заповедта, данни за лицето, видът на приложеното електронно наблюдение, срокът за него, началото и края на ограничителния режим, началото и края на ограничителните часове, отговорните служители от затворническото общежитие. Проверките на изпълнението на електронното наблюдение ще се извършват от служител от надзорно-охранителния състав на затворническото общежитие. За всяка проверка ще се изготвя протокол, който се подписва от присъстващите. При необходимост началникът на затворническото общежитие ще може да поиска съдействие от дежурната част от районното управление на полицията за извършване на съвместна проверка по сигнала за нарушение, който е постъпил от контролния център за електронно наблюдение. При временно спиране и възобновяване, както и при прекратяване на електронното наблюдение на затворници началникът на затвора уведомява този на съответното районно полицейско управление. Инструкцията регламентира и електронното наблюдение по отношение на хората с наложени пробационни мерки и „ограничения в свободното придвижване“. Проверките на изпълнението на пробационните мерки и на електронното наблюдение ще се извършват от служител на пробационната служба, при необходимост с участието на полицай. Разпоредбите за начина на електронно наблюдение важат и за условно предсрочно освободените, спрямо които в установения изпитателен срок е постановена мярка за пробационен надзор и е приложено електронно наблюдение. Контролът на мярката за неотклонение „домашен арест“ чрез електронно наблюдение е описана подробно в инструкцията. При получаване на съдебен акт с наложена такава мярка, началникът на районното полицейско управление по местоживеене на лицето след преценка на необходимостта от прилагане на радиочестотно електронно наблюдение изпраща предложение до началника на областната служба „Изпълнение на наказанията“. Самото осъществяване на електронното наблюдение става с наблюдаващия прокурор и съда, постановил мярката за неотклонение. Монтажът на техническите средства за електронно наблюдение се извършва в присъствието на полицай от пробационен служител в срок от 24 часа от получаването на уведомлението в контролния център. След монтажа незабавно се активира системата за електронно наблюдение и сигналите се обработват в контролния център. На задържания под домашен арест с такова наблюдение се дава информационен наръчник как се прилага системата и за връзка с оператора при възникване на непредвидени обстоятелства, както и за последиците при увреждане на техническите средства.", "date": "2018.11.26", "title": "Пращат затворници на преглед и работа с е-гривни"}
{"url": "https://www.monitor.bg:443/bg/a/view/ministyr-jeljazkov-obsyjda-s-prevozvachi-i-evrodeputati-paketa-za-mobilnost-i-150598", "text": "Министърът на транспорта, информационните технологии и съобщенията Росен Желязков ще се срещне с представители на международните автомобилни превозвачи и български депутати в Европейския парламент днес. По време на разговорите ще бъде обсъдено развитието на преговорите по „Пакета за мобилност I“ и други актуални теми в сектора.", "date": "2018.11.26", "title": "Министър Желязков обсъжда с превозвачи и евродепутати „Пакета за мобилност I“"}
{"url": "https://www.monitor.bg:443/bg/a/view/polsha-e-pobeditel-v-tazgodishnata-detska-evrovizija-video-150596", "text": "Тринайсетгодишната представителка на Полша Роксана Венгел победи на международния конкурс за песен \"Детска Евровизия 2018\" с песента Anyone I Want To Be, съобщи сайтът на конкурса и ТАСС. Финалът на конкурса бе в Минск. За главната награда \"Кристалния микрофон\" се бореха 20 страни.   Победителят се определя според резултатите от гласуване на зрителите и оценките на национални журита на страните участнички.   България не участва в тазгодишното издание на конкурса.", "date": "2018.11.26", "title": "Полша е победител в тазгодишната „Детска Евровизия” (ВИДЕО)"}
{"url": "https://www.monitor.bg:443/bg/a/view/zemetresenie-s-magnitud-6-3-razlulja-zapaden-iran-150595", "text": "Геофизичният институт на САЩ съобщи, че днес е било регистрирано земетресение с магнитуд 6,3 в Западен Иран, в район близо до границата с Ирак, предаде Асошиейтед прес.  Повече от 170 души, повечето леко, са ранени, предаде Асошиейтед прес. Много хора, уплашени, са напуснали домовете си, съобщиха местните власти. Към пострадалия район веднага са били изпратени шест спасителни екипа.   Трусът е усетен тази вечер (местно време) в района на град Сарпол и Захаб в иранската провинция Керманшах, както и в иракската столица Багдад.   Иранската държавна телевизия също съобщи за земетресението и посочи, че магнитудът му е бил 6,4.   Огнището на земетресението е било на дълбочина 10 километра. Такива \"плитки\" трусове може да предизвикат сериозни щети.   През ноември 2017 г. при земетресение в същия район загинаха повече от 600 души.", "date": "2018.11.26", "title": "Земетресение с магнитуд 6,3 разлюля Западен Иран"}
{"url": "https://www.monitor.bg:443/bg/a/view/140-godini-ot-nachaloto-na-voennoto-obrazovanie-v-bylgarija-150597", "text": "Президентът и върховен главнокомандващ на Въоръжените сили Румен Радев ще посети Велико Търново по повод отбелязването на 140 години от началото на военното образование в България и откриването на първото военно училище. Събитието ще се състои от 10.30 часа в Музикално-драматичния театър \"Константин Кисимов\". По-късно през деня държавният глава ще разгледа учебно-материалната база на Националния военен университет \"Васил Левски\". Румен Радев ще посети православния храм \"Св. Седмочисленици\" и ще поднесе цветя пред паметника на Васил Левски и паметника на възпитаниците в района на висшето учебно заведение.   В честването на празника на Националния военен университет (НВУ) \"Васил Левски\" ще участват министърът на отбраната Красимир Каракачанов и началникът на отбраната генерал Андрей Боцев. Тържеството ще бъде в Музикално-драматичния театър \"Константин Кисимов\" в града. В района на НВУ ще бъдат поднесени венци и цветя пред паметника на Васил Левски и паметника на възпитаниците. Честванията ще продължат на следващия ден.", "date": "2018.11.26", "title": "140 години от началото на военното образование в България"}
{"url": "https://www.monitor.bg:443/bg/a/view/ukrajna-i-rusija-na-noj-v-kerchenskija-protok-v-kiev-objaviha-pylna-bojna-gotovnost-na-armijata-150599", "text": "След морския конфликт, при който руски кораби стреляха по украински в района на Керченския проток, раниха няколко украински моряци и плениха плавателните съдове, президентът на Украйна Петро Порошенко подписа указ за въвеждане на военно положение в страната до 25 януари. Документът предвижда засилване на противовъздушната отбрана на важни обекти, засилване на охраната на границата с Русия и организиране на преброяване на запасняците в случай на частична мобилизация.   Преди това въоръжените сили на Украйна бяха приведени в пълна бойна готовност по решение на началника на генералния щаб. \"Въз основа на решението на Съвета за национална сигурност и отбрана на Украйна за въвеждане на режим на военно положение, началникът на генералния щаб издаде заповед за привеждане на съединенията и частите на въоръжените сили в пълна бойна готовност\", се казва в съобщението. Решението на Киев за въвеждане на военно положение (такова не бе обявено дори в разгара на бойните действия в Донбас) дойде, след като Русия задържа три украински кораба, принадлежащи на украинската флота. Инцидентът стана в събота в Керченския проток на входа на Азовско море, като при това имаше 6 ранени. Той предизвика безпрецедентна ескалация на напрежението в тази деликатна зона, предаде АФП. Напрежението е такова, че Съветът за сигурност на ООН се събра на извънредно заседание. Това бе поискано и от Украйна, и от Русия. Киев обвини Русия, че е ударила украински кораб и е блокирала достъпа до морето, намиращо се между Крим и Източна Украйна. Корабите - два бронирани катера - \"Бердянск\" и \"Никопол\" - и влекачът \"Яни Капу\" - се опитваха да влязат от Черно море в Керченския проток, отделящ Крим от Русия, на входа на Азовско море. От общо 23 военни на корабите, шестима са били ранени в конфронтацията, като двама са в сериозно състояние, според украинската армия. Русия потвърди задържането на корабите и \"използването на оръжия\", обвинявайки украинските плавателни съдове, че \"са извършили незаконни дейности в руските териториални води\". Украинският боен флот твърди, че е предупредил Русия предварително за маршрута на трите задържани кораба. Според Киев корабите са прекарали няколко часа в Керченския проток, докато петролен танкер, разположен под Кримския мост, който преминава над протока, е блокирал достъпа до него. Този проток, който е единственият път по вода между Черно и Азовско море, е стратегическа ос от първостепенно значение както за Русия, така и за Украйна. \"Очакваме от Русия да възстанови свободното движение в протока и призоваваме всички страни да действат с максимално въздържание, за да се стигне до незабавна деескалация на ситуацията\", призова ЕС. НАТО също призова за сдържаност и деескалация. Украинският министър на външните работи Павло Климкин призова Запада да сформира коалиция, която да устои на актовете на агресия на Русия. „Украйна ще търси мирно решение на спора както това е предвидено от устава на ООН, но безусловно запазва правото си на самозащита, също според този устав“, заяви Климкин, като сравни ситуацията с „грузински сценарий“. Русия претендира върху контрола на водите край Крим след анексията на полуострова през 2014 г. Киев и Западът обвиняват Москва, че \"възпрепятства\" умишлено навигацията на търговски кораби през Керченския проток. Трудности се появиха и с изграждането на породилия полемика 19-километров мост в Керченския проток. Разполагането на арките на моста през 2017 г. започна да пречи на преминаването на част от корабите. Тази година руските граничари започнаха да задържат кораби, официално с претекст за проверки. Киев смята, че Москва може да стигне до подготовката на офанзива срещу град Мариупол на брега на Азовско море, който е последният град под контрола на украинските власти в източната част на Украйна. В конфликта в Източна Украйна между украинските сили и проруските сепаратисти загинаха 10 000 души за четири години. Киев и Западът обвиняват Москва, че подкрепя военно сепаратистите. Москва отхвърля тези обвинения въпреки многото доказателства, отбелязва АФП.", "date": "2018.11.26", "title": "Порошенко въведе военно положение в Украйна заради Русия (ОБЗОР, СНИМКИ И ВИДЕО)"}
{"url": "https://www.monitor.bg:443/bg/a/view/na-30-noemvri-forum-predstavja-bydeshteto-na-digitalnija-biznes-150554", "text": "Представители на българското правителство и утвърдени имена от българския бизнес ще дискутират бъдещото на бизнеса в дигитална среда на форум, който ще се проведе на 30 ноември 2018 г. в Гранд Хотел София. Организатор на събитието „Дигитални предизвикателства пред съвременните компании” са Българската търговско-промишлена палата и Национална бизнес мрежа. Медиен партньор на събитието е Информационна агенция и вестник \"Монитор\".  Специални гости ще бъдат Мария Габриел, еврокомисар „Цифрова икономика и цифрово общество“ и Емил Караниколов, министър на икономиката. Сред участниците са специалисти в областите онлайн присъствие на МСП, дигитален маркетинг, иновациите като инвестиция, лидерство и комуникации. Сред темите на събитието са предизвикателствата пред компаниите, иновации, инвестиции и финансово планиране. Събитието се организира и със специалното участие на Мъгърдич Халваджиян, управител на „Глобал Филмс“ ЕООД, който ще сподели своя опит, виждания и история на успеха в панела: “Лидерство и управление в дигитално време“. Регистрация за събитието може да направите   до 28 ноември 2018 (сряда).", "date": "2018.11.26", "title": "На 30 ноември: Форум представя бъдещето на дигиталния бизнес"}
