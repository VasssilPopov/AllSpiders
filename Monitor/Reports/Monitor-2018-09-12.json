{"url": "https://www.monitor.bg:443/bg/a/view/firmite-iskat-da-naemat-na-rabota-i-15-godishni-uchenici-144148", "text": "Да се намали възрастовата граница за наемане от 16 на 15 години и за наемането на работа на ученици, обхванати от дуална форма на обучение, да не се изисква разрешение от Инспекцията по труда за всеки отделен случай. Това предлагат две от големите работодателски организации у нас като законодатели промени, целящи облекчаване на процедурите за прилагане на дуалното обучение, респективно - за увеличаване на интереса към тази форма на образование. Експертите на БТПП и БСК препоръчват и намаляване на изискването за долна граница на заплащането на работещите ученици, която Работодателите смятат, че в процеса на работа обучаемият придобива знания, умения, трудови и професионални навици, за което се влага ресурс, като поемат определени рискове - както по отношение на количеството и качеството на крайния резултат от положения труд, така и спрямо крайния резултат от обучението. Настоящият минимален размер от 90% от МРЗ прави наемането на ученици в дуална форма на обучение неатрактивно за работодателите. Освен това няма пречки чрез браншово или фирмено колективно трудово договаряне да се постигне по-високо ниво на заплащане, което ще бъде съобразено с възможностите на конкретния работодател и/или сектор на икономиката, смятат още от БТПП и БСК. С цел насърчаване на работодателите за по-активно включване в системата на дуалното обучение, бизнес организациите препоръчват осигурителните вноски за наетите ученици да се поемат от държавния бюджет. Според бизнеса очакваните при максимално допускане за ангажиране на около 50% от учещите в дуално обучение от три випуска и отчитане на допълнителните постъпления от данъците. В същото време работодателите и учещите ще бъдат насърчени допълнително за широко прилагане на системата за дуално обучение, ранно включване в пазара на труда и придобиване на трудов и осигурителен стаж. Предложенията на организациите се правят по повод обсъждания в Народното събрание проект на Закона за изменение и допълнение на Закона за професионалното образование и обучение (ЗПОО) и се отнасят до конкретни текстове в Кодекса на труда, Кодекса за социално осигуряване и Закона за професионално образование и обучение.", "date": "2018.09.12", "title": "Фирмите искат да наемат на работа и 15-годишни ученици"}
{"url": "https://www.monitor.bg:443/bg/a/view/raeva-nagradi-sportni-jurnalisti-144153", "text": "Президентът на БФХГ Илиана Раева награди български журналисти и фотографи за приноса им за популяризиране и развитие на българската художествена гимнастика. Церемонията се състоя в един от ресторантите на зала \"Арена Армеец\", която в момента е домакин на световното първенство. Илиана Раева връчи на всеки от журналистите реплика на медалите, които получават медалистките на шампионата на планетата, подарък и по една българска роза. Отличени бяха над 85 представители на различни медии. Сред наградените бяха легендарни имена на спорната журналистика, сред които Вера Маринова, Ася Кършева, Виолета Еленска, Сашо Диков, както и много други журналисти и фотографи от различни медии. Посмъртно бяха отличена и легендарните Маргарита Рангелова и Николай Куманов. Сред наградените бяха и двама спортни журналисти от „Монитор“ – Бойко Оков и Снежана Иванова, както и техните колеги от „Телеграф“ - Таня Манова, и от „Меридиан Мач“ – Надежда Кожухарова и Георги Пехливанов. \"Мисля, че няма по-добър повод за тази церемония от това жадувано световно първенство за всички, които се занимават с този спорт. Искам да изразя огромната си благодарност от името на БФХГ към всички, които са помогнали в развитието на художествената гимнастика - журналисти, фотографи, съдии, треньори, състезателки, бивши и настоящи президенти на клубове, бивши ръководители на федерацията и много други\", каза в словото си Илиана Раева. \"Убедена съм, че  всичко във вашите материали е помагало през годините - и хубавото и критиката. Аз помня много журналисти, които пишеха за спорта още преди моето поколение и някои от тях вече не са сред нас. Дълбоко в себе си винаги съм усещала симпатията към този спорт. Вие не позволихте художествената гимнастика да отиде в миманса, отразявахте ни, помогнахте ни и затова все повече деца идват в залите по гимнастика. Благодаря Ви много! Вярвам, че ще продължите да ни отразявате\", каза още Раева на българските журналисти. В края на церемонията Илиана Раева получи специален плакет от председателя на Българската асоциация на спортните журналисти Найден Тодоров.  ", "date": "2018.09.12", "title": "Раева награди спортни журналисти"}
{"url": "https://www.monitor.bg:443/bg/a/view/kevr-podhvana-problemite-s-toka-v-rusensko-144145", "text": "КЕВР изисква от “ЕНЕРГО-ПРО Варна\" ЕАД да изясни причините за влошеното качество на електроснабдяването в град Мартен и село Сандрово, община Русе. Според жителите на населените места в продължителен период от време дружеството е предоставяло некачествена услуга на своите абонати. Електрозахранването е било спирано многократно, в резултат на което са изгорели електроуреди на домакинства и са нанесени щети на местния бизнес.", "date": "2018.09.12", "title": "КЕВР подхвана проблемите с тока в Русенско"}
{"url": "https://www.monitor.bg:443/bg/a/view/kvartal-ot-epohata-na-ivan-aleksandyr-razkriha-v-perperikon-144151", "text": "Четири гробници, датирани в раннохристиянската епоха, западно от най-голямата намирана досега раннохристиянска базилика в Родопите, бяха отворени буквално в в последния ден на разкопките на Перперикон за това лято, съобщи ръководителят на проучванията проф. Николай Овчаров. Ограждането със собствена стена на този некропол подсказва, че вероятно става дума за мястото за погребване в периода V-VІ в. Неговото проучване предстои през следващия сезон. През тази година бяха разкрити нови големи участъци на запад и север от базиликата. Ако на запад античните сгради продължават, то на север археолозите бяха изненадани, когато попаднаха на цял квартал от сгради от ХІV в., разкрива историкът и пояснява, че това не е чак толкова неочаквано: в предишните две години край църквата те се натъкват на голям некропол с близо 200 гроба от ХІІІ-ХІV в., сполучливо наречен впоследствие „град на мъртвите“. „Ето че сега ние намерихме и „града на живите“, населяван от средновековните обитатели на Перперикон през ХІV в. Излезлите на бял свят десетки сгради от това време са доста по-несъвършени в сравнение с прекрасните жилищни и обществени постройки от Античността. Всъщност именно в техните руини са вкопани основите на средновековните жилища“, отбелязва Овчаров. Този квартал е много интересен, защото се свързва с важни исторически епизоди. През 1344 г. цар Иван Александър успява да освободи Родопите от византийска власт. Венец на неговите победи става славният град Перперикон, където той назначава свой областен управител – архонт. При разкопки бяха открити десетки сребърни монети на Иван Александър, които иначе са доста редки толкова на юг, изтъква проф. Овчаров. Именно те регистрират голямата победа на българската армия.", "date": "2018.09.12", "title": "Квартал от епохата на Иван Александър разкриха в Перперикон"}
{"url": "https://www.monitor.bg:443/bg/a/view/d-r-svetlana-bojinova-pediatyr-razhodki-i-sokove-ot-byz-i-limon-za-silen-imunitet-144150", "text": "Закалявайте детето още от ранна есен, не го навличайте, казва през \"Монитор\" педиатърът от болница \"Св. Лазар\". - Постъпването в детска ясла или градина по принцип е стрес за детето. Поради това е добре е да се вземат мерки с цел повишаване на общия имунитет, за да се предотвратят вирусни заболявания през есенно-зимния период. Добре е родителите да започнат да закаляват детето си още през топлите дни или в ранната есен. Това включва разходки на открито - в парка, в гората. Също така то трябва да бъде подходящо облечено. Ако сутрин е хладно, нека да има връхна дрешка, но след това да се свали. Не бива да се навлича. Добре е облеклото да е широко, от естествени материи. Другото важно нещо е храненето. Във всяка възрастова група то трябва да е балансирано, с достатъчно протеини, антиоксиданти, фибри, витамини. Нека се наблегне на млякото и млечните продукти, на сезонните плодове и зеленчуци, на белите меса и рибата. Препоръчително е да се избягват тестени храни, да не се дава бяла захар или сол. Те сериозно повлияват здравето и имунитета. Добре е да се поддържат лигавиците, защото в ранна възраст те са чувствителни. Това може да стане чрез използването на физиологичен разтвор, спрейове с морска сол. - Не бива. Добре е често да се овлажнява лигавицата, а за гърлото е много полезно да се пият билкови чайчета - от лайка, шипка, липа. Също така са полезни плодовите сокове от лимон, черен бъз, джинджифил. Те имат чудесен локален ефект, общоукрепващ, стига детето да не е болно. Много са добри за профилактика, а може да се съвместяват с лечението. Също така е добре, ако детето не е алергично, да се използва мед или продукти на прополиса. Чайчетата също може да бъдат подслаждани с мед. В никакъв случай една вирусна инфекция не бива да се лекува с антибиотик. Ако има признаци на бактериална, лекарят предписва съответният препарат. - Вече споменах за антибиотиците. Друга грешка е, че децата често са в затворени, непроветрявани помещения. Затова е добре прозорците да се отварят периодично и в стаята да се поддържа оптимална температура. Разбира се, според възрастта. Когато пък детето е болно, е препоръчително да остане в къщи и да не се събира с други връстници. Има много препарати на растителна основа, които може да се приемат по схема, но предписани от лекари. Добре е да се започне още от ранна есен. Не бива да се стига до самолечение. Много родители решават, че могат сами да дават на детето си употребявани от техни близки препарати. Не бива да правят това. - Много е добре децата да спортуват. Той е част от общата двигателна и здравна култура на всеки от нас. Нека този спорт да бъде съобразен с възрастта и състоянието на детето. Може да запишете детето на бягане, плуване в закрит басейн, но нека те са занимателни, а не стресиращи за него. Нека спортът да е част от играта на детето, да не се чувства задължено.  ", "date": "2018.09.12", "title": "Д-р Светлана Божинова, педиатър:  Разходки и сокове от бъз и лимон за силен имунитет"}
{"url": "https://www.monitor.bg:443/bg/a/view/s-1000-uchenici-poveche-v-dualno-obuchenie-144144", "text": "Тази година над 2 800 ученици ще бъдат в дуална форма на обучение. Те ще бъдат с около 1000 повече от изминалата учебна година, когато са били 1800. Това заяви образователният министър Красимир Вълчев по време на образователната комисия в парламента. Той обясни, че за учебна 2018/2019 г. броят на паралелките е над 110, като освен техният брой е нараснал и този на работодателите, които вече са около 200. Вълчев засегна и темата за едносменния режим. Той обясни, че с общините са започнали действия по тази цел, за да знаят колко училища трябва да се построят или достроят., Най-дългия срок, който са обсъдили е в София – 10 години. Във Варна за преминаване на едносменен режем се предвижда година по-малко. Вълчев обясни, че няма как срокът във всички общини да е един и същ, тъй като в малките има по 1-2 училища на две смени, докато в по-големите са повече. „Не може срокът за Симитли и София да бъде един и същ“, даде за пример Вълчев. „Осъзнаваме, че ще бъде трудно и скъпо. В най-големите градове ще има и повече трудности“, каза още образователният министър. По време на заседанието на комисията стана ясно, че приемът след средно образование в държавните висши училища е намалял с 10000 за 3 години. „Спрямо 2015 година приемът в държавните висши училища е намален с 13 хил. бройки. Приемът след завършване на гимназиално образование е бил 48 хил., сега е 38 хил.“, заяви Вълчев. Той обясни, че свободните места в държавните висши училища са в областта на математика, физически и химически науки, инженерни специалности. „Ако този прием беше в съответствие с търсенето на студентите, нямаше да има толкова голям брой свободни места“, каза още Вълчев.", "date": "2018.09.12", "title": "1000 ученици повече в дуално обучение"}
{"url": "https://www.monitor.bg:443/bg/a/view/tuka-ima-tuka-nema-10-miliona-144149", "text": "Всички познават играта „Тука има - тука нема“. Появи се в мътните години в началото на демокрацията и в нея „изгоря“ много народ, включително и аз няколко пъти. Директно на тротоара сръчен мъж показва на участника под коя от няколко кутийки се намира топче, започва да ги размества и трябва да познаеш накрая къде е то. На пръв поглед изглежда, че ако играещият има бърз поглед, ще отгатне, но това никога не става и той губи залога. Не защото никой не може да проследи макар и бързото разместване на кутийките, а защото играта не е честна. Измамниците използват няколко начина, за да не може да се познае – те или вдигат кутийката с топчето и играещият остава с впечатлението, че не е познал къде е то, или при разместването сръчно въртят топчето от една в друга кутийка, без това да бъде видяно и така го крият. Има и още номера, но изброяването им не е важно. Резултатът е мошеничество на квадрат. Едно виждаш, друго излиза. Плачевна измама. Но тази игра лови балъци и до днес, макар и не толкова масово като преди години. Сетих се за тия „вълшебни“ кутийки, когато от техни по-големи посестрими започнаха да изскачат стотици левове и евро, скътани от близки и роднини на хотелиерското семейство Арабаджиеви. Бутнеш тук – оп, 150 000 лв., бутнеш там – ааа, 2,5 млн. евро. Вълшебна работа. И ако погледнеш отстрани на ситуацията с повдигане на обвинения, арести и международно издирване, кошерът е адски разтревожен. Асовете са в ступор, а едни разбунени мравки продължават да теглят пари от банки и да ги разнасят насам-натам, щурайки се. Явно има какво да се крие. Ден след като апелативният спецсъд остави в ареста наследника на бизнесмените и две счетоводителки, едни 500 000 лв. си пътуваха в хартиени пликове в джип край морето, придружени от човек, свързан с управлението на една от разследваните фирми на Арабаджиеви. Играта е почти като „Тука има – тука нема“. Хоп, поп, къде е топчето. Едно се вижда, а какво ли ще излезе? Дали Арабаджиеви ще бъдат върнати в страната? Ще дават ли обяснения? Колко дълбоко ще се стигне? Коя е истината за тях? В детството ми имаше един симпатичен възрастен фотограф, в чието студио обожавах да ходя. То беше много ретро, като собственика си. Докато нагласяше на стола клиентите си, осветлението и апаратурата, чичо Мартинов неизменно декларираше прословутата си фраза: „Фото Мартинка – скрита картинка, мръднеш малко – маймуна излезеш, мръднеш много – хич те няма“. Въпросът е колко скрита е картинката на Вълчо и Маринела Арабаджиеви и кои са маймуните в случая.", "date": "2018.09.12", "title": "Тука има - тука нема 10 милиона "}
{"url": "https://www.monitor.bg:443/bg/a/view/kabinetyt-odobri-dopylnitelni-16-1-mln-lv-za-mz-144143", "text": "Правителството одобри допълнителни средства в размер на 16 млн. и 100 хил. лв. за бюджета на Министерството на здравеопазването за 2018 г. Те са за предоставяне на допълнителен трансфер от министерството на Националната здравноосигурителна каса (НЗОК) и за осигуряване на капиталови трансфери за държавни лечебни заведения за болнична помощ - търговски дружества. На НЗОК ще бъдат предоставени 8 млн. лв., с които ще бъдат заплатени следните дейности, дължими за периода август - октомври 2018 г.: разходи за лекарствени продукти - ваксини за рак на маточната шийка и контрол и лечение на ротавирусните гастроентерити; дейности за здравно неосигурени лица, включващи комплексно диспансерно (амбулаторно) наблюдение при пациенти с кожно-венерически и психиатрични заболявания и интензивно лечение; дейности за здравно неосигурени жени, както и за разликата в потребителската такса, която не се заплаща от пенсионерите. С допълнителните средства ще се осигури адекватно, ритмично и своевременно финансиране на дейностите, които по закон са определени като държавна отговорност. Останалите средства ще се предоставят като капиталови трансфери на лечебните заведения за болнична помощ - търговски дружества с над 50 на сто държавно участие в капитала за капиталови разходи за основен ремонт, ремонт, свързан с преустройството на лечебните заведения и/или закупуване на дълготрайни материални активи. Ще се увеличат разходите по бюджета на Министерство на здравеопазването за 2018 г. по \"Политика в областта на диагностиката и лечението\", бюджетна програма \"Осигуряване на медицинска помощ на специфични групи от населението\".", "date": "2018.09.12", "title": "Кабинетът одобри допълнителни 16.1 млн. лв. за МЗ"}
{"url": "https://www.monitor.bg:443/bg/a/view/200-nashi-iznasilvachi-brodjat-iz-sveta-144152", "text": "Близо 200 наши изнасилвачи обикалят из света, докато полиция, съд и прокуратура у нас ги издирват. Това показва проверка на „Монитор“ в регистрите на различните министерства. Само тези, които са с влезли в сила присъди, са 211 за година, останалите се търсят от няколко години и се съдят задочно. Бандитите, които пък трябва да лежат за убийства, са 148. От тях не малка част също се издирват. Най-голям е делът на крадците, които само за година са над 50 хил. От тях 1000 се издирват с европейска заповед за арест, тъй като са избягали в чужбина, преди да чуят присъдите си. Хората с влезли в сила присъди, за които ангажимент има Интерпол и не са от български произход, за да ги върне зад решетките, пък са около 80. Това са хора, които са успели да избягат от правосъдието у нас в страни, където все още не могат да бъдат намерени или които не са сред 190-те членки на Интерпол.", "date": "2018.09.12", "title": "200 наши изнасилвачи бродят по света "}
{"url": "https://www.monitor.bg:443/bg/a/view/audi-s-jena-na-volana-pomete-83-godishen-velosipedist-na-e-79-144138", "text": "Лека кола „Ауди“ с банскалийка на волана помете 83-годишния велосипедист Александър М. от благоевградския квартал „Грамада“. Инцидентът е станал около 11,30  часа на главен път Е-79 под т.н. Покровнишки мост на разклона за благоевградския квартал „Грамада“. Пострадалият дядо на колелото бързо е транспортиран с линейка в спешно отделение на благоевградската болница. Той е с 9 счупени ребра, счупен таз и пневмоторакс, установиха медиците. Приет е в критично състояние в отделението по реанимация. Има реална опасност за живота му. Следобедните часове пострадалият беше транспортиран за „Пирогов“. Полицаите разследват на място причините за инцидента.", "date": "2018.09.12", "title": "Ауди помете 83-годишен велосипедист на Е-79"}
{"url": "https://www.monitor.bg:443/bg/a/view/prokuraturata-poiska-otstranjavane-na-zam-transporten-ministyr-144133", "text": "Софийската градска прокуратура внесе в Районния съд искане за отстраняване от длъжност на заместник-министъра на транспорта Ангел Попов, съобщиха от държавното обвинение. Спрямо Попов на 29 март т.г. е внесен обвинителен акт за извършена от него измама - престъпление по чл. 209, ал.1 от НК. Образувано е дело в Софийския районен съд, насрочено за разпоредително заседание. По време на разследването е установено, че на неустановена дата през август 2012 г. в София Попов е заблудил собственик на транспортна фирма, че срещу 8000 евро служители от транспортното министерство ще уредят управляваната от него фирма да получи допълнително четири броя ЕКМТ/СЕМТ разрешителни. ЕКМТ/СЕМТ представляват разрешителни за облекчен режим на международен товарен транспорт. Макар деянието, за което е предаден на съд Попов, да е извършено през 2012 г., от новопостъпила информация по делото към момента на Попов е възложен контролът по изпълнение заповедта на министъра за реда по издаването и условията за разпределение на ЕКМТ/СЕМТ разрешения за транспорт.", "date": "2018.09.12", "title": "Прокуратурата поиска отстраняване  на зам.-транспортен министър  "}
{"url": "https://www.monitor.bg:443/bg/a/view/trygna-deloto-v-kipyr-za-falita-na-olimpik-144142", "text": "Съдът в кипърската столица Никозия даде ход на делото за влизане в процедура по несъстоятелност на застрахователната компания Olympic Insurance Company Ltd., собственик на българската „Олимпик“. За постоянен ликвидатор на дружеството бе номиниран временно изпълняващият досега тази длъжност Павлос Накузи и се очаква съдия Ангелос Давид да го назначи на следващото заседание. Следващата дата за делото е 17 октомври. Едва след като решението за фалита бъде обнародвано в Официалния вестник на Кипър, започват да текат сроковете за подаване на исковете от кредиторите. Най-големият кредитор на Olympic е Кипърският гаранционен фонд. Кредитори обаче са и всички клиенти в България, които не са защитени по никакъв начин от фалита на „Олимпик“ и те могат да чакат възстановяване на някакви суми по прекратените полици едва след осребряване на масата на несъстоятелността. Ако решението за фалит е положително, клиентите на застрахователя ще имат 35 дни да подадат искове за обезщетения и да чакат пари от масата на несъстоятелността на застрахователя. Всеки ужилен от компанията ще получи писмо с разяснения за условията за подаване на искове за обезщетения или за възстановяване на суми по предсрочно прекратени полици.", "date": "2018.09.12", "title": "Тръгна делото в Кипър за фалита на „Олимпик“"}
{"url": "https://www.monitor.bg:443/bg/a/view/modelyt-biljana-lazarova-vliza-v-sledvaj-me-144135", "text": "Моделът Биляна Лазарова, която е сред най-известните Ангели на Мегз, е най-новото попълнение в каста на уебсериала „Следвай ме“. Новият сезон на продукцията ще проследи премеждията на главните герои на училищен лагер, а каква ще е ролята на Лазарова предстои да разберем. Сюжетът пък ще се върти около любовните отношения на двете двойка – Изабела и Дани и Ники и Марти, които са силно разклатени. Бела ще се нагърби със задачата да направи най-трудния си житейски избор. С амо връзката на Йоан и Петя ще върви като по мед и масло, но и двамата ще имат изпитания в личен план. Именно героинята на Биляна ще отвори кутията на Пандора за Изабела и компания. Актуалната порция епизоди на „Следвай ме“ стартират на 17 септември по Vbox7.", "date": "2018.09.12", "title": "Моделът Биляна Лазарова влиза в „Следвай ме“"}
{"url": "https://www.monitor.bg:443/bg/a/view/preglejdat-bezplatno-za-praznika-na-stolicata-144140", "text": "Безплатни прегледи по повод Деня на София организира на 17 септември едноименната многопрофилна болница, съобщиха от лечебното заведение. Без направление от джипи ще преглеждат акушер-гинеколози, ортопеди и травматолози, кардиолози, клинични хематолози, невролози, офталмолози, хирурзи, физиотерапевти и рехабилитатори, и гастроентеролози. От лечебното заведение уточниха, че желаещите трябва да си запишат час предварително на телефон: 02/8184600 или на 02/8184608. Направления не се изискват, но е препоръчително пациентите да носят със себе си наличната медицинска документация, с която да удостоверят здравословното си състояние, ако имат диагностицирано заболяване.", "date": "2018.09.12", "title": "Безплатни прегледи за празника на столицата"}
{"url": "https://www.monitor.bg:443/bg/a/view/izmervat-silata-na-dishaneto-144141", "text": "Безплатно измерване на дишането за първично откриване на белодробни проблеми ще направят лекари от Втора градска болница на 14 и 28 септември от 8 до 13 ч. в двора на лечебното заведение, съобщи специалистът по белодробни болести д-р София Ангелова. Желаещите могат да си запишат час онлайн - на www.healthedu.eu Прегледи ще има два пъти всеки месец до края на годината, като следващите дати ще бъдат уточнени допълнително. Хроничната обструктивна белодробна болест (болестта на пушачите) е вече на трето място в света като причина за смърт. Сред 10-те най-смъртоносни заболявания са още острите инфекции на долните дихателни пътища, карциномът на белия дроб и туберкулозата. Белодробните болести са на първо място в България по заболеваемост, коментира д-р София Ангелова.", "date": "2018.09.12", "title": "Измерват силата на дишането "}
{"url": "https://www.monitor.bg:443/bg/a/view/shofior-blysni-dete-na-velosiped-i-izbjaga-144136", "text": "Шофьор блъсна дете на велосипед в русенския квартал „Средна кула“и избяга, вместо да спре и да окаже помощ. 13-годишното момче е настанено за лечение в Университетската многопрофилна болница „Канев“ в Русе.  От полицията в крайдунавския град съобщиха, че инцидентът е станал към 18,00 часа във вторник на улица „Йордан Йовков“ в района на кръстовище с улица „Димитър Талев“. Детето се движело с велосипеда по пътното платно и е било блъснато от автомобил. При удара момчето паднало и загубило съзнание, а водачът на моторното превозно средство избягал от местопроизшествието. Минувачи се обадили на тел. 112, щом видели безпомощното момче. В болницата лекарите установили, че има комоцио и е получило фрактура на ходилото на левия крак. Автомобилът и водачът се издирват по даденото описание. Все още шофьорът не е открит. Образувано е досъдебно производство.", "date": "2018.09.12", "title": "Шофьор блъсна дете на велосипед и избяга"}
{"url": "https://www.monitor.bg:443/bg/a/view/s-250-mln-evro-poveche-za-zemedelcite-sled-2020-g-144137", "text": "Четвърт милиард евро повече директни плащания ще получат зедемелците у нас през следващия програмен период, съобщи ресорният министър Румен Порожанов по време на форум по темата. Първоначално се предвиждаше бюджетът след 2020 г. да бъде намален с 0,7 на сто. За 2020-2024 г. парите по първи стълб директни плащания за България се планира да бъдат 5,6 млрд. евро при около 5,35 млрд. евро през настоящия програмен период. Предвиденото на този етап намаление на парите за развитие на селските райони ще може да бъде компенсирано с национални средства. 2291 договора по Програмата за развитие на селските райони са подписали фермерите през 2017 г., стана ясно от одобрения от правителството годишен отчет на ДФ „Земеделие“, Изплатени са над 488 млн. лв. Междувременно от фонда напомниха на стопаните да си платят данъците и осигуровките. Преди седмица стана ясно, че 50 хил. регистрирани земеделски производители са получили субсидии в общ размер 120 млн. лв. през 2017 г., но не са подали данъчни декларации и не са платили данъци и осигуровки върху тях.", "date": "2018.09.12", "title": "250 млн. евро повече за земеделците след 2020 г."}
{"url": "https://www.monitor.bg:443/bg/a/view/proektyt-na-zakona-za-socialnite-uslugi-e-pochti-zavyrshen-144139", "text": "Проектът на Закон за социалните услуги е почти готов, съобщиха от социалното министерство. Министър Бисер Петков ще даде подробности за него утре на пресконференция в министерството. Очаква се до средата на октомври законопроектът да бъде публикуван за обществено обсъждане, а през ноември вече да е в НС. Пред социалната комисия, която заседава днес Бисер Петков заяври, че в основата му е залегнал изцяло нов модел на социалните услуги, предаде БТА. Разглеждането на трите законопроекта за личната помощ, за хората с увреждания и за социалните услуги, в пакет щяло да се случи трудно, добави още той. Това било възможен вариант, само ако законопроектът за социалните услуги бъде припознат от депутати, а не минава през всички процедури, задължителни за проект на МС. По думите на министър Петков това не е необходимо, тъй като в Закона за хората с увреждания има препратки към Закона за личната помощ и изрично се споменава, че личната помощ е уредена в отделен закон. Именно за това настояваха Мая Манолова и протестиращите майки на деца с увреждания. Законопроектът за личната помощ вече е в НС, а този за хората с увреждания е на етап обществено обсъждане, което ще приключи на 26 септември. Двата законопроекта ще могат да бъдат разглеждани заедно и в рамките на сроковете, поставени от протестиращите майки. По време на заседанието си парламентарната социална комисия прие на първо четене промени в Закона за семейните помощи за деца, с които се въвежда от 1 януари 2019 година нов вид месечна помощ за деца с един или двама починали родители. Размерът на помощта засега все още не е ясен, той ще бъде определен със Закона за държавния бюджет. Сигурно е, че ще превишава размерът на персоналната пенсия, която в момента е 113 лв. Условието за получаването на помощта е месечното възнаграждение на член от семейството да не надвишава 450 лв. Тя ще бъде обвързана и с посещаемостта  на предучилищни групи и училища. От новата помощ ще могат да се възползват около 5 600 деца, които не получават наследствена пенсия.Тя е насочена само към децата, които нямат право на наследствена пенсия, тъй като те не могат да получат такава само поради липсата на съответния изискуем стаж на починалия родител. За помощ са предвидени 4 милиона допълнително в бюджета на МТСП. ", "date": "2018.09.12", "title": "Проектът на закона за социалните услуги влиза в НС през ноември"}
{"url": "https://www.monitor.bg:443/bg/a/view/bratyt-na-deputata-stoilov-izbjagal-ot-stranata-144127", "text": "Братът на червения депутат Георги Стоилов – Илия, избягал от България, за да се укрие от правосъдието, съобщи „Блиц“. 39-годишният бизнесмен от Русе, сочен като собственик на заведения и заложна къща с името „Монарх“, бе задържан заедно с още лица през октомври м.г. по обвинение в рекет. Пред „Монитор“ Георги Стоилов каза, че не се е чувал с брат си от десетина дни. Обадил му се, когато от майка си разбрал, че Специализираният съд е изменил мярката за неотклонение на Илия от „задържане под стража“ в „подписка“. „Това беше към 29-30 август, не мога точно да си спомня. След това звъннах на брат си и оттогава не съм го чувал. Каза ми, че има много здравословни проблеми и ще се лекува. В ареста се оплакваше от болки в кръста, в главата, има съмнение за множествена склероза. Пускаше писма къде ли не, че е несправедливо обвинен. Когато говорихме, поведението му с нищо не подсказваше, че се готви да се укрива, по-скоро това беше човек, който се кани да влиза в болница“, заяви Стоилов. На въпрос защо не е потърсил брат си след тиражираната информация за бягството му, депутатът отговори уклончиво и каза, че ще се чуе с адвокатите на Илия. Илия Стоилов бе задържан при спецакция на ГДБОП в Русе, при която бяха извършени претърсвания и изземвания в заложна къща, бар-ресторант и нощен клуб. Задържани бяха десет лица, сред които и съпругата на Илия – Цветелина, и синът на началникът на „Пътна полиция“ в Русе Михаил Манов - Маноел. Обвинения за участие в организирана престъпна група за рекет бяха повдигнати на осем от задържаните, а Специализираният съд реши в ареста да останат шестима. Двамата освободени срещу парична гаранция бяха Цветелина и охранител, който представил пред съда медицински документи, че е прекарал инфаркт. Разследването по случая продължи, но не стана ясно събрани ли са доказателства по обвиненията. След спецакцията и арестите се коментираше дали тя ще повлияе на политическата кариера на Георги Стоилов, който влезе в парламента благодарение на феномена 10/10. Съпартийците му обаче застанаха зад него и той остана на депутатската банка. Стоилов тогава каза, че с брат си са отделни личности – той е политик, а Илия – бизнесмен.", "date": "2018.09.12", "title": "Братът на депутата Стоилов избягал от страната"}
{"url": "https://www.monitor.bg:443/bg/a/view/es-zatjaga-kontrola-vyrhu-parichnite-sredstva-prenasjani-prez-granica-144123", "text": "ЕС ще нищи собствеността на криптовалутите, като националните звена за финансово разузнаване (ЗФР) следва да бъдат в състояние да получат информация, която да им позволи да свържат адресите на виртуални валути със самоличността на собственика им. Това е записано в приетия днес с голямо мнозинство нов регламент за контрол върху паричните средства, влизащи или излизащи от Европейския съюз. На пленарното заседание на Европейския парламент в Страсбург докладчик от страна на ЕНП бе българският евродепутат от ГЕРБ Емил Радев, съобщи пресцентърът на ПП ГЕРБ. В допълнение към това следва допълнително да се проучи възможността на ползвателите на криптовалути да се позволи доброволно да направят лична декларация пред определените органи. Регламентът за контрол върху паричните средства, в сила от 2005 г., се отнася за изискването за деклариране на парични средства над 10 000 евро, които влизат или излизат от съюза. Според обновените правила, приети от ЕП, под парични средства вече се имат предвид не само кеш валута и платежни инструменти на преносител, които са контролирани и в момента от митническите служители, но и стоки, използвани като високоликвидни средства за съхранение на стойност, и непоименни предплатени карти. Целта на нововъведенията е най-вече да бъде обхванат преносът на злато и златни кюлчета, както и на предплатени карти, които не могат да бъдат директно свързани с преносителя им. Декларациите трябва да бъдат попълнени от пътниците, преминаващи външните европейки граници, независимо дали пренасят паричните средства в ръчен или в чекиран багаж. Митническите служители ще имат правото да извършват случайни проверки въз основата на рискови индикатори както на парични средства на стойност по-малко от 10 000 евро, така и на непридружавани средства. Освен това митническите власти ще имат правото да задържат временно парични средства, независимо от стойността им, когато имат съмнение, че средствата са свързани с криминална дейност. Такова решение за задържане следва да бъде обосновано и да подлежи на ефективни средства за защита за пътниците. Регламентът въвежда още задължение митническите служби да предават информацията от декларациите към Звеното за финансово разузнаване на своята държава-членка. По време на провелия се дебат за новото законодателство във вторник късно вечерта, Емил Радев коментира, че в последните години, заради затегнат контрол върху традиционната финансова система, престъпниците все повече пренасят кеш, злато и непоименни предплатени карти през европейските граници с цел финансиране на терористични деяния или изпиране на пари. Той приветства обновяването на правилата за контрол, които според него неминуемо ще подпомогнат работата на митническите служители и ще улеснят между държавите-членки в борбата срещу тероризма и изпирането на пари.  ", "date": "2018.09.12", "title": "ЕС ще нищи собствеността на криптовалутите"}
{"url": "https://www.monitor.bg:443/bg/a/view/sofijanka-pusna-kradec-v-kvartira-na-prijatelka-sviha-25-bona-144125", "text": "42-годишна софиянка обра своя 26-годишна приятелка като в криминален филм и отмъкна от квартирата й 25 бона с помощта на бивш затворник. Наглият обир станал преди три дни в Слънчев бряг, където двете жени били на почивка. Потърпевшата жена пристигнала със съпруга и детето си и се настанила в луксозен апартамент. Приятелката й пък наела далеч по-скромна квартира, но всеки ден двете се виждали, ходили на кафе и на плаж. Уличената в кражба Габриела Т. ходила няколко пъти на гости в луксозната квартира на приятелката си, където забелязала, че едно от чекмеджетата е пълно с дебели пачки с пари. Щом зърнала плячката, тя скроила хитър план за обир. Още при втората си визита, гостенката успяла да измъкне ключа от вратата и снела от него отпечатък в предварително подготвена мека матрица. После върнала ключа на мястото му и си заминала. Още същият ден тя наела ключар, който свалил отпечатъка и изработил дубликат. След като се сдобила с ключ от входната врата, Габриела си намерила и съучастник - 32-годишен бивш затворник от с. Мусачево, община Елин Пелин. Дала му дубликата и му казала къде са парите и бижутата. За да осигури на крадеца свободен терен \"за работа\" и спокойствие, столичанката се обадила на приятелката си и я поканила заедно с цялото семейство на обяд в заведение. След като извела с хитрост обитателите от квартирата им, тя се обадила на съучастника си и му наредила да действа. Следвайки стриктно указанията на поръчителката, бившият пандизчия проникнал с подправения ключ в апартамента и за по-малко от минута свил 25 000 лева в различни валути и около 20  гр. златни накити. Преди да изчезне като дим, отмъкнал и телефона, който жената била забравила на масата.   Когато туристите се прибрали, установили че са обрани и подали сигнал в полицията. Ченгетата открили извършителите само за ден и ги закопчали веднага. Оказало се, че Габриела също е криминално проявена. Тя е направила пълни самопризнания за извършената кражба, като описала механизма на извършеното престъпление. ", "date": "2018.09.12", "title": "Софиянка пусна крадец в квартира на приятелка, свиха 25 бона  "}
{"url": "https://www.monitor.bg:443/bg/a/view/v-levski-priznaha-imame-za-cel-trofej-144120", "text": "След отличната серия от пет поредни победи и временното лидерство в класирането на Първа лига в „Левски“ признаха и за поставена цел този сезон. “Тази година ще се опитаме да направим нещо голямо. Имаме цел в края на сезона да вземем трофей. В момента „Левски“ е на първо място и стои отлично като отбор, което ме кара да се чувствам по-добре и се надявам, че така ще продължим\", коментира героят на „сините“ от последния двубой с „Берое“ Антони Белмонт. Именно с негово попадение „Левски“ спечели с 1:0 и задържа лидерското място в класирането, за което халфът бе отличен за играч №1 на 7-ия кръг в Първа лига. Белмонт посвети наградата на своите съотборници и не пропусна да похвали Славиша Стоянович. „Тренировките при новия треньор са по-различни, по-интензивни. Философията му за футбола като цяло също е различна. В момента „Левски“ изглежда като силен отбор. Всички сме приятели. Уважаваме се. Тази година сме едно цяло и няма групи. През миналия сезон имах малко проблеми, но тази година се чувствам по-добре. Надявам се, че това се вижда и се надявам на по-добър сезон“, допълни полузащитникът. Той отличи и играта на своя сънародник Габриел Обертан. „Той е като мой наставник. Взе ме под крилото си. Определено е лидер в „Левски“, но колективът също е важен. Мисля, че всеки един от нас се опитва да расте покрай него. Той е човекът, който задава някакъв ритъм“, отбеляза французинът.", "date": "2018.09.12", "title": "В „Левски“ признаха: Целта ни е да спечелим трофей"}
{"url": "https://www.monitor.bg:443/bg/a/view/djenifyr-loryns-e-voajor-144131", "text": "Актрисата Дженифър Лорънс се определя като воайор. Тази страст на звездата от антиутопичната поредица „Игрите на глада“ обаче опира само до социалните мрежи. заяви в интервю за сп. InStyle тя. 28-годишната красавица е известна с факта, че е една от малкото знаменитости без личен профил в Инстаграм, Фейсбук и Туитър. Причината – тя не иска негативизъм в живота си. „Винаги има толкова много заяждане. Много хора слушат и обръщат внимание и те имат мнение относно всичко. Не искам да приветствам това, освен ако не е напълно наложително. Не искам да се излагам без причина. Освен ако не рекламирам, няма да ме видите там“, категорична е Лорънс. Неведнъж екранната Катнис Евърдийн е споделяла, че всъщност не е добра с технологиите и рядко използва дори мобилния си телефон.", "date": "2018.09.12", "title": "Дженифър Лорънс е воайор"}
{"url": "https://www.monitor.bg:443/bg/a/view/stojan-aleksiev-i-vasil-banov-zagatnaha-za-zavryshtane-v-otkradnat-jivot-144124", "text": "Стоян Алексиев и Васил Банов изненадаха близо 300 фена в Дома на киното, след като излязоха да се поклонят заедно с колегите си от „Откраднат живот“ на официалната премиера на шестия сезон на сериала. Актьорите, които зрителите помнят в ролята на съответно директора на „Свети Кирил“ проф. Генадиев и д-р Камбуров, бяха сред специалните гости на събитието, а присъствието им предизвика мнозина да заподозрат, че двамата ще се завърнат в предстоящите епизоди на продукцията. Предвид, че краят на трети сезон погреба героите и на двамата, опцията за повторната им поява на малкия екран се ограничава единствено до реминисцентните сцени. „Прекрасни, разтърсващи, умопомрачителни, чувствени и любими моменти! Белязахте душата ми с романтичност и чувственост! Благодаря за преживяването от спомените! Страхотен епизод“ и „Искам да кажа едно - уникален епизод!!! Плакахме заедно с героите! Велики сте!“ са само част от положителните коментари след пилотния епизод от „Анатомия на гнева“, каквото име носи настоящият сезон на „Откраднат живот“. Сред останалите звезди, които излязоха пред феновете при прожекцията вчера, бяха още продуцентът Евтим Милошев, Марта Вачкова, Диана Димитрова, Моньо Монев, Велислав Павлов, Наум Шопов-младши, Теодора Кулева, Владо Пенев, Емил Марков и др.", "date": "2018.09.12", "title": "Стоян Алексиев и Васил Банов загатнаха за завръщане в „Откраднат живот“"}
{"url": "https://www.monitor.bg:443/bg/a/view/nik-kartyr-otyrva-zatvora-144126", "text": "Прокурори от Лос Анджелис заявиха, че няма да бъде заведено дело срещу Ник Картър от групата Backstreet Boys, след като миналата година певица увери, че той я е изнасилил през 2003 година. Аргументите са, че Мелиса Шуман от групата Dream е била на 18 години по онова време, което означава, че давността за подобно престъпление е изтекла през 2013-а. Те поясниха, че няма да преценяват основанията на Шуман да бъде заведено дело. Адвокатът на Картър заяви, че певецът се чувства оправдан. „Ник отхвърли обвиненията, когато научи за тях миналата година, и е радостен, след като бе преценено, че уточни адвокатът Майкъл Холц. След обвинението, Картър сподели, че е бил шокиран и натъжен от твърденията на Шуман. „Мелиса никога не ми е казвала, че сме правили нещо без нейното съгласие“, категоричен е той.", "date": "2018.09.12", "title": "Ник Картър отърва затвора"}
{"url": "https://www.monitor.bg:443/bg/a/view/katrin-taseva-na-treti-final-na-svetovnoto-144121", "text": "Катрин Тасева ще играе на трети финал на уредите на световното първенство по художествена гимнастика, което се провежда в София. Това ще стане официално факт утре след последния ден от квалификациите, но след силната игра на нашите днес на бухалки, Катрин е 4-а с 19,200 т., а Невяна Владинова – 5-а с 18,750 т. Пред тях са само руските близначки Аверини и украинката Влада Николченко. Утре с бухалки от конкурентките им ще играят само италианките. Така Катрин ще излезе в третия си финал, след седмото място на обръч (18,350) и осмото на топка (17,600). Неви пък ще спори за медалите във втори финал след този на топка, където завърши седма с 19,100 т. „Допуснах лека грешка на бухалките, колкото и да не се забеляза. Но като цяло съм доволна от представянето си на това световно. Мисля, че това бе едно от най-стабилните ми състезания за сезона“, коментира Невяна, която няма да играе в квалификацията на лента утре. Катрин пък призна, че не е спала цяла нощ заради грешките, които допусна във финалите във вторник и че е спестила някои трудности на бухалки, за да е стабилна за отборното. Там нашите продължават да са на второ място след безспорния фаворит Русия. Най-напред досега от грациите ни се класира дебютантката Боряна Калейн, която завърши четвърта на обръч с 19,550 т. \"Доволна съм, че си изиграх съчетанието. Оттам насетне съдиите решават\", коментира 17-годишната ни състезателка. Шампионка на топка и обръч стана златната медалистка в многобоя от предишното световно Дина Аверина от Русия. В същото време се разбра, че националната база на грациите може да бъде разширена. Това съобщи спортният министър Красен Кралев, като обясни, че премиерът е поел ангажимент за финансиране. Тепърва обаче ще бъде направен проект за това. Кралев, Илияна Раева и Мария Петрова присъстваха на срещата на президента на ФИГ Моринари Ватанабе с премиера Бойко Борисов. Утре у нас пък пристига и президентът на МОК Томас Бах, който в четвъртък от 11,30 ч. ще стане „Доктор хонорис кауза\" на НСА.  ", "date": "2018.09.12", "title": "Катрин Тасева на трети финал на световното"}
{"url": "https://www.monitor.bg:443/bg/a/view/vyvejdat-7-prag-na-biogorivata-144134", "text": "Парламентът прие на първо четене въвеждане на праг от 7% на конвенционалните биогорива, който може да бъде отчетен като изпълнение на 10-процентния задължителен дял на енергията от възобновяеми енергийни източници в крайното потребление на енергия в транспорта до 2020 г. Този тип биогорива са произведени от суровини от хранителни и фуражни култури или енергийни култури, отглеждани върху земеделски земи. През тази година се планира да бъде въведено задължение към лицата, които продават течни горива от нефтен произход да предлагат на пазара за дизел с биосъдържание от минимум 6%, като минимум 1% да бъде от горива от ново поколение. Това задължение е въведено и за крайните разпространители на тежки горива от нефтени продукти. С измененията в закона се въвеждат изискванията на европейската директива и се изпълняват условията по решение на Европейската комисия (ЕК) за държавна помощ от 4 август 2016 г. относно подпомагането на производството на енергия от ВЕИ в България.", "date": "2018.09.12", "title": "Въвеждат 7% праг на биогоривата"}
{"url": "https://www.monitor.bg:443/bg/a/view/chetvyrti-obvinen-po-deloto-sreshtu-minu-stajkov-144129", "text": "Спецпрокуратурата предяви обвинения на четвърти човек, който е привлечен под наказателна отговорност за участие в организирана престъпна група за производство и продажба на акцизни стоки без бандерол, данъчни престъпления и пране на пари, съобщиха от държавното обвинение. По същото дело спецсъдът постанови в неделя мярка за неотклонение „задържане под стража“ на бизнесмена Миню Стайков и още двама. Четвъртият обвиняем е свързан с производството на цигари в нелегалната фабрика в Карнобат и продажбата им на черния пазар. По време на операцията по неутрализиране на групата той не бе открит и бе обявен за общодържавно издирване. На 11 септември т.г. е задържан до 72 часа с постановление на наблюдаващия прокурор. Предстои в спецсъда да бъде внесено искане за налагане на най-тежката мярка за неотклонение и за него. В рамките на продължаващото разследване по досъдебното производство на 11 септември т.г. са извършени нови претърсвания в Карнобат. Намерени са близо 130 000 лв., за които има доказателства, че са съхранявани от компанията „СИС индъсрис“, свързана с бизнесмена Миню Стайков. Установява се произходът на парите и дали са придобити чрез престъпна дейност, в това число тази, за която е образувано досъдебното производство.", "date": "2018.09.12", "title": "Четвърти обвинен по делото срещу Миню Стайков "}
{"url": "https://www.monitor.bg:443/bg/a/view/shefyt-na-vas-predlaga-pravila-za-izbora-na-konstitucionni-sydii-144128", "text": "Председателят на Върховния административен съд Георги Чолаков предлага изработването и приемането на правила за избор на членовете на Конституционния съд от квотата на Върховния касационен съд и Върховния административен съд.  Това се разбира от писмо на Чолаков до председателя на ВКС Лозан Панов, съобщи  Писмото на Чолаков е от 12 септември и е в отговор на кореспонденция, започната от Панов, който в разгара на съдебната ваканция (16 август 2018 г.) е поискал от административния ръководител на ВАС да се определи дата за провеждане на Общо събрание на съдиите. Именно на него трябва да бъдат излъчени номинациите за нови конституционни съдии от квотата на съдебната власт. Макар да няма подобни процедурни правила за излъчването на кандидати от квотата на магистратурата, председателят на ВКС е настоявал Общото събрание да се проведе на 25 октомври, т.е. възможно най-късната дата за провеждането му, с оглед сроковете, в които трябва да приключи процедурата по ротация на членовете на Конституционния съд. В писмото си до Лозан Панов, председателят на ВАС изброява и конкретните въпроси, които би следвало да получат отговори при изработването на процедурните правила. Чолаков отбелязва още, че приемането на подобни правила е въпрос от компетентността на Общото събрание на съдиите от ВКС и ВАС, но организационно-подготвителната работа е задължение на административните ръководители, т.е. негова и на Панов. Заради това, Чолаков отправя и покана до Панов, \"съобразно ангажираността на работния Ви график, да обсъдим съвместно всички подготвителни и обуславящи въпроси, както във връзка с изготвянето на проект на правила, така и във връзка с определяне на дата за свикване на Общо събрание на съдиите от Върховния касационен съд и Върховния административен съд\".", "date": "2018.09.12", "title": "Шефът на ВАС предлага правила за избора на конституционни съдии"}
{"url": "https://www.monitor.bg:443/bg/a/view/bojko-borisov-strojat-se-zavod-sled-zavod-tova-pravi-bylgarija-nezavisima-144112", "text": "Инвестициите в нови производствени мощности, а не във ВЕИ и соларни паркове, повишават брутния вътрешен продукт и правят страната ни по-независима от европейските фондове. Това заяви при откриването на френски завод за производство на врати, електрически шкафове и компоненти за световните самолетостроителни компании в Индустриална зона „Марица” край Пловдив премиерът Бойко Борисов. „Завод след завод се строи. И сигурен съм, че вече не може да се ориентирате в Индустриалната зона кой завод къде е от десетките, които се направиха. Имаме рекордно ниска за всички времена безработица – 5,5 %. И тук проблемът е вече с работната сила, която набираме за тези нови и нови заводи”, каза Борисов. По думите му производствената мощност е в съвсем нова за страната ни сфера – авиоиндустрията. „И искат още работници. Така че върху това трябва да мислим. И го правим в училищата с повишаване на квалификацията, както и с пряката свързаност между производството и образованието”, заяви още премиерът. В първия етап на френския завод, който е разположен на площ от 5 декара, са вложени 15 милиона евро и до края на годината ще бъдат назначени общо 180 висококвалифицирани кадри. В завода ще се правят електрически шкафове за моделите Еърбъс А 350 и А 380, като е в подготовка за изграждане линия за производство на А400М – военен транспортен самолет на Еърбъс. Реализацията на инвестицията е част от офсетната програма по договора за закупуване на 12-те хеликоптера „Кугър” и 3-те „Пантери”, стана ясно от изказването на министър-председателя. По думите му заради проблеми по начина, по който е бил сключен договорът за доставка на въртолетите, е имало проблеми с изпълнението на офсетната програма. За разрешаването на тези проблеми помогнал и френският президент Макрон при визитата си във Варна. „Така бяха подписали договорите, че 2-3 години се разправяхме, докато с французите седнахме и се разбрахме. С президента Макрон във Варна говорихме и накрая, благодарение на нашата и тяхна конструктивна позиция, имаме този завод, в който 170 българи ще работят. Така че малко да бъдем по-правдиви в оценките си”, каза Борисов по отношение критики от опозицията. Той подчерта, че инвестициите през 2008г. са били в соларните паркове и американските централи, които са вдигнали цената на тока и чрез които са изтекли милиарди от страната ни. Тогава са били продадени и електроразпределителните дружества. Влезли са у нас и търговските вериги, чрез които също изтича капитал от България. „Разбирам, искат да се изказват нещо колегите от опозицията. Нека да се изказват, но да дойдат да видят какво сме направили. Да дойдат, да видят тук. Когато говорят за непрозрачна администрация, да дойдат и да разпитат чужденците. Ей сега като си тръгна аз, вие идете при чужденците. Идете ги питайте. Те ще си кажат”, призова министър-председателят, като подчерта, че всички присъстващи на откриването на завода чужденци, са благодарили както на местната, така и на централната власти за оказаното им съдействие в реализацията на инвестицията.  ", "date": "2018.09.12", "title": "Борисов: Строят се завод след завод. Това прави България независима"}
{"url": "https://www.monitor.bg:443/bg/a/view/ban-sinopticite-lyjat-vzimat-po-visoki-zaplati-144113", "text": "Заплатите в НИМХ са по-високи, отколкото в останалите институти в Академията, а не както твърдят от института. Това заяви  проф. Бойко Георгиев, който е член на Общото събрание на БАН. Средната заплата към ноември 2017 г. при професорите в метеорологичната служба била 928 лв. при 849 лв. за останалите институти. Доцентите в НИМХ пък получавали 751 лв., а доцентите в БАН 700 лв. Освен това бюджетната субсидия на Института по метеорология и хидрология през настоящата година била с малко над 1 млн. лв. повече. За сравнение през 2018 г. те разполагали с 8 791 144 лева, докато през 2017 г. им били отпуснати 7 745 391 лева. Тази година всички институти получили увеличение от януари месец, обясни проф. Бойко Георгиев. Той добави още, че единствено досегашният шеф на НИМХ проф. Христомир Брънзов отпуснал увеличенията на своите подчинени по-късно – в средата на годината. По думите на представителите на ОС на БАН не било истина и че не се отпускали достатъчно средства за издръжка на оперативната дейност на института. През тази година извън осигурените средства за заплати към бюджета на НИМХ са разпределени Институтът за целта ежегодно получавал и директен трансфер от МОСВ, който тази година е в размер на над 2 милиона лева. Одитната проверка, която назначи ръководството на БАН на института по метеорология била заради съмнения за злоупотреби на проф. Брънзов. Причината била, че той бил собственик на три фирми, свързани с метеорология. От НИМХ обаче отказали да съдействат за одитната проверка. При втория опит за извършването й те не допуснали комисията до архивите, а предоставили копия на документи. Една от фирмите на проф. Брънзов била закрита на 8 септември, съобщават от БАН. Тя обаче прехвърлила дейността си към другите две. Във връзка с искането на НИМХ да излязат от структурата на БАН, академиците се пошегуваха, че Екипът ни се свърза с освободения шеф на синоптиците проф. Христомир Брънзов за коментар по обвиненията. Според него това били поредните спекулации на Академията. Освен това не било коректно възнагражденията на метеоролозите да се съпоставят с тези на техните колеги. Причината била, че професорите в БАН пишели само научни разработки, докато метеоролозите и хидролозите изпълнявали и оперативна дейност, изпълнявали ръководни функции. Проф. Брънзов подчерта, че професорите в Академията, които заемали ръководни позиции, взимали над 1000 лв. Пред „Монитор“ той обясни, че още през юли месец е прекратил всякакви отношения с упоменатите от БАН фирми. Те били печелили поръчки единствено през 2007 г., но след намеса на тогавашния директор на Академията били прекратени всякакви покупко-продажби с 3-те компании, които предлагат метеорологично оборудване. Според проф. Брънзов най-добрият вариант бил НИМХ да премине към МОН. „Добрата практика в света показва, че НИМХ не трябва да бъде в министерство, което обслужва пряко, защото с времето ще изкриви дейността си. Например, ако сме в МОСВ, след 5-10 г. основната дейност ще пада върху хидрологията, ще зарежем постепенно обслужването на земеделието, транспорта, авиацията. Затова, когато сме в МОН и не обслужваме пряко негови структури, е добре“, обясни още той.", "date": "2018.09.12", "title": "БАН: Синоптиците лъжат, взимат по-високи заплати"}
{"url": "https://www.monitor.bg:443/bg/a/view/honda-civic-trygna-s-avtomatik-bez-skorosten-lost-143981", "text": "Наскоро най-новото поколение на Honda Civic получи усъвършенствания дизелов агрегат 1.6 i-DTEC с максимална мощност 120 к.с. при 4000 об/мин и максимален въртящ момент от 300 Нм при 2000 об/мин. Сега за Civic за първи път се предлага комбинацията от дизелов двигател и автоматична скоростна кутия. Като опция за дизеловия мотор е налична новата 9-степенна автоматична трансмисия, която няма скоростен лост, а се управлява с бутони. Двигателят се стартира и се гаси със Старт/стоп бутон, а режимите на движение D/S, P, R и N се включват чрез бутони на централния тунел. Това е доста необичайно, но практично, тъй като няма как да объркате посоката или режимите, както понякога се случва при автоматиците с електронен селектор. Новата 9-степенна автоматична скоростна кутия се монтира на всички модели Civic – седан с 4 и хечбек с 5 врати. Ефективният 1,6-литров двигател i-DTEC и 9-степенната скоростна кутия осигуряват конкурентно съотношение между мощност и разход на гориво средно от 4,1 л/100 км. При постоянно ползване на климатика, със скорост 120 км/ч на магистралата, консумацията е 4,8 л/100 км. При спокойно шофиране на междуселищен път, разходът на гориво падна до 3,9 л/100 км, а в града не превишаваше 5 л/100 км. Икономичният 1,6-литров турбодизелов двигател i-DTEC постига впечатляващо ускорение както при спринта от място, така и при изпреварване. С използването на отделните предавки, 9-степенната трансмисия превключва леко и незабележимо. Ниското предавателно число на първа предавка осигурява гладко и плътно ускорение, а високото предавателно число при горните степени осигурява ниски обороти на двигателя по време на пътуване, което намалява разхода на гориво и шума. Автомобилът с 1,6-литровия турбодизелов мотор i-DTEC и 9-степенния автоматик предлага както динамично шофиране, така и ефективност, с впечатляващо сред моделите от същия клас съотношение между мощност и потребление. Двигателят има мощност 120 к.с. при 4000 об/мин и въртящ момент от 300 Нм при 2000 об/мин. В тандем с 9-степенната автоматична скоростна кутия, Civic се ускорява от 0 до 100 км/ч за 11 секунди и достига максимална скорост от 200 км/ч. Тягата е напълно достатъчна както за пъргаво потегляне, така и за динамично изпреварване. На пътя новата автоматична скоростна кутия осигурява гладко превключване на предавките и усещане за линейно ускорение. В зависимост от скоростта на двигателя и приложението на дросела, трансмисията може да прескочи и предавки за по-бърза реакция. Например при преместване директно от 9-а до 5-а предавка или от 7-а до 4-а предавка, могат да се пропускат една или две степени. Новият 1,6-литров двигател на Honda разполага с ковани стоманени бутала за намаляване на загубите на охлаждане и нивото на триене между буталата и цилиндрите. Така се постига плавно движение на буталото и се удължават характеристиките на износване на двигателя. Ревизираният турбокомпресор има високоефективен дизайн с променлива геометрия. Неговата работа се контролира от електрониката на автомобила, като се намалява турбо дупката и се осигурява оптимална комбинация от мощност при нисък до среден и висок оборотен диапазон. Енергийната загуба от системата е по-ниска, отколкото в предишния турбодизелов двигател 1.6 i-DTEC, благодарение на новия дизайн на компресора в турбината. Всички тези подобрения са допринесли за по-ниския разход на гориво в сравнение с предишното поколение на мотора. Новият 1,6-литров агрегат на Honda е един от първите двигатели, които ще бъдат официално изпитани чрез емисиите при реално шофиране, за да се потвърдят нивата на NOx и емисиите на твърди частици. Дизеловият двигател има нова система за конвертиране на NOx с по-висока плътност на обработка, която позволява по-бързо преобразуване и намаляване на емисиите. Филтърът за частици, с тънко сребърно покритие допълнително подобрява ефективността на изгарянето им, като удължава живота на изпускателната тръба, поради по-малката топлина във филтъра. Хечбекът Civic с 5 врати се произвежда в завода на Honda във Великобритания. Новият Civic 1.6 i-DTEC Automatic се предлага и в двата варианта – с 4 и 5 врати и вече може да се поръчва при дилърите на Honda у нас. Цената започва от 53 890 лева в богатото ниво на оборудване Elegance, което включва системата за безопасност Honda Sensing и всички най-необходими удобства за комфортно семейно пътуване.", "date": "2018.09.12", "title": "Honda Civic тръгна с автоматик без скоростен лост"}
{"url": "https://www.monitor.bg:443/bg/a/view/decata-trygvat-na-uchilishte-da-gi-pazim-na-pytja-prizovavat-vyv-varna-144117", "text": "„Децата тръгват на училище! Да ги пазим на пътя!“ – под това мото за пореден път през септември и октомври стартира традиционната акция на „Пътна полиция” във Варна. Пътните полицаи вече започнаха своите срещи с ръководители на детски градини и училища. Съвместно с представители на общините в област Варна тече проверка на пътната маркировка и сигнализация, осветлението, безопасността на входовете и предпазните огради в районите на учебните заведения. Със старта на новата учебна година започва и програмата за провеждане на беседи с учениците - от най малките до най-големите. Полицейските служители ще влизат в час, за да напомнят на учениците основните правила за безопасност, да обърнат внимание на основните рискове по време на движението им на пътя и да дадат полезни съвети на децата. Успоредно с това не спират полицейските операции за контрол на скоростта и други нарушения на пътя, насочени към осигуряване безопасността не само на децата на пътя, а и на всички участници в движението.Дните от 24 до 30 септември са обявени за „Седмица на превенция на детската пътна безопасност”, а 29 септември е Ден на превенцията. „За поредна година в началото на новата учебна година обръщаме специално внимание на децата, които са активен участник в движението по пътищата. Напомняме, че да запазим живота им, е не просто цел, а кауза! Успехът на тази кауза е повече от задължителен и всички ние сме готови да го постигнем“, посочиха от варненската дирекция на полицията.", "date": "2018.09.12", "title": "Акция във Варна:„Децата тръгват на училище! Да ги пазим на пътя!“ "}
{"url": "https://www.monitor.bg:443/bg/a/view/otkrivat-zooatrakcion-v-sandanski-144122", "text": "В горната част на градския парк в Сандански се възстановява зоокътът, в който преди 30 години спокойно се разхождаха между деца, родители и туристи пауни, сърни и елени. Кметът на курортния град Кирил Котев ще открие в 17.30 часа новия Атракционен център за животни, който скоро ще се превърне в зоопарк. Муфлони, кенгуро, сърни, кошута, елен, фазани и пауни ще радват деца и туристи. Атракциона е разположен на 2 дка площ при мостчето, на върха на северната дъга на парка по пътя към местността Попина лъка, на няколкостотин метра над водната електроцентрала. Преди около 2 години местни бизнесмени започнаха да даряват първите пауни и фазани, като поемаха и разходите по изхранването им. Постепенно личния състав на животните се увеличаваше и сега те са над 20 от няколко вида. Сдружението на хотелиерите в курортния град начело с Иван Терзиев са поели ангажимента да осигуряват 50% от разходите за поддръжка и изхранване на питомците. Около 250 лева на месец ще струва изхранването на животните, а охраната е поверена на двама пазачи. Обекта се изгражда от местни фирми, общината ще заплати само труда на работниците им. Теренът е облагороден, в него има малък водоскок, предстои да се построи живописна дървена рампа за разходки. Тя ще бъде на три нива, изградена във въздуха и ще бъде промушена между дърветата. Допълнително ще бъде изградена и беседка. Мястото за новия зооатракцион на града е избрано така, че да продължи развитието на парк „Свети Врач“ в северна посока. Жилището на животните е опасано с двуметрова ограда, а двата декара площ са дарени от Горско стопанство – Сандански.", "date": "2018.09.12", "title": "Откриват зооатракцион в Сандански "}
{"url": "https://www.monitor.bg:443/bg/a/view/ruse-favorit-za-jenskija-evrovolej-21-144115", "text": "Русе е един от фаворитите за домакин на европейското първенство по волейбол за жени през 2021 г.. Това заяви вицепрезидентът на БФВ Любо Ганев, който беше в крайдунавския град за представянето на своята книга „Светът от високо“. Той уточни, че се водят още преговори, но шансовете са много сериозни. „Русе има отлични условия за волейбол и това е една от предпоставките, каза Ганев. - Също така на жените им харесва да играят тук, защото имат подкрепа и залата се пълни с публика.“ Междувременно в Русе започнаха мачовете от група В на световното за мъже. На старта тимът на Франция победи Китай с 3:0 (20, 21, 17) пред около 1000 зрители в зала \"Монбат Арена\". За \"петлите\" обявеният за контузен Ървин Нгапет започна като титуляр и записа 7 точки (3 аса, 1 блок) за успеха. Най-резултатен беше диагоналът Стефан Бойе с 23 т. (3 аса, 3 блока), а Кевин Тили добави 10. За Китай Цзян Чуан завърши с 10, а Чън Лунхай с 9 т.", "date": "2018.09.12", "title": "Русе фаворит за женския Евроволей'21"}
{"url": "https://www.monitor.bg:443/bg/a/view/pogrebaha-zaginalija-martin-pregazen-s-bmw-ot-nepravosposoben-vodach-144111", "text": "Колеги на прегазения с BMW от 25-годишен неправоспособен шофьор варненски балетист го изпратиха в последния му път днес по обяд. Част от танцьорите и певците на Държавна опера-Варна се събраха пред Катедралата преди да се отправят към гробището в Тополи, където бе положено тялото на 39-годишния Мартин Чикалов. По същото време и.д. окръжен прокурор Радослав Лазаров и шефа на ОД на МВР-Варна, комисар Даниел Пашов даваха пред медиите информация за неговия убиец. Младият мъж загина, след като бе блъснат на бул. „Приморски“, докато се придвижвал с велосипеда си. Инцидентът стана в понеделник вечерта. След произшествието водачът на автомобила избяга. Задържан бе едва на следващия ден, след като се предаде сам в присъствието на адвокат. Оказа се 25-годишен варненец, който никога не е имал книжка и който има два акта в годините назад, заради шофиране без нужната правоспособност. Като изключително добро момче, решило да посвети своя живот на танца, на красотата и на изкуството, които би трябвало да възпитават обществото в усещане за добро и справедливо, определи загиналия Мартин колегата му Евгени Станимиров, цитиран от moreto.net. Той вижда парадокс в случилото се, защото варненският балетист бе убит от човек, който явно е пропуснал да бъде възпитан по този начин. „Придвижването с велосипед започва да става все по-масово в България. Трябва предстоящите законови промени да са много адекватни и ясно установени. Липсата на безнаказаност не е от вчера и това доведе до възпитанието на голяма част от обществото в този модел на държание, на агресивност, на нетолерантност и не спазване на правилата и законите, защото знаят, че няма да има адекватни последствия“, коментира още Станимиров. Лев Караван, който е отскоро в екипа на операта, ще запомни Мартин като човек с много добра и открита душа, който винаги е бил насреща. „Млад шофьор съм. Всички обичаме да даваме газ, но лично аз не форсирам колата си. Дори и да светва зеленото човече за пешеходците, ще дам съвет на хората зад волана винаги да се оглеждат секунда-две, преди да тръгнат. Всички дават газ, някъде бързат. Колкото и всички да говорим и повтаряме, че искаме да се прекрати, това няма да се случи.“, смята Лев.  Той припомни, че откриването на новия сезон за операта предстояло на 25 септември със спектакъл, в който Мартин е трябвало да играе солова роля. Станимиров и приятелят му Евгени Балев от велоклуб „Спартак“ ще внесат над 100 конкретни мерки за обезопасяване на рискови участъци за движение във Варна. „В последните години се изгради нова инфраструктура в града, но тя не беше достатъчно съобразена с безопасността на пешеходци и колоездачи. Няма цялостна концепция за справяне с високите скорости. Повечето инциденти са свързани именно с висока скорост, а във Варна има изключително много скоростни отсечки. Ще подготвим и входираме над 100 мерки за конкретни улици, булеварди, пешеходни пътеки, трасета от централни спирки до училища. Идеята е те да станат по-безопасни за велосипедисти, ученици и пешеходци“, каза още Балев.", "date": "2018.09.12", "title": "Погребаха Мартин, прегазен с BMW от шофьор без книжка "}
{"url": "https://www.monitor.bg:443/bg/a/view/rekorden-broj-djudisti-v-asiks-arena-144119", "text": "Рекорден брой джудисти ще участват в европейското първенство за младежи и девойки до 21 г. в столичната зала \"Асикс Арена\" (бивша \"Фестивална\") от утре до 16 септември. Според подадените заявки на татамито ще се пуснат 415 състезатели от 43 страни. Шампионатът ще бъде открит в четвъртък от 15.00 ч. Входът за зрители е безплатен. \"Залата е подготвена според международните изисквания и призовавам повече българи да дойдат и да подкрепят нашите младежи и девойки\", обяви президентът на БФДжудо Иван Михалев. В българския тим са 10 младежи и 10 девойки. Ето кои са избраниците: младежи - Любослав Григоров (до 55 кг), Горан Козарев (55), Ясин Белаббас (60), Марк Христов (66), Божидар Темелков (66), Георги Граматиков (73), Добромир Калистерски (73), Кристиян Анев (81), Костадин Цветанов (90), Ивайло Димитров (100). Девойките са: Нина Захариева (44), Грабриела Димитрова (48), Бояна Сивкова (48), Изабела Христова (57), Йоана Манова (57), Лидия Брънчева (63), Зорница Чекоратова (63), Полин Балева (70), Илина Стоянова (78), Дарина Стойчева (+78).", "date": "2018.09.12", "title": "Рекорден брой джудисти в \"Асикс Арена\""}
{"url": "https://www.monitor.bg:443/bg/a/view/mladejite-se-sboguvaha-s-evro-2019-144118", "text": "Младежкият национален отбор на България на практика се сбогува с шансовете си за класиране на Евро 2019 в Италия, след като в двубой от Група 9 футболистите на Антони Здравков стигнаха само до точката като гост на Черна гора (0:0). Тимът ни се нуждаеше от задължителен успех в Никшич, за да съхрани шансовете си за класиране на бараж и то при определени обстоятелства. Както е известно, победителите в деветте квалификационни групи получават директно право на участие във форума, докато четирите най-добри втори селекции играят баражи. За съжаление, път към мрежата на черногорци не бе намерен и след последния съдийски сигнал българите се простиха с надеждите си за нещо повече от почетно класиране в групата. В момента България заема четвъртото място с актив от 9 точки. Трети е Казахстан с една повече, а вторият Словения има 14. Далеч напред е съставът на Франция, който е с пълен актив от 27 точки. В оставащите два мача до края България гостува на Словения на 12 октомври и на Люксембург на 16 октомври.", "date": "2018.09.12", "title": "Младежите се сбогуваха с Евро 2019 "}
{"url": "https://www.monitor.bg:443/bg/a/view/kralev-nov-nacionalen-stadion-do-2-godini-144099", "text": "Спортният министър Красен Кралев потвърди думите на премиера Бойко Борисов, че България може да се сдобие с нов футболен стадион за 100 милиона лева. Кралев гостува в сутрешния блок на „Нова телевизия“, където разкри, че подобно съоръжение може да се построи за 2 години „Помогнахме за изграждането на тревна настилка, на трибуни, на осветление, заяви ресорният министър. - Ред е и на националния отбор по футбол. Когато има добро представяне, съвсем естествено е да ги стимулираме и да ги подпомогнем. Те сами направиха много. БФС изгради със средства от УЕФА страхотна база, в която националите могат да се подготвят. Хубаво е за българските зрители да има един нов национален стадион, който да отговаря на международните стандарти. Това е възможно, след като премиерът пое ангажимент. Може много бързо да бъде построен със стегната организация. От отпускането на средствата в рамките на максимум две години може да бъде факт този стадион. Все пак имаше едно условие – националният отбор да продължи с доброто си представяне и да бъде постоянен. Тогава тази стъпка ще бъде направена\", допълни Кралев.", "date": "2018.09.12", "title": "Кралев: Нов национален стадион – до 2 години"}
{"url": "https://www.monitor.bg:443/bg/a/view/dacho-na-sofka-premetna-chicho-si-s-300-bona-144104", "text": "Бившият мъж Софи Маринова, който е и неин доведен син, преметна чичо си с 300 бона. Дачо врътнал измамата миналото лято и се покрил в чужбина. Ужиленият Данаил Игнатов Петров от врачанското село Алтимир е брат на бащата на Дачо Петър. 52-годишният мъж пострадал тежко при катастрофа в Италия преди седем години, разказа негов братовчед от селото. При инцидента бил счупен гръбначния му стълб, но лекарите на ботуша го спасили. Въпреки това той останал инвалид и сега се движи трудно с две патерици. За страданията му от злополуката той получил впечатляващото обезщетение от 500 000 евро от застрахователите в Италия, което му гарантирало безпроблемно финансово бъдеще. Като се прибрал в България с част от парите Данаил си купил лъскав „Мерцедес”. Но шофьорската му книжка изтекла и трябвало да се подмени. Тогава племенникът Дачо състрадателно му предложил услугите си, за да не се разкарва болният му чичо до Враца. Донесъл му някаква празна бланка, на която го накарал да се разпише и му взел личната карта. „Дачо върна картата след по-малко от половин час”, спомня си братовчедът, който бил свидетел на процедурата по „услугата”. Не след дълго обаче инвалидът разбрал, че банковата му сметка, в която имало 300 000 лева, е празна. Междувременно от дома му изчезнало един килограм злато, а полицията не успяла да разкрие крадеца. Почти година измаменият Данаил се опитва да разбере по какъв начин са източени парите му. Научил, че подписа и личната му карта са използвани за теглене на банков кредит от 300 бона, който не е обслужван. Затова частният съдебен изпълнител от Враца Валери Йотов му връчил запорно съобщение и изтеглил от сметката 200 000 лева. Почувствал се в безизходица, инвалидът се обадил за съдействие и на „Господари на ефира”, от където нищят измамната схема. Репортер на предаването огласи в ефир, че Йотов е сложил ръка на тлъстата сума преди да изтече законния 14 дневен срок. Въпреки чистото си съдебно минало, бившият любим на Софка не за първи път се сблъсква със закона. През 2013 година италианските власти поискаха екстрадацията му по обвинение, че през 2010 година е търгувал с дрога и е участвал в банда, която пласира наркотици. По време на делото му за екстрадация във Врачанския окръжен съд Дачо каза, че е невинен и е бил натопен. Той призна, че в този период наистина е бил в Италия, но заради чичо си, когото съдели за катастрофа. Тогава е пил кафе и е разговарял по телефона с братовчедка си Любка, която от години е в Италия. Тя пък била сред арестуваните дилъри на дрога, срещу които се водело наказателно производство. Малко преди тези неприятности Дачо вдигна тежка ромска сватба с 350 души в тузарския комплекс \"Чайка\" при прохода Вратцата. Той се ожени за доведената си сестра Галя, а чичо му Данаил, когото предметна с 300 бона, дойде на тържеството с патерици, подкрепян от баща му. (на снимката вляво) Сега Дачо гузно се крие някъде и още не е ясно дали ще бъде подведен под съдебна отговорност за измамата.  ", "date": "2018.09.12", "title": "Дачо на Софка преметна чичо си с 300 бона"}
{"url": "https://www.monitor.bg:443/bg/a/view/borisov-otiva-v-nu-jork-shte-vodi-delegacijata-ni-za-oon-144114", "text": "Министър-председателят Бойко Борисов ще ръководи българската делегация в 73-ата сесия на Общото събрание на Организацията на обединените нации (ООН), съобщиха от пресцентъра на кабинета.  Тази година основна тема на Общия дебат ще бъде „ООН за всички хора: глобално лидерство и споделени отговорности за мирни, равнопоставени и устойчиви общества“. Участието на българската делегация през целия период на сесията ще даде възможност да бъдат представени позициите и вижданията на страната ни по широк спектър от въпроси.", "date": "2018.09.12", "title": "Борисов отива в Ню Йорк, ще води делегацията ни за ООН "}
{"url": "https://www.monitor.bg:443/bg/a/view/puskat-tramvaite-po-grafa-ot-noemvri-144103", "text": "Трамвайното движение по ул. „Граф Игнатиев“ ще бъде пуснато в началото на ноември. Това съобщи зам.-кметът на София Евгени Крусев по време на транспортна комисия към Столичния общински съвет. Той информира общинарите за завършените и текущите ремонти в столицата. Основният ремонт на „Графа“ започна в началото на май. Улицата изцяло се реновира, подменя се ВиК инсталацията, релсите и се обновяват площадите „Славейков“ и „Гарибалди“. С нов облик ще се сдобие и градината пред църквата \"Свети Седмочисленици\", както и част от улиците \"Солунска\", \"Шишман\" и Шести септември\". Ежедневният книжен пазар на „Славейков“ ще бъде с нови павилиони. Пазарът за зеленчуци пред църквата \"Свети Седмочисленици\" пък ще бъде закрит. Крусев съобщи, че от летните ремонти вече са приключили реконструкциите на „България“ и „Христофор Колумб“. До неделя ще бъде отпушено движението и по булевардите „Васил Левски“, „Арсеналски“ и Източната тангента. След първия учебен ден в ремонт ще останат реконструциите на бул. „Пенчо Славейков“ и ул. „Графа“.", "date": "2018.09.12", "title": "Пускат трамваите по „Графа“ от ноември"}
{"url": "https://www.monitor.bg:443/bg/a/view/evroparlamentyt-podkrepi-doklad-prizovavasht-ungarija-da-byde-lishena-ot-pravo-na-glas-v-es-144102", "text": "Европейският парламент одобри днес доклад, в който се отчита постоянна заплаха за върховенството на закона в Унгария. За доклада гласуваха 448 евродепутати, 197 бяха против, а 48 се въздържаха. Подобен доклад ЕП изготвя за първи път. Документът е стъпка към задействането на чл. 7 от договора за ЕС срещу Будапеща. Ако в Съвета на ЕС 4/5 от министрите споделят опасенията на мнозинството евродепутати, може да се установи, че в Унгария върховенството на правото е под постоянна заплаха. Тогава Съветът може да издаде препоръки. ЕК или една трета от държавите в ЕС може да предложат на Европейския съвет с единодушие да отчете тази заплаха. Тогава с квалифицирано мнозинство (55 на сто от държавите в ЕС, представляващи 65 на сто от населението в Общността) може да бъде отнето правото на глас на Будапеща, но същевременно Унгария ще бъде длъжна да спазва правото на ЕС (в чието обсъждане и приемане не участва). Премахването на тези ограничения също се извършва с квалифицирано мнозинство. В приетия днес доклад пише, че Унгария създава опасност за нарушаване на европейските ценности и това оказва въздействие върху другите страни в ЕС и върху доверието помежду им. Изброени са 12 области, с които Будапеща е предизвикала тревога - конституционната и избирателната система; независимостта на институциите и правата на съдиите; корупцията и конфликтите на интереси; правото на неприкосновеност на личния живот и защитата на данни; свободата на изразяване; академичната свобода; свободата на вероизповедание; свободата на сдружаване; правото на еднакво отношение; правата на хората от малцинства; основните права на мигрантите; икономическите и социалните права.", "date": "2018.09.12", "title": "Европарламентът подкрепи доклад, призоваващ Унгария да бъде лишена от право на глас в ЕС"}
{"url": "https://www.monitor.bg:443/bg/a/view/pravitelstvoto-predlaga-promeni-vyv-valutnija-zakon-144106", "text": "Правителството предлага промени във валутния закон. С тях министерството на икономиката ще поеме регистрационния режим и контрола за лицата, които осъществяват дейност по добиване, преработване и сделки с благородни метали и скъпоценни камъни и изделия с и от тях по занятие, съобщи пресцентърът на МС. Прехвърлянето на регулаторните функции към министерството на икономиката ще допринесе за адекватното регулиране на икономическите отношения в сектора, в съответствие със съвременните тенденции в търговията с благородни метали и скъпоценни камъни, пише в съобщението. Поради излизането на България от списъка на органите на Европейския съюз за целите на Схемата за сертифициране в рамките на Кимбърлийския процес за международна търговия с необработени диаманти, е предвидена промяна във Валутния закон с цел отпадане на разпоредбите, отнасящи се до издаване на потвърждение за внос и сертификати за износ по тази Схема, допълват от МС.", "date": "2018.09.12", "title": "Правителството предлага промени във валутния закон"}
{"url": "https://www.monitor.bg:443/bg/a/view/iztocheni-sa-pyrvite-10-kubika-mazut-ot-potynalija-korab-mopang-144108", "text": "Вчера са източени първите 10 кубика нефтоводна смес от кораба „Мопанг“. Това стана възможно след като в последните дни бяха извършени необходимите подготвителни дейности за осъществяването на подводната операция по извличане на нефтопродукти от потъналия през 1921 г. плавателен съд, съобщиха от транспортното министерство. В рамките на действията до момента бяха монтирани котви, осигуряващи точното позициониране на специализиран водолазен кораб, както и 4 броя шесттонни бетонови котви за закрепване на боновите заграждения около „Мопанг“. Също така, бяха извършени множество водолазни спускания с цел, маркиране на носа и кърмата на кораба, картиране на корпуса, вземане на проби от нефтения продукт, направа на отвори по корпуса и подводен монтаж на шлангови линии. Поради влошаване на метеорологичните условия, днес и утре няма да се провеждат водолазни операции, допълват още МТИТС.", "date": "2018.09.12", "title": "Източени са първите 10 кубика мазут от потъналия кораб \"Мопанг\" (ВИДЕО)"}
{"url": "https://www.monitor.bg:443/bg/a/view/ep-glasuva-reformata-za-avtorski-prava-144107", "text": "Европейските депутати гласуваха днес в подкрепа на много деликатната реформа на авторското право, превърнала се в поле на небивала битка между творци и медийни издатели от една страна и интернет гигантите от друга, предаде Франс прес. На сесията в Страсбург евродепутатите одобриха нова версия на текст, който те отхвърлиха на 5 юли. Той създава ново \"сродно право\" за издателите на печатни издания. Този вот проправя пътя към преговори за договаряне на окончателен текст със Съвета на ЕС, представляващ 28-те страни членки, които вече постигнаха компромис по въпроса на 25 май, както и с Европейската комисия.", "date": "2018.09.12", "title": "ЕП гласува реформата за авторски права"}
{"url": "https://www.monitor.bg:443/bg/a/view/bojinov-podpisa-s-botev-sravni-vraca-s-nu-jork-144105", "text": "Валери Божинов подписа с 15-и клуб в кариерата си. Бившият национал стана играч на „Ботев“ (Враца), като ще носи екипа на тима до края на есенния дял на шампионата в Първа лига. Огромна роля за трансфера изигра фактът, че треньор на врачанския клуб е доведеният му баща Сашо Ангелов. Дебютът на Божинов ще бъде срещу „Витоша“ (Бистрица). Хубаво е, че благодарение и на кмета осъществихме трансфера, коментира Ангелов. - Оттук нататък Господ да е с нас и да вървим нагоре. Надявам се, че чрез „Ботев“ Божинов ще успее да си уреди трансфер в чужбина. Независимо, че с Валери имаме родствена връзка, заявявам, че няма треньор, който да не иска да има такъв футболист в отбора си!“, заяви още треньорът на „Ботев“. Самият Божинов пък заяви, че трансферът в „Ботев“ е крачка назад в кариерата му и си пожела да помогне на отбора с голове. Той дори сравни Враца с Ню Йорк, с което предизвика множество усмивки сред журналистите. „Дойде време да му се отплатя на Сашо за това, което направи за мен в миналото, коментира Божинов. - Не мисля, че е крачка назад. Нито е нещо срамно, нито е нещо притеснително. Съдбата си знае работата. Тук е като в Ню Йорк в сравнение с града, в който живях в Китай. Тук има хубава природа и трябва да я пазим и да сме единни. Съединението прави силата. Тук съм, за да работя, а не заради друго. Трябва да оставим сърце и душа за този отбор и феновете. Ще живея във Враца, аз проблеми нямам с това\", коментира Божинов. Той призна, че на 32 години не мисли още за край на кариерата и заяви, че не е бил щастлив в последния си отбор „Риека“ и затова е напуснал. Трансферът на Божинов в „Ботев“ получи и международен отзвук. Английският гигант „Би Би Си“ припомни, че преди 10 години той е играл в „Манчестър Сити“. „Някой помни ли Божинов? Преди години той бележеше голове за „Ювентус“ и „Сити“, а сега ще играе във Враца – град с население от 10 000 души“, написа „Би Би Си“.", "date": "2018.09.12", "title": "Валери Божинов подписа с „Ботев“, сравни Враца с Ню Йорк"}
{"url": "https://www.monitor.bg:443/bg/a/view/a1-startira-predvaritelni-porychki-na-xperia-xz3-ot-sony-144101", "text": "А1 стартира предварителни поръчки на новия флагман Xperia XZ3 от Sony, като всички, които заявят модела на a1.bg до 5 октомври, ще получат безплатен код за сваляне на дигитално копие на играта Call of Duty: Black Ops 4 за PlayStation® 4. Смартфонът се предлага на цена от 41,99 лева на месец или 939,99 лева в брой с абонаментен план A1 One Unlimited 5XL. Xperia XZ3 идва с 6.0-инчов QHD+ HDR OLED дисплей, който се отличава с перфектни контраст, цветове и чистота на изображенията. Моделът е много подходящ за забавление със своята разделителната способност от 1440 x 2880 пиксела и най-мощните досега предни високоговорители в Sony смартфон, които разполагат със съраунд S-Force за още по-голяма чистота на звука. Xperia XZ3 се отличава с елегантен, издръжлив и интуитивен дизайн, като предоставя бърз достъп до всички функции за забавление и до най-често използваните от потребителите приложения, посредством интелигентния страничен сензор на устройството. Моделът разполага с 19-мегапикселова камера Motion Eye™ с функция „интелигентно стартиране, която моментално активира камерата, когато смартфонът бъде обърнат в пейзажен режим и автоматично задава настройките за снимане. Камерата разпознава обекта, който ще бъде заснет, и реагира мигновено, за да предостави професионално изглеждащи изображения дори при заснемане на кадри във въздуха. Предната камера е 13-мегапикселова и обещава изчистени селфита даже при слаба светлина. Тя разполага със светкавица и с ефекта „боке”, който разфокусира фона, извеждайки на преден план лицето в кадър. Скоростта и производителността на Sony Xperia XZ3 се осигуряват от мобилната платформа Qualcomm® Snapdragon™ 845, която се справя с лекота с всички приложения, филми и игри. Оперативната памет на модела е 4 GB, а вградената – 64 GB, като тя може да достигне 512 GB с помощта на слота за microSDXC карта.", "date": "2018.09.12", "title": "А1 стартира предварителни поръчки на Xperia XZ3 от Sony"}
{"url": "https://www.monitor.bg:443/bg/a/view/sviha-aparatura-ot-shokovata-zala-v-kozloduj-144100", "text": "Шоковата зала в Спешния център на Козлодуй е обрана посред бял ден във вторник, съобщиха от областната дирекция на МВР във Враца.  Сигнал за наглата кражба е подаден от служителка на филиала към 17 часа. Тя разкрила, че е откраднат апаратът за електрокардиограма. За последно той е ползван в 11,50 часа, а за липсата му се разбрало в 16 часа. Според служителката от Спешния център, апаратът, от който има нужда всеки ден, струва около 3000 лева. По случая в козлодуйското полицейско управление е образувано досъдебно производство.", "date": "2018.09.12", "title": "Свиха апаратура от шоковата зала в Козлодуй"}
{"url": "https://www.monitor.bg:443/bg/a/view/leni-kravic-se-zavryshta-s-goljam-koncert-na-4-maj-144090", "text": "11 години по-късно и с 4 „Грамита“ в джоба Лени Кравиц се завръща в България, за да разгърне потенциала на новия си албум Raise Vibration в столичната зала „Арена Армеец“ на 4 май 2019 г. Датата в София е една от първите за Европа. Преди нас, рок идолът ще излезе само пред словенска публика. А билетите влизат в продажба на 19 септември и ще са на цени между 60 и 140 лв. Звучи уплашено, безпътно и напълно нетипично за един от големите музиканти в последните десетилетия – Лени Кравиц. Но да, това са негови думи пред списание Rolling Stone, с които започва разказа си за новия албум Raise Vibration. Явно обаче този страх бележи само началото на музикалното му пътешествие, което завърши на 7 септември на рафтовете на музикалните магазини. След като приключва световното си турне преди три години, той се озова на място, където никога не е бил – ужасяващата земя на несигурността. „Наистина не бях сигурен на къде отивам музикално. Беше някакво страшно място, на което се озовах. Не знаех кога ще дойде вдъхновението”, признава Кравиц. Хората около него се опитват да му дадат летящ старт със съвети да направи колаборации с хитови продуценти, които да му кажат как да си напише музиката. „Но аз никога не съм работил така – да следвам модата или да правя това, което хората мислят, че трябва да направя. Винаги съм писал музика, която идва от самия мен по естествен начин“, спомня си музикант за мъчителните месеци на творческо безсилие. Единственото, което му оставало било да се прибере у дома на Бахамите и да се откъсне от музиката, за да претегли какво му се случва. Една нощ неочаквано се събудил в 4 сутринта с песен в главата. Надигнал се от леглото и отишъл директно в студиото, в което до този момент не смеел да стъпи. В онази нощ записал първото парче от албума – Low. Композицията се развива в смуут фънк или това, което Кравиц нарича „Школата на Куинси Дожунс“. Всъщност може би най-силната песен в тавата, която има вкус на класическия Лени Кравиц с откровено сексуалния си текст и чувствени провлачвания в пеенето, и просвирвания в беквокалите в стил “най-доброто от Джъстин Тимбърлейк”. В продължение на няколко нощи вдъхновението го будело и той тичал или към студиото или записвал на телефона си с тананикане поредната нова песен, за да не я забрави. Благодарение на тези среднощни упражнение основите на 11-ия студиен албум на Кравиц са налята. „Изведнъж осъзнах, че това е, което чаках. Изсънувах този албум“, признава авторът на „American Woman“. Както обикновено и в „Raise Vibration” като получава помощ само от дългогодишния си партньор по китара Крейг Рос. Дали защото го е сънувал, дали защото трудно е извикал вдъхновението си, критиците определят този албум като един от най-еклектичните му проекти. В тавата се прескачат парчета за тежката болка от загубата на майка му – актрисата Рокси Рокер, политически обвързани композиции и песни против расизма и омразата. Във вдъхновеното от Джони Кеш и наречено на него парче, музикантът създава това, което после нарича „психиделичният фънк среща кънтрито“. Бекграунд на песента е смъртта на майка му, която умира от рак на гърдата. Докато той е в офиса на продуцента Рик Рубин преди години и чака да бъде направена поредната й терапия, получава телефонно обаждане, че е починала. По това време там е и Джони Кеш със жена си Джун. Щом видели какво става веднага отишли и прегърнали Кравиц и се държали „сякаш съм от семейството“, а в действителност не били близки приятели. Това оставило дълбок белег в душата на артиста и провокирало думите в текста на песента: „просто ме хвани като Джони Кеш, когато изгубих майка си/ прошепни в ухото ми, точно като Джун Картър“. „Когато писах текста не разбирах какво пиша, но като го завърших си казах: „А, за това ли става дума“. Всичко се изясни”, разказва Лени. Заглавната песен „Rise Vibration“ пък е интересно музикантско хрумване, което слага под светлината на прожекторите простотата в музиканта – И нищо друго. Едва след първия куплет и припев се включва такт от ударната секция, който бързо занемява, за да даде път след втория куплет на ритъм от втора китара. Кратки включвания като импулси, която подчертават още по-силно простотата. Едва на финала Кравиц събира всички инструменти само за да завърши с бахамски ритми от традиционни ударни инструменти и племенни напеви. В „Here to Love” си служи със същия опростен похват, като използва само пиано и струнна секция, което, да си признаем, допринася допълнително силният текст да изпъкне: пее с типичните си хипи разбирания Кравиц. „It's Enough” е парчето, с което артистът иска да изкрещи на света несправедливите политики на корпорациите, политическата корупция и расизма. Може би комбинацията от тази теми налагат нестандартната продължителност, немислима за радио ефир, от 8 минути. Точно в тази композиция той си позволява да използва и повече електроника при смесването. Излизането на „Rise Vibration“ е съпроводено от кратко турне в Щатите в края на септември и октомври, което ще се трансформира в световна обиколка през 2019, за която има обявени вече две дати в Германия – в Майнхайм на 22 май и в хановер – на 24-ти.", "date": "2018.09.12", "title": "Лени Кравиц ще изпее сънищата си в София"}
{"url": "https://www.monitor.bg:443/bg/a/view/lubo-ganev-ochakvam-strahotno-svetovno-pyrvenstvo-144092", "text": "„Очаквам едно страхотно световно първенство по волейбол. Сигурен съм, че нашият отбор ще направи страхотни мачове. Каква по-голяма мотивация от това да играе пред собствена публика“. Това коментира днес в родния си град Русе волейболната легенда Любо Ганев при представянето на книгата си „Светът отвисоко“ в „Арена Монбат“, където в следващите седем дни ще се играят сблъсъците от група „Б“ на Световното първенство по волейбол за мъже. По думите му големият смисъл на домакинството ни на значимото спортно събитие е не само да се докарат у нас най-добрите отбори в света, а и децата да се запалят по този спорт, да гледат и коментират спортистите, да станат от компютрите и да отидат в залите. Любо Ганев каза още, че е възможно Русе да е град домакин и на Европейското първенство по волейбол за жени през 2021 г. Засега били водени само разговори с президента на Европейската конфедерация по волейбол Александър Боричич България да е една от държавите домакини на това първенство, но все още не са подписани договори. Ако това се случи, Русе ще е един от фаворитите, не само защото градът се представя сега по този блестящ начин, а и защото момичетата от националния ни отбор са очаровани от русенската публика и искат да играят тук, допълни Любо Ганев. Той похвали за пореден път общината в Русе за голямата й ангажираност към събитието, за прекрасната организация и оказана помощ. На представянето на книгата присъства и майката на големия спортист – Елена, която бе силно развълнувана. Тя разказа за детските щуротии на „нейното малко голямо момче“, за буйния му нрав през ученическите години. „За мен той е най-големият подарък, който съдбата ми поднесе. Любо, обичам те!“, разплака се майката. Световното първенство по волейбол за мъже ще бъде открито официално днес в 19,00 часа в „Арена Монбат“. Първата среща започна в 14,00 часа между отборите на Франция и Китай. Русе е домакин на сблъсъците от група „Б“, в която са отборите на Бразилия, Канада, Франция, Египет, Китай и Холандия.", "date": "2018.09.12", "title": "Любо Ганев: Очаквам страхотно световно първенство"}
{"url": "https://www.monitor.bg:443/bg/a/view/loris-se-prizna-za-vinoven-globjavat-go-50-000-paunda-144088", "text": "Световният шампион Юго Лорис днес се призна за виновен по обвинението, че е шофирал в нетрезво състояние. 31-годишният французин бе арестуван в ранните часове на 24 август, след като е бил спрян от патрул и е бил проверен с дрегер, който е отчел алкохолно съдържение, надвишаващо повече от два пъти позволената норма. Съдът постанови книжката на Лорис да бъде отнета за 20 месеца, като освен това вратарят на „Тотнъм“ ще трябва да плати и глоба в размер на 50 000 паунда, което е с 15 000 паунда по-малко от цената на неговото Porsche. Лорис, който бе глобен от своя клуб заради провинението, не бе в състава на Франция за мачовете срещу Германия и Холандия от Лигата на нациите.  ", "date": "2018.09.12", "title": "Лорис се призна за виновен, глобяват го 50 000 паунда"}
{"url": "https://www.monitor.bg:443/bg/a/view/ek-spira-smjanata-na-vremeto-ot-proletta-na-2019-g-144089", "text": "Европейската комисия предложи прекратяване сезонната промяна на часовото време. Ние всички казваме по време на страстни речи, че искаме да бъдем големи на големите неща и малки на малките неща. Но няма аплодисменти, когато законодателството на ЕС диктува, че европейците трябва да променят часовника два пъти на година. Комисията предлага това да се промени. Промяната на часовото време трябва да спре. Страните членки сами трябва да решат дали техните граждани ще живеят с лятно или зимно часово време, обяви председателят на Европейската комисия Жан-Клод Юнкер в ежегодната реч за състоянието на съюза пред Европейския парламент. Очаквам Европейския парламент и Съвета да споделят това виждане и да намерят решения, които ще работят за нашия вътрешен пазар. Нямаме време, добави той. Днес Комисията предложи прекратяване на сезонната промяна на часовото време в Европа през 2019 г. Страните членки имат свободата да решат сами дали искат да останат само на зимно или лятно часово време. Законодателното предложение ще гарантира, че всички промени по координиран начин между страните членки ще предпазят функционирането на вътрешния пазар. Предложението включва: Прекратяване на сезонната промяна на часовото време в ЕС; Установяване на ясен и кратък график за прилагане на промените; Насърчаване на консултации на национално и европейско ниво, за да се осигури координиран подход между страните членки. Брюксел отбелязва, че днешното предложение е още един пример, че Комисията на Юнкер е голяма при големите неща, позволявайки на страните членки да вземат най-доброто решение за тях. Предложението на ЕК сега ще влезе в ЕП и Съвета. За плавен преход всяка страна членка ще уведоми до април 2019 г. дали възнамерява да прилага за постоянно лятното или зимното часово време. Последната задължителна промяна на лятното часово време ще стане на 31 март 2019 г. (неделя). След това страните членки, които желаят да останат на зимно часово време, ще могат да направят последна промяна на 27 октомври 2019 г. (неделя). След тези дати се прекратява промяната на часовото време. Европейският парламент и Съветът трябва да решат за предложението на ЕК до март 2019 г. Европейските държави въведоха лятното часово време през миналия век, за да спестяват енергия, особено по време на война или по време на петролната криза през 70-те г. на XX век. Предложението на ЕК е след искане на Европейския парламент да направи оценка по казуса. Комисията проведе обществена консултация през това лято, в която участваха 4,6 милиона европейци. 84% от анкетираните подкрепят прекратяване промяната на часовото време.", "date": "2018.09.12", "title": "ЕК спира смяната на времето от пролетта на 2019 г."}
{"url": "https://www.monitor.bg:443/bg/a/view/evropejskata-komisija-shte-se-pazi-ot-vynshno-vlijanie-144091", "text": "Европейската комисия представи днес предложенията си за защита на изборите в ЕС от външно влияние. Предвижда се въвеждане на възможности за пресичане на влиянието на чужди държави или частни интереси. Мерките включват по-голяма прозрачност на онлайн политическата реклама и възможност за налагане на наказания за незаконно използване на лични данни, за да се повлияе умишлено върху резултата от изборите. Някои неотдавнашни случаи показаха опасностите, които крие насочването на масови онлайн кампании за дезинформация към гражданите за дискредитиране на избори, отбелязва ЕК. Предполага се, че лични данни са били използвани незаконно. Нападенията срещу изборна инфраструктура и информационните системи на кампанията са хибридни заплахи, които налагат предприемането на действия, заключава комисията. ЕК предлага държавите в ЕС да създадат национални мрежи за изборно сътрудничество, състоящи се от съответните власти (избирателни комисии и служби в областта на киберсигурността, защитата на данни и правоприлагането), и да определят звено за европейско сътрудничество. Това ще даде възможност за бързо откриване на възможните заплахи, обмен на данни и съгласувани действия. Комисията препоръчва по-голяма прозрачност на онлайн политическата реклама и определянето на целева аудитория. Европейските и националните партии, фондации и организатори на кампании, трябва да предоставят данни за своите разходи за онлайн рекламни кампании, като посочат коя партия или политическа група за подкрепа стои зад онлайн политическата реклама. Те трябва да оповестяват данни за изискванията за определяне на целевата аудитория, използвани за разпространяване на информация сред гражданите. Когато тези принципи не се спазват, държавите трябва да налагат наказания на национално равнище. Националните власти, политическите партии и медиите също трябва да вземат мерки за защита на своите мрежи и информационни системи от заплахи за киберсигурността на основата на насоките, разработени от националните власти в групата за сътрудничество в областта на мрежовата и информационна сигурност, заедно с агенцията на ЕС за киберсигурност и ЕК, предлага комисията. Отбелязва се, че с промяна на законодателството за финансиране на европейските партии и политически фондации ще стане възможно налагане на глоби за нарушаване на правилата за защита на данните с цел да се повлияе на резултата от изборите. Глобите ще възлизат на пет процента от годишния бюджет на засегнатата европейска партия или фондация. Глобите ще бъдат прилагани от Орган за европейските политически партии и европейските политически фондации. Уличените в нарушение няма да могат да кандидатстват за финансиране от бюджета на ЕС през годината, в която са били наказани. За да се следва развитието на постоянно променящите се киберзаплахи, ЕК предлага да бъде създадена мрежа от експертни центрове, които да насочват и съгласуват по-добре финансирането за сътрудничество в тази област. Нов Европейски експертен център в сферата на киберсигурността може да управлява съответната финансова подкрепа от бюджета на ЕС и да улеснява съвместните инвестиции, за да подкрепи играчите на полето на киберсигурността да осъвремени европейските системи за защита, предлага ЕК.", "date": "2018.09.12", "title": "Европейската комисия ще се пази от външно влияние "}
{"url": "https://www.monitor.bg:443/bg/a/view/ispanija-prizemi-s-6-0-hyrvatite-144095", "text": "6:0 – с този впечатляващ резултат Испания приземи летящата след второто място на световното първенство Хърватия. Мачът бе от Дивизия „А“ на Лига на нациите и се игра в град Елче. Нападателят на „Реал“ (Мадрид) Марко Асенсио бе с основна заслуга за успеха на домакините, след като вкара един гол и записа три асистенции през втората част. Останалите попадения бяха дело на Саул Нигес, Серхио Рамос, Иско, Родриго и автогол на Калинич. Сериозен отзвук пък предизвика попадението на Рамос, който след гола си се зарадва, правейки знака на великия албански орел. Защитникът искаше по този начин да подразни съперника, но явно обърка Хърватия със Сърбия. Припомняме, че на световното първенство Джердан Шакири подразни с този жест сърбите, а след това бе глобен от ФИФА. Сега се очаква санкция да има и за Рамос, но остава мистерия защо той провокира по този начин. „Серхио явно не прави разлика между Хърватия и Сърбия“, написа „Марка“. Сръбските медии пък не пропуснаха да му се присмеят, като подеха инициатива да му подарят глобус, за да подобри познанията си по география. След втората си победа начело на Испания селекционерът Луис Енрике бе изключително доволен. Той също разбуни духовете, като заяви, че гръбнакът на националния отбор е съставен от играчи на „Реал“ (Мадрид). Думите му се приеха остро в Каталуния, където Енрике бе треньор на местния гранд „Барселона“. „Трудно е да критикуваш, когато биеш с 6:0 световния вицешампион, сподели Енрике. - Основата на този тим е изградена от „Реал“ (М) и изглежда солидна. Резултатите показват, че сме на прав път и това ме прави щастлив“, заяви спецът, който преди дни изведе Испания и до успех с 1:0 на „Уембли“ срещу Англия. В лагера на Хърватия пък признаха превъзходството на съперника, но се обединиха около мнението, че резултатът не е реален. Звездата Лука Модрич дори заяви, че мачът е щял да се развие по съвсем различен начин, ако Хърватия е вкарала положенията си в началото. „На терена страдахме много. В началото пропуснахме 3 отлични възможности за гол, а след това Испания ни вкара и ние направо се разпаднахме. Започнахме да играем не като отбор, а всеки за себе си. Трябва бързо да се вдигнем, тази загуба ще ни послужи като добър урок“, коментира Модрич, който е сред основните фаворити за спечелване на „Златната топка“.", "date": "2018.09.12", "title": "Испания приземи с 6:0 хърватите"}
{"url": "https://www.monitor.bg:443/bg/a/view/djulija-robyrts-se-objasni-v-lubov-na-fen-144096", "text": "Носителката на „Оскар“ Джулия Робъртс се обясни в любов на свой почитател по време на официално събитие в рамките на международния филмов фестивал в Торонто. Причината – фенът Кени Сантана пропътувал разстоянието от Индонезия, за да има възможността да зърне любимката си отблизо. Жестът трогна звездата от „Хубава жена“ и тя покани мъжът да се качи при нея на сцената. „Знаеш ли какво? Тук няма стълби, така че аз ще дойда при теб“, оповести тя секунди преди да се озове в редиците на публиката и да дари Сантана с прегръдка. „Чакам този момент от 28 години. Мечтите се сбъдват“, изрази радостта си фенът пред Global News. „Влюбена съм в теб! Ти си страхотен човек“, изповяда се и 50-годишната Робъртс пред публика и медии в Торонто, след което помоли фотографите на терен да запечатат кадър на нея и Сантана.", "date": "2018.09.12", "title": "Джулия Робъртс се обясни в любов на фен"}
{"url": "https://www.monitor.bg:443/bg/a/view/dreme-mu-na-azis-dreme-j-na-cvetana-144079", "text": "Дали мразиш или обичаш Азис, чалгата, високата или ниската култура няма никакво значение! Важното е, че говориш за „Позна ли ме?“, не спираш пламенно да защитаваш социалните послания на Костинбродския славей или яростно „погребваш“ голямата Цветана Манева, че участва в чалга клип, както направи бившият рокаджия Денис Ризов. Целта е постигната. Продуктът се „продава“ завидно добре и е в устите на всички. Направи повече от половин милион гледания в Youtube за по-малко от три дни, а Азис ще грее всеки вторник, сряда и четвъртък в праймтайма на Нова тв като водещ на „ВИП Брадър“. Дреме му за критиците, за това, че бил чалгар, че никога няма да влезе в плейлиста на хипстърите. Той нанесе поредния си удър в прецизно изчислен момент, който да го качи в първо място в новините. А всъщност цялото словесно словоблудстване и от двата лагера е по адрес на Цветана Манева (признаваме, убийствен маркетингов ход на поп-фолк ветерана). Защо, аджеба, тази утвърдена вдъхновителка на Мелпомена „падна толкова ниско“ да снима в чалгарии? Защото от нивото на пиадестала, кариера и автобиографията, си ако щеш, може да си го позволи. Защото самата тя носи смисъл на нещо високо там, където се появи. Излизането й пред камера е оценка за проекта. Нейното „да“ значи „този продукт става“. Така беше до сега – във всяка нейна пиеса, във всеки филм, дори в сериала „Под прикритие“. Защо за проекта на Азис да не важи същото правило?", "date": "2018.09.12", "title": "Дреме му на Азис, дреме й на Цветана"}
{"url": "https://www.monitor.bg:443/bg/a/view/fortnite-otbor-preduprejdava-za-globalnoto-zatopljane-i-klimatichnite-promeni-144097", "text": "Сред 125-те милиона геймъри, които играят Fortnite има богати и прочути имена, но има и един нов отбор – отборът на учените, които използват платформата, за да говорят за промените в климата. Този необичаен начин за разпространение на екологични идеи стартира с туит през юли, когато климатологът Катрин Хейхо сравни гледаемостта на нейните видеа с тези на 11-годишния си син. Идеята е на завършилия MIT Хенри Дрейк, който привлече 20 климатолози и създаде своя отбор. Те играят два пъти седмично, на смени и говорят по теми от климатични промени до състоянието на криосферата. Но този отбор не може да се мери с най-добрия играч на Fortnite, който носи името Ninja, съобщи за „Монитор“ 9-годишният Павел Узунов.", "date": "2018.09.12", "title": "Учени пропагандират опазването на природата в играта Fortnite"}
{"url": "https://www.monitor.bg:443/bg/a/view/fakultetyt-po-nachalna-i-preduchilishtna-pedagogika-na-su-stava-fakultet-po-nauki-za-obrazovanieto-i-izkustvata-144086", "text": "Правителството прие Постановление, с което Факултетът по начална и предучилищна педагогика в структурата на Софийския университет „Св. Климент Охридски“ се преобразува във Факултет по науки за образованието и изкуствата реши правителството. Предложението е на основание положително оценен от Националната агенция за оценяване и акредитация проект за преобразуване на факултета. Мотивът е, че настоящото название на факултета не отразява професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование. Факултетът за подготовка на детски и начални учители, преименуван през 1988 г. във Факултет по начална и предучилищна педагогика, е създаден през 1983 г. в структурата на Софийския университет. В него първоначално се провежда обучение само по три специалности - „Предучилищна педагогика“, „Начална педагогика“ и „Дефектология“. През годините диапазонът на провежданото обучение се разширява, разкриват се нови специалности в отговор на динамично променящите се изисквания пред образователната система и наложените от пазара на труда условия. Структурата на факултета включва шест катедри, в които се обучават студенти по четири професионални направления - „Педагогика“, „Педагогика на обучението по...“, „Изобразително изкуство“ и „Музикално и танцово изкуство“ - в 12 бакалавърски специалности, 42 магистърски и 17 докторски програми. Предвижда се в преобразуваното звено да продължи обучението по вече откритите специалности от акредитираните професионални направления, включително и по новите професионални направления „Изобразително изкуство“ и „Музикално и танцово изкуство“, получили програмна акредитация през декември 2017 г., които заемат важно място в структурата на факултета. Преобразуването на основното звено е обусловено и от необходимостта спецификата на провежданото обучение и разнообразието на професионални квалификации, с които се дипломират възпитаниците на факултета, да бъде адекватно отразена в названието на звеното.", "date": "2018.09.12", "title": "Факултетът по начална педагогика на СУ с ново име "}
{"url": "https://www.monitor.bg:443/bg/a/view/platiha-40-000-liri-za-pyrvija-demo-zapis-na-dejvid-boui-144080", "text": "Първият демо запис на Дейвид Боуи от 1963 г. бе продаден на търг в Англия за 39 360 британски лири. Боуи бил 16-годишен вокалист на групата \"Конрадс\", когато записът бил направен. От тръжна къща \"Омега аокшънс\" със седалище в Северозападна Англия поясниха, че записът бил намерен на таван. Легендарният музикант, който умря от рак през януари 2016 г., е изпял песента \"I Never Dreamed\" заедно с първата си банда. Демото обаче било отхвърлено от звукозаписната компания \"Дека рекърдс\". Малко по-късно Боуи напуснал бандата, изтъквайки творчески разногласия, и получил признание като соло изпълнител с излизането на сингъла му \"Space Oddity\".  Рекламни рисунки от Боуи, който по онова време бил неизвестен изпълнител, снимки и документи, свързани с бандата, бяха продадени за 17 130 лири, докато постер на \"Конрадс\" от 1963 г. намери купувач за 6600 лири. На същия търг албум на групата Led Zeppelin бе продаден за 14 000 лири, а за написана на ръка композиция на Джими Хендрикс от 70-те години на миналия век бяха платени 10 800 лири.", "date": "2018.09.12", "title": "Платиха 40 000 лири за първия демо запис на Дейвид Боуи"}
{"url": "https://www.monitor.bg:443/bg/a/view/lyvica-sedna-vyrhu-lyv-za-da-mu-privleche-vnimanieto-144093", "text": "Лъвица седна върху лъв, опитвайки се да привлече вниманието му, но претърпя пълно фиаско, съобщи в. \"Дейли мейл\". В разпространения в интернет видеоклип се вижда как лъвицата първо дискретно обикаля около мъжкаря. След като не успява да го развълнува, тя ляга пред него и се потърква в мустаците му. Той пак не й обръща внимание и тя се покатерва върху него. Чарът й обаче е безсилен. Осъзнавайки, че тези методи няма да й донесат успех, лъвицата започва да се търкаля пред лъва, но той сякаш задрямва. Накрая успява да го раздвижи, но само за да се премести на по-спокойно място. Лъвицата пак тръгва след красавеца, но в крайна сметка се отказва.  Много интернет потребителки сравниха кадрите със собствения си живот. \"Сякаш виждам себе си, когато се опитвам да привлека вниманието на мъжа ми\" - написа една от тях към видеото. \"Сякаш той гледа телевизия или нещо такова\" - допълни друга. Не е известно къде е заснет видеоклипът, но животните са в заграждение върху тревна площ, заобиколена от дървета.", "date": "2018.09.12", "title": "Лъвица седна върху лъв, за да му привлече вниманието"}
{"url": "https://www.monitor.bg:443/bg/a/view/cacarov-poiska-promeni-v-nk-za-korupcionnite-prestyplenija-144081", "text": "Главният прокурор Сотир Цацаров настоя за промени в Наказателния кодекс относно корупционните престъпления от длъжности лица. Това стана ясно от думите на самия него от парламентарната трибуна. Цацаров бе в НС за разглеждането и гласуването на годишните доклади за 2016 и 2017 година за работата на прокуратурата, които бяха приети с мнозинство.  „За нас е добре известно, че такъв законопроект беше внесен и той предизвика сериозни дискусии по отношение на т.нар. корупция в частния сектор“, обясни Цацаров. По думите му законопроектът има и още една съществена част, която се отнася до промяната на Наказателния кодекс в частта за длъжностни и корупционни престъпления. „Огромна част от нормите там остават непроменени от времето на създаването на НК“, смята той. Пред депутатите Цацаров отново предложи, че има нужда от смекчаване на наказателната отговорност за хора, които съдействат по тежки престъпления. Става дума уточни Цацаров. Според него трябва да се преосмисли и промяна на подсъдността, особено когато става дума за случаи на полицейско насилие. По думите на главния прокурор може да се мисли и за увеличаване на срока за използването на СРС за организирани престъпни групи. Преди това Цацаров очерта два основни проблема при разследването, които са труднопреодолими и са причина за забавянията. Единият от тях е свързан с експертизите. По думите му има райони в България където няма съдебни медици, а междувременно Института по криминалистите е претрупан. Вторият проблем е взаимодействието с МВР и по-точно кадровото обезпечаване и обучението на разследващите полицаи.  Малко по-късно в кулоарите на НС Цацаров обясни, че Такъв е случая например  с Видин, Враца и Монтана, където всички експертизи се обслужват от един единствен съдебен медик. „Колкото и да се изисква от него оперативност, очевидно е че свръхчовешките възможности е да бъдат обслужени около 200 – 220 чакащи експертизи”, разясни Цацаров и обясни, че това е проблем, който трябва да намери държавно решение.  Наред с това втората страната на проблема бил фактът, че е трудно да бъдат намерени вещи лица.  А причината – малко са лекарите, които желаят да участват в експертиза, в която трябва да преценят лекарска грешка на свои колега.", "date": "2018.09.12", "title": "Цацаров поиска промени в НК за корупционните престъпления"}
{"url": "https://www.monitor.bg:443/bg/a/view/bashar-rahal-prashta-bijachi-sled-krisko-144082", "text": "Истински екшън с биячи и пистолети разиграха актьорите Башар Рахал и Стоян Радев, а в ролята на тяхна жертва влезе Криско. Причината – Радев се опитва да откъсне „лошото момче“ Криско от обятията на дъщеря си. Не става въпрос за реална семейна драма, а за видеото към новата песен на хитмейкъра от Габрово и Тита - „Искам да бъда с теб“. Ако заглавието ви звучи подозрително познато, то това е така, защото парчето е кавър на тоталния хит на Мишо Шамара и Антибиотика от 2001 година. Варненския рапър с позалязла слава е отстъпил правата на колегата си. Клипът е на мега добро ниво. Песента е изцяло различна, но направена така, че да звучи в клубовете в следващите 20 години. Сметнах, че тази песен може да има втори живот, ако я направят млади хора, които знаят днес как да правят нещата така, че да гърмят.“, обясни Мишо Шамара. Част от неговите вокали от оригинала се чуват на края на актуалната песен. На режисьорския стол за видеото сяда Кирил Киров-Кико, а освен Рахал и Радев, Звездата от „Привличане“ се разхожда в токчетата на майката на Тита, която също е против връзката на „младата двойка“. Сюжетът се върти около забранената любов на бедния Криско и антилопата на БГ попа, която е от заможна фамилия. Накрая рапърът дори отнася куршум в главата от ръката на Стоян Радев. Феновете отбелязват, че кавърът клони по-скоро към чалга звучене, но вече дава сериозна заявка за хит. За по-малко от денонощие, „Искам да бъда с теб“ успя да се нареди на върха по набиращи популярност песни в YouTube и събра над 500 000 гледания за 15 часа. За сравнение, парчето „Позна ли ме?“ на Азис, в което участва и Цветана Манева и разбуни духовете, постигна същи я резултат за цели три дни.", "date": "2018.09.12", "title": " Башар Рахал праща биячи след Криско "}
{"url": "https://www.monitor.bg:443/bg/a/view/vlubeni-gylybcheta-pribrali-19-bona-ot-starici-v-chirpan-i-gylybovo-144083", "text": "Влюбена двойка старозагорци, които живеели на семейни начала са задържани по обвинение в съучастничество при три ало-измами на територията на градовете Чирпан и Гълъбово. 35-годишният мъж и с 4-години по-младата му възлюбена са били закопчани в хода на три досъдебни производства за аналогични престъпления по станалата класическа схема „МВР търси съдействие от гражданите за задържане на опасни престъпници“. Сигналите са били подавани на 30 юни, 1 и 2 юли от 76-годишна жителка на Чирпан и две  жени от Гълъбово на по 73 и 74 години. Чирпанлийката „изгоряла“ с 2 300 лв, които оставила в найлонов плик под контейнер за смет на улицата, където живеела, а по-възрастната гълъбовка метнала от терасата на кооперацията си  17 110 лв.Третата потърпевша се разминала само със загубата на 510 лв. Парите били прибирани от старозагорската двойка, която след „удържане“ на 10-процентовия си „хонорар“ ги отнасяла с личния си автомобил на уговорено по телефона място на изхода на Велико Търново, където ги слагали под камък в близост до пътен знак „Стоп“. Предполага се, че „влюбените“ са причастни към още няколко  ало-измами, те са задържани първоначално за 24 часа по закона за МВР.", "date": "2018.09.12", "title": "„Влюбени гълъбчета“ прибрали 19 бона от старици в Чирпан и Гълъбово"}
{"url": "https://www.monitor.bg:443/bg/a/view/predlagat-pokupkata-na-pyrvo-jilishte-da-e-bez-dds-144087", "text": "Първата покупка жилище да бъде освободена от ДДС, както това се прави в други страни, предложиха от Националната асоциация на строителните предприемачи (НАСП). Според председателя на УС на браншовата организация Георги Шопов по подобен начин се процедира в съседна Сърбия, където данъкът там от 18% не се плаща, при покупка на жилище от млади семейства. „В Румъния и Полша също има подобни стимули“, поясни той. По думите на Красимир Шалев, член на УС на асоциацията, евентуалното падане и у нас на ДДС, няма автоматично да доведе до поевтиняване на покупката с 20%, каквато е ставката у нас. Той смята, че причината, е предприемачът е платил ДДС за земята, върху който е вдигната сградата и за строителните материали, вложени в обекта. „В Германия например няма ДДС за ново строителство“, обясни предприемачът. Подобна промяна на данъчната политика, според него, би помогнала да се намали броят на имотите с „тъмни“ прозорци, който нараства през последните години. Членовете на асоциацията смятат още, че оскъпяването на новите жилища у нас се получава и заради тромавите административни процедури и липсата на инфраструктура в зоните, които са останали свободни за застрояване в големите градове. ОТ НАСП предлагат още ЗУТ да бъде разделен на 3 отделни закона - за градоустройството, проектирането и строителството. Георги Шопов отново посочи за пример Германия с нейния строителен кодекс, където всичко е записано точно и ясно, без да се дава възможност за субективни тълкувания. Механизъм за подобряване на достъпността на жилищата предприемачите виждат в намаляване на ограниченията, а не в рестрикциите при строителството. По-бързото реализиране на проектите съкращава разходите и позволява по-ниска стойност. Положителен ефект има и реализирането на по-мащабни проекти, при които са по-високи и инвестициите в заобикалящата среда.", "date": "2018.09.12", "title": "Предлагат покупката на първо жилище да е без ДДС"}
{"url": "https://www.monitor.bg:443/bg/a/view/mon-shte-plati-obuchenieto-na-marselo-v-kejmbridj-144084", "text": "Министерството на образованието и науката ще изплати вноските за обучение на Марсело Илиев в Cambridge School of Visual & Performing Arts във Великобритания. Правителството реши чрез бюджета на Министерството на образованието и науката да бъдат изплатени 18 690 британски лири в левова равностойност за обучението на талантливия младеж. Сумата представлява три вноски от по 6 230 британски лири за трите семестъра от обучението му през академичната 2018/2019 година. За оказването на финансовата помощ от Министерството на образованието и науката за период от две академични години (2017/2018 г. и 2018/2019 г.), Марсело Илиев пое ангажимента и участва в инициативи на Министерството за насърчаване обхващането и задържането на деца и ученици в задължителна предучилищна и училищна възраст в образователната система.", "date": "2018.09.12", "title": "МОН ще плати обучението на Марсело в Кеймбридж"}
{"url": "https://www.monitor.bg:443/bg/a/view/otpusnaha-nad-2-mln-leva-za-stipendii-za-obshtinskite-uchilishta-144085", "text": "Правителството одобри допълнителни трансфери в размер на 2 482 195 лв. по бюджетите на общини за изплащане на стипендии за образователни резултати от общинските училища за настоящата година. Средствата са разпределени на база постигнатите образователни резултати на държавните зрелостни изпити по български език и литература и по математика. Условията и редът за разпределението им са определени със заповед на министъра на образованието и науката. Целта е да се даде възможност на най-добре представилите се на държавните зрелостни изпити по български език и литература и по математика 78 общински училища с осигурените средства да провеждат училищните си политики за повишаване качеството на образованието. Средства са предвидени по бюджета на Министерството на образованието и науката за 2018 г.", "date": "2018.09.12", "title": "Отпуснаха над 2 млн. лв. за стипендии за общинските училища"}
{"url": "https://www.monitor.bg:443/bg/a/view/knsb-iska-sreshta-s-premiera-zaradi-budjetnite-zaplati-144077", "text": "КНСБ иска среща с премиера заради увеличението на бюджетните заплати. Това заяви пред БНР президентът на синдиката Пламен Димитров. По думите му допълнителният ресурс за възнаграждения можел да бъде по-голям още от тази година, предвид макрорамката и очакваното изпълнение на разходите. „Увеличението с 10% средно на бюджетните заплати ще струва на хазната около 800- 900 млн. лв. Тези средства обаче са извън увеличението, договорено за средното образование. Ако това е така, всъщност говорим за допълнителен ресурс от около 1 млрд. лв. догодина в бюджетните системи, най-вече в образованието. За останалите системи – много е важно как, колко и на кого ще се отпускат средства, защото средно 10% увеличение не значи 10% на калпак“ добави още той. Синдикатът не бил съгласен да се разпределят пари на калпак за всички. Според тях трябвало да има приоритети и те да бъдат заложени и договорени, както и публично оповестени – в кои агенции и бюджетни системи се налагат увеличения. Президентът на КНСБ посочи още, че през последните 3 години частният сектор устойчиво вдига заплатите, като в някои сектори увеличението достига 20-25%.", "date": "2018.09.12", "title": "КНСБ иска среща с премиера заради бюджетните заплати"}
{"url": "https://www.monitor.bg:443/bg/a/view/zvezdnoto-nebe-nad-hong-kong-kacna-v-kmetski-kabinet-144069", "text": "Плакет, на който е изобразено звездното небе над Стара Загора на 12 септември   украси кабинета на старозагорския градоначалник Живко Тодоров след срещата му с  част от медалистите на традиционната международна математическа олимпиада в азиатски мегаполис Хонг Конг, където българският тим грабна 12 златни, 9 сребърни и един бронзов приз. Родните малки математици, водени от преподавателя по математика Любомир Любенов за по-малко от 2 часа успяха да намерят правилните решения за 30 задачи от областите логическо мислене, алгебра, теория на числата, геометрия и комбинаторика. Във финалното състезание са участвали 637 математици от 15 страни по света.Родният трибагреник носеха 22 малчугани от София, Пловдив, Стара Загора, Сливен, Казанлък и Русе. Победителите получиха правото да участват в  шампионския турнир на 29 декември 2018 г., който ще се проведе в индонезийската столица  Джакарта. Покана има и за световното отборно по математика в китайската столица Пекин, но там изискванията са поне за нас - непосилни : шестимата участници трябва да бъдат ученици о един и същи клас на едно училище, призна Любенов. „Всеки китаец е потенциален световен шампион по математика в момента, Азия е своеобразната Мека за математиката от доста години, а в отбора на САЩ от шестима състезатели пет са китайчета и един е от България…“, уточни Любомир Любенов. По думите му за създаването на златни медалисти в областта на точната наука са потребни поне три задължителни условия:талант, труд  и подходяща среда.", "date": "2018.09.12", "title": "Звездното  небе над Стара Загора „кацна“ в кметски кабинет"}
{"url": "https://www.monitor.bg:443/bg/a/view/cacarov-v-petyk-naznachavame-ekspertizite-za-asfalta-kraj-svoge-144076", "text": "В петък ще бъдат назначени експертизите за качеството на асфалта и мантинелата за катастрофата край Своге. Това стана ясно от думите на главния прокурор Сотир Цацаров в кулоарите на парламента. По думите му двете експертизи са дали мантинелите отговарят на стандартите, а за асфалтовите проби ще се преценява дали отговарят на т.нар. рецепта и наличието на варовикови смеси, които повишават нивото на полируемост на пътя. Фактът, че ще бъдат назначени точно в петък пък се дължало на това, че трябвало да се осигурят абсолютно безпристрастни експерти и място за изследване. Най-вероятно асфалтът ще бъде изследван в австрийска лаборатория, а изследването на мантинелите ще бъде възложено към Института по металознание към БАН.  В момента пък неговият заместник Борис Сарафов осъществявал среща с експертите. Той обясни, че разследването продължава и  то по всички основни версии за тежката катастрофа край Своге.  На въпрос дали собственикът на „Трейс” Николай Михайлов е бил разпитан , Цацаров отговори – „Няма начин собственика на „Трейс” да не бъде призован и да не даде показания. В момента обаче не мога да ви потвърдя дали вече е разпитан, но неговият разпит е предвиден”. Цацаров не коментира министерските оставки заради катастрофата, но призова да не се правят политически спекулации от трагедията. Той беше категоричен, че прокуратурата не се влияе от политиката и оставките в изпълнителната власт. \"Съдебната власт няма отношение към това. Притеснява ме използването на случая за цели, които са встрани - със скръбта на хората не е редно да се спекулира\", каза Цацаров. Той заяви, че се работи с пълна интензивност по всички три основни версии - шофьор, превозвач и състояние на пътя.  Не сме пренебрегнали нито една от тях, каза той и разясни, че повдигането на обвинение срещу водача  не означава, че другите са пренебрегнати, а просто изискват повече време.  „Но да се обявява отговорно политически, че виновникът е ясен и това е само шофьорът, и с това да се обвързват начина на преценка на министерски оставки, може би е политически целесъобразно, но някак си не е редно”, каза той.  „Изтървана бе една фраза: Убихте 17 човека. Много е лесно да се раздават в тази зала присъди. Ето какво мисля по отношение на нея и ще цитирам един политик: Не се прави рейтинг върху трупове! защото е грозно. А ние ще си свършим работата\", каза още Цацаров, визирайки изказванията на лидера на БСП Корнелия Нинова преди около седмица. Наред с това Цацаров коментира и слуховете, че ще бъде номиниран за член на Конституционния съд. Той даде да се разбере, че няма намерение да си прекъсва мандата, при положение, че му остават не три-четири месеца, а цяла година и три месеца до края на мандата. моето семейство, моите приятели, кариреата ми, това е важно за мен. Да си мислиш, че живота ти е мандата, значи нещо трябва да си сбъркан. Имам живот и след мандата\", заяви Цацаров. Главният прокурор коментира и номинацията на Младен Маринов за вътрешен министър. Той е човек, с който работим много добре, много добре познава и разбира професионалните проблеми в полицията и му имам доверие. Единственото ми притеснение, че ще е залят и с политически проблеми., каза той. Според Цацаров той прекрасно познава проблемите в системата, а „отлична му основа” ще помогне.", "date": "2018.09.12", "title": "Цацаров: В петък назначаваме експертизите за асфалта край Своге"}
{"url": "https://www.monitor.bg:443/bg/a/view/ot-2019g-433-dushi-raboteshti-v-budjetnata-sfera-s-10-po-visoki-zaplati-144071", "text": "Министърът на финансите Владислав Горанов потвърди, че правителството обмисля през 2019г. 10% увеличение на заплатите в бюджетната сфера. Ръстът на възнагражденията ще засегне около 433 хиляди работещи и ще струва на държавата 1 млрд.лв. Това съобщи Горанов след правителственото заседание. Той обясни, че увеличението ще зависи от трудовото изпълнение. \"Ние ще увеличим средствата за персонал, оттам нататък ще има различни методи за разпределението, те няма да са на калпак. Много е вероятно то да е диференцирано по-добрите служители да получат повече от 10%, а тези с по-ниско трудово изпълнение да получат малко по-малко. Има механизъм за атестация. Но ние ще осигурим възможност на всеки един ръководител да разполага с 10% повече средства\", каза Горанов. В бюджетната сфера сектор попада и педагогическият персонал. В началото на 2018 г. учителските заплати бяха вдигнати с 10% и със сегашното планирано увеличение те ще скочат с 20%. “Заради планираното 10% увеличение на заетите в средното образование, с 20% ще бъде увеличен техният бюджет. Очакванията на правителството са това увеличение на възнагражденията да повлияе положително и за увеличаване и на другите доходи в страната”, каза финансист номер едно. По думите му от увеличените разходи за персонал ще последва и по-голям приход в социалните и здравноосигурителните фондове. Относно здравната реформа Горанов заяви, че се обсъждат няколко модела за промяна в системата. Финансовият министър намекна, че е против допълнителна здравна осигуровка. Той обясни, че е привърженик на модел за демонополизация на НЗОК с даване право на избор на осигурените лица дали да се осигуряват с цялата си вноска в частно дружество или да останат осигурени в здравната каса. Всички модели за промяна в системата на здравеопазването предстои да бъдат представени до края на септември в Народното събрание.", "date": "2018.09.12", "title": "От 2019г. 433 хиляди работещи в бюджетната сфера с 10% по-високи заплати  "}
{"url": "https://www.monitor.bg:443/bg/a/view/zrelishtna-akcija-zavyrshi-s-arest-na-narkoplasior-v-dupnica-144070", "text": "Зрелищна акция завърши с арест на наркопласьор в Дупница. 20-годишният мъж беше задържан след гонка с униформените пред магазин за плод и зеленчук в Горната махала в града. В преследването на дупничанина са участвали три полицейски екипа, които първоначално имали данни, че мъжът разполага с голямо количество дрога. „Видяхме доста полицаи и решихме, че става нещо сериозно. Уплашихме се много. Накрая разбрахме, че след гонката мъжът се е опитал да глътне пакетчето с канабис. Явно е имал уговорка да го достави на някой“, коментираха вчера свидетели на случилото се. В крайна сметка от мъжът е иззето пликче с малко над 27 грама канабис. Видът на наркотичното вещество е установен с полеви наркотест. По случая е започнато досъдебни производства в РУ Дупница, уведомен е дежурен прокурор.", "date": "2018.09.12", "title": "Зрелищна акция завърши с арест на наркопласьор в Дупница"}
{"url": "https://www.monitor.bg:443/bg/a/view/novi-trima-zadyrjani-po-deloto-arabadjievi-s-500-hil-lv-144073", "text": "Трима души са били задържани вчера, заподозрени, че са част от престъпна група за данъчни измами по делото срещу Ветко и Маринела Арабаджиеви. Те са били арестувани, след като катаджии спрели колата им за проверка, съобщиха от прокуратурата. При полицейска проверка на джип с трима пътника, у двама от тях са намерени хартиени пликове. В автомобила били открити и 500 хил. лева. По случая незабавно е уведомена Специализирана прокуратура. По неотложност процесуално-следствените действия са възложени на ОДМВР-Бургас. Малко по-късно в кулоарите на парламента главният прокурор Сотир Цацаров потвърди за случая. Той поясни, че действията са планирани от вчера, а реализацията осъществена  днес. ”Действително са задържали лица с такава сума пари, в рамките на нормално планираните действия по делото”, каза  Цацаров и обясни ще арестите са планирани. Отказа обаче да каже каква е връзка на задържаните със семейството на  Арабаджиеви и отказа да даде повече подробности с мотива, че разследването може да бъде увредено. „Такива действия ще продължат и те са планирани от прокуратурата. Но факти няма да изнасяме, защото информацията само би навредила\", каза главният прокурор. Прокуратурата  не е пощенска станция, каза пък Цацаров на въпроса дали имат информация, че Арабаджиеви ще се върнат в България доброволно.  \"Предприели сме действия по реда на НПК за установяване на тяхното местонахождение. На голословни твърдения на защитата, направени пред микрофоните, няма да отговарям\", каза още той.  Цацаров благодари на колегите си от спецпрокуратура за успешните акции и професионалната работа.", "date": "2018.09.12", "title": "Нови трима задържани по делото Арабаджиеви с 500 хил. лв. (ОБНОВЕНА)"}
{"url": "https://www.monitor.bg:443/bg/a/view/nachalnikyt-na-ruskata-gvardija-shte-napravja-navalni-na-kotleta-144075", "text": "Началникът не новосъздадената руска Национална гвардия Виктор Золотов в свое видео обръщение призова опозиционера Алексей Навални на дуел и обеща да направи от него „сочна котлета“, предаде РБК. Повод за отправената закана стана разследване на Фонда за борба с корупцията на Навални, в което се твърди, че продуктите за гвардията се купуват по завишени цени. Золотов публикува обръщението си на YouTube, като само за няколко часа то събра повече от 620 000 гледания, посочва агенцията. В него началникът нарича Навални „изделие от американска епруветка“ и „човек с президентски амбиции“.  „На вас е поставена задачата да поливате с мръсотия всички около себе си, за да дестабилизирате политическата и икономическата ситуация вътре в страната“, се казва още в обръщението на Золотов към опозиционера. В отговор от Фонда за борба с корупцията заявиха, че Навални, който е в ареста, все още не е взел решение дали да отговори лично на заканите на ръководителя на Националната гвардия, информират агенциите. Съратниците не опозиционера не изключиха и варианта да потърсят правата си в съда.", "date": "2018.09.12", "title": "Началникът на Руската Гвардия: Ще направя Навални на котлета "}
{"url": "https://www.monitor.bg:443/bg/a/view/izkustven-intelekt-syzdava-falshivi-novini-144063", "text": "Техниката за обработка на изображения от изкуствен интелект (AI), може да сложи подобие на някой човек, във видеоклип, върху облика на друг, което се нарича Deepfake. Разбира се, технологията стана синоним на порнография, след като подправени видеоклипове, които вече са забранени в Twitter, Reddit и дори Pornhub, изобразяваха неправилно знаменитости. Това е по-лесно да се разбере, когато се види в действие.     Видеото е пример за вземане на визуално съдържание от филм на Мартин Лутър Кинг младши и прилагането му върху видео на Барак Обама. Първото нещо което се забелязва е, че Recycle-GAN, както други Deepfake технологии, е само визуална и не преобразува звук. Но техниката впечатлява, като отбелязва еволюция в методите с AI, използвани за прехвърляне на съдържание от едно видео върху друго. Работата на Carnegie Mellon се основава на тип алгоритъм за AI, наречен GAN, което е съкращение от Generative Adversarial Network (генеративна конфликтна мрежа). Повторно, техника наричана cycle-GAN, преправя новото съдържание обратно в стила на видеото източник, опитвайки да оцени качеството на преобразуване. За аналогия, учените сравняват това с оценяването на качеството при превода от английски на испански, като получения на испански отговор се превежда отново на английски. Дори и с това допълнение, резултатите не са перфектни, като визуалните несъвършенства не са необичайни. С Recycle-GAN изследователите взимат под внимание времето. Докато GAN и cycle-GAN са чисто визуални, Recycle-GAN анализира тези визуални промени във времето. По този начин се създават допълнителни ограничения във визуалната обработка, което е противно на очакванията. Това намалява възможностите така, че да се постигат добри резултати. В своя защита, учените изтъкват възможната неправилна употреба на техниката, но не само в областта на порнографията. Все по-близо е моментът, в който убедителните видео „доказателства” за думите или делата на някого ще може да бъдат изцяло измислени. „Намирането на начини за тяхното откриване ще бъде важно да се движи напред”, казват от Carnegie Mellon Учените също посочват и положителни приложения. Тъй като процесът не се нуждае от човешка намеса, може да се окаже изключително полезен за продуцентите на видеоклипове, които биха искали да приложат определен вид визуален стил към своята работа, например да конвертират черно-бяло в цветно. Техниката се ограничава само до видеоклипове с хора. Изследователите дори смятат, че Recycle-GAN може да помогне за развитието на автономните автомобили при условия с намалена видимост. Чрез идентифициране на опасностите от кадри през деня, Recycle-GAN може теоретично да ги преобразува, например, в нощни или по време на буря, запазвайки идентификациите. Изследването бе представено на European Conference on Computer Vision в Мюнхен, вчера.    ", "date": "2018.09.12", "title": "Изкуствен интелект създава фалшиви новини"}
{"url": "https://www.monitor.bg:443/bg/a/view/ek-predloji-teroristichnoto-sydyrjanie-zadyljitelno-da-se-premahva-ot-internet-v-srok-do-edin-chas-144078", "text": "Европейската комисия съобщи днес, че ще предложи въвеждане на задължение доставчиците на услуги в интернет да премахват терористично съдържание в срок до един час. Според ЕК първите 60 минути от появата на подобно съдържание са времето, в което се нанасят най-големите щети. Всички интернет платформи, които желаят да предлагат услугите си в ЕС, ще трябва да се съобразяват с новото законодателство, пояснява ЕК. Ще бъдат въведени \"надеждни предпазни механизми за закрила на свободата на словото в интернет\", които да помагат да се премахва единствено терористично съдържание, гласи съобщение на институцията. Пояснява се, че само през януари тази година в мрежата са били разпространени близо 700 нови пропагандни материала на терористите от \"Ислямска държава\". Досега ЕК работи на доброволни начала с онлайн платформи, държави от ЕС и Европол за ограничаване на терористичното съдържание онлайн. През март комисията препоръча дружествата и държавите да предприемат действия, но се отчита, че постиженията са недостатъчни. Ако предложението на ЕК бъде прието, националните власти ще издават нареждане за сваляне на дадено съдържание. Въвежда се ясно определение за терористичното съдържание - материал, който подбужда към или пропагандира извършването на терористични действия, популяризира дейностите на терористична група или предоставя насоки за техниките за извършване на терористични нападения. От доставчиците на интернет услуги ще се изисква да предприемат мерки за по-добра защита от злоупотреби. Когато дадено съдържание е било премахнато неоснователно, доставчикът на услугата ще трябва да го възстанови възможно най-бързо. Националните власти ще предоставят средства за правна защита, като платформите и доставчиците на съдържание ще имат правото да оспорват заповедите за премахване. За платформите, които използват филтри, следва да има надзор и проверка от човек, за да се предотвратяват погрешните премахвания на данни. Доставчиците и държавите в ЕС ще изготвят годишни доклади за прозрачност. Държавите в ЕС ще трябва да въведат съразмерни и възпиращи наказания за неспазване на заповеди за премахване на терористично съдържание онлайн. В случай на постоянни пропуски в премахването на такова съдържание, на доставчика на услуги може да бъде наложена глоба, равна на до четири процента от неговия общ оборот за последната финансова година.", "date": "2018.09.12", "title": "ЕК предложи терористичното съдържание да се премахва от интернет до един час"}
{"url": "https://www.monitor.bg:443/bg/a/view/blizo-11-mln-lv-investirat-v-rekonstrukcijata-na-7-km-ot-pytja-srednogorci-rudozem-144074", "text": "Започва рехабилитацията и реконструкцията на 7 км от второкласния път II-86 Средногорци - Рудозем. Инвестицията е за близо 11 млн. лв. с ДДС, съобщи АПИ. Проектът се съфинансира от Програмата за трансгранично сътрудничество „ИНТЕРРЕГ V-A Гърция - България 2014-2020 г.“ и националния бюджет, чрез Европейския фонд за регионално развитие. Ремонтът на път II-86 е разделен на два участъка. Първият е с дължина около 3,8 км. Започва в края на Средногорци и завършва в началото на кв. „Койнарци“ в Рудозем (от км 125+727.46 до км 126+600 и от км 126+750 до км 129+660). Отсечката ще бъде реконструирана като е предвидено възстановяване на пътното тяло чрез изграждане на нова пътна конструкция, ще бъдат положени основни пластове от скални материали и нова асфалтова настилка. Отводняването ще бъде подобрено като се направят отводнителни улеи, окопи и водостоци. Предвидено е изграждането на бетонови и стоманобетонови подпорни стени. В отсечката има 5 мостови съоръжения, чиито габарит ще бъде уширен. На съоръженията ще се подменят пътната плоча, тротоарните блокове, хидроизолацията, асфалтовата настилка, предпазните огради и др. Вторият участък е близо 3,2 км. Той започва от кв. „Койнарци“ в Рудозем и завършва след кв. „Освобождение“ в близост до бензиностанцията (от км 129+660 до км 132+920). Планирана е подмяна на асфалтовата настилка, подобряване на отводняването, ремонт на подпорни стени и мостово съоръжение. На двата участъка ще се обрушат скалните откоси и на необходимите места ще се монтират предпазни стоманени мрежи. За допълнително укрепване на откосите е предвидено затревяване, засаждане на дървета и храсти. Ремонтираният път ще бъде с нови ограничителни системи, пътни знаци и хоризонтална маркировка. Участъкът от път II-86 от Рудозем до границата с Гърция е изграден в периода 2005-2008 г. по Програма ФАР-ТГС. Извършена е реконструкция и ново строителство на отсечка с дължина около 9,8 км, която завършва малко преди площадката на бъдещия ГКПП „Рудозем“. Отново по Програма ФАР-ТГС е изпълнена рехабилитация и частична реконструкция на път II-86 в участъка между Соколовци - Смолян - Средногорци. В програмен период 2007-2013 г. със съфинансиране от Програмата за европейско териториално сътрудничество Гърция - България 2007-2013 г. бяха рехабилитирани 14 км от път II-86 в отсечката между Чепеларе и Соколовци. Сега освен ремонта на 7-те км между Средногорци и Рудозем е предвидено и изграждането на 2,6 км обходен път на Рудозем, който ще преминава по съществуващи улици на града и по нов терен. В момента се провеждат тръжните процедури за избор на изпълнител и строителен надзор.", "date": "2018.09.12", "title": "Близо 11 млн. лв. инвестират в реконструкцията на 7 км от пътя Средногорци - Рудозем"}
{"url": "https://www.monitor.bg:443/bg/a/view/putin-otkrihme-zapodozrenite-po-deloto-skripal-144072", "text": "Президентът Владимир Путин в сряда за първи път лично коментира информацията за сочените от британската прокуратура за отровители на ексразузнавача Сергей Скрипал и дъщеря му Юлия. Държавният глава заяви, че руските власти са намерили Руслан Боширов и Александър Петров, които Лондон подозира в извършването на престъплението в Солсбъри от 4 март. „Надявам се, че те сами ще се появят и сами ще ви разкажат всичко. Ние проверихме - нищо особено криминално там няма. Уверявам ви!“, са точните думи на Путин, цитиран от Газета.ру. Президентът уточни, че става дума за граждански лица. Той дори се обърна към Боширов и Петров им и отправи апел да се явят сами пред някое от средствата за масова информация, за да хвърлят светлина по случая, допълва агенцията. Ден преди това говорителят на Путин Дмитрий Песков увери, че „Кремъл не обладава сведения за личността на двамата мъже“. По данни на Лондон, Боширов и Петров са бивши служители на руското Главно разузнавателно управление, като Daily Mirror твърди, че те не са действали сами, а в група от общо 6 души, известна под името „Чистачи“.", "date": "2018.09.12", "title": "Путин: Открихме заподозрените по „делото Скрипал“ "}
{"url": "https://www.monitor.bg:443/bg/a/view/majstor-na-kanadskata-borba-sybra-120-synishta-ot-14-strani-144062", "text": "23-годишен старозагорец, майстор на канадската борба и дипломиран бакалавър по психология от пловдивския университет е автор на книга с интригуващото заглавие „Сънища от света“, в която е събрал 120 разказа на сънища, споделени му в социалната мрежа „Фейсбук“ от 80 представители на 14 страни по света. Сборникът е набъбнал до към 200 страници, появата му е планирана за началото на следващата година на български език, а междувременно тече подготовката на английската версия, която ще бъде качена в мрежата на Аmazon под заглавието „Осмели се да сънуваш“. „Ако начинанието има успех не е изключена и версия на украински.Вече съм провел първите разговори с моя приятел и съмишленик Денис Черепански, който дори е започнал да превежда част от събраните цветни истории…“, сподели  Георги Чолаков в антракта на лекциите за магистратурата си в Академията на МВР, където учи в специалността „Психологическо подпомагане на оперативно издирвателната дейност“. Идеята да бъдат събрани сънищата на връстниците му  по света се родила през 2013 година, когато все още учел в  професионалната гимназия по електротехника.  Започнал като на шега, първо записвал своите „истории“, след това започнал да присъединява разказите на съученици и приятелки, постепенно начинанието набрало скорост и на „лични“ във ФБ почти всеки ден започнали да пристигат описания на „фантасмагории“. Леко учуден разбрал, че в хрумката  „има хляб“  в разговори с връстници на плажа , постепенно идеята узряла и се доразвила. „Има много книги, в които сънищата ни се „обясняват научно“, но поне до сега аз не съм срещал сборник , който да представя съновиденията такива, каквито са , без да ни се натрапват „връзки“. Всеки сън е уникален, колкото и понякога да ни се струва, че сюжетите им са сходни или дори повтарящи се…“, споделя авансово младият психолог, който приобщил към каузата приятеля си Георги Семерджиев като преводач от български на английски, Станимир  Семерджиев , който „движи“ маркетинговата стратегия за бъдещия книжен продукт и редакторката Михаела Енчева.  „Пътем“ към групата се присъединила и англичанката Дайен Шаер със съвети и „подсказки“ за оформлението. Междувременно идеята се разраства с поставянето на /засега само в Стара Загора/ на специална „Пощенска кутия за сънища“, в които мераклиите да споделят нощните си „филми“ могат да оставят записите си.  Аналогични кутии предстои да се появят в София и Пловдив, текстовете от тях вероятно ще намерят място в украинското издание. Иначе Георги продължава да се занимава и с любимата си канадска борба, в която все по-трудно намира равни му по възможности и технически умения съперници.", "date": "2018.09.12", "title": "Майстор на канадската борба събра 120 сънища от 14 страни"}
{"url": "https://www.monitor.bg:443/bg/a/view/radvat-ochite-na-zapasnoto-vojnstvo-s-pokazno-na-specsilite-144061", "text": "С показни за възможностите на специалните сили и демонстрация за скокове с парашут от самолет „Спартан“ ще бъдат зарадвани запасните офицери и сержанти, които от петък до неделя ще проведат в Казанлък и на прочутата Крънска кория своя първи национален събор. Демонстрациите ще бъдат осъществени от елитните командоси на 68-а бригада „Специални сили“ на гарнизон в Пловдив с командир бригаден генерал Явор Матеев с подкрепата на специално подбрани асове на ВВС. Съборът е под патронажа на вицепремиера и министър на отбраната Красимир Каракачанов, който ще вземе участие в конференцията, посветена основно на ролята и значението на запасното войнство за националната сигурност, където ще бъдат представени  6 доклада по  актуални теми , включително и за доброволната служба в БА.Сред  докладчиците лекторите  от Военна академия бр. генерал от резерва Елислав Иванов и доц. Румен Николов. Очаква се там председателят на Съюза на офицерите и сержантите от  запаса и резерва , бригаден генерал Златан Стойков да съобщи за започналия процес по обединяване на свалилите пагоните ветерани. Близо 10 000 ветерани се очаква да пристигнат за демонстрациите, сред тях ще бъде и президентът Румен Радев, за когото е предвидено показно по висш пилотаж със свръхлек спортен самолет на „Авиоделта“. Организаторите очакват на импровизираната трибуна за гости да бъдат представители на сродните формирования на запасните воини в Румъния и Сърбия. Няколко музея в страната са извадили от фондовете си оригинални оръжия и униформи, които ще бъдат показани на поляната, а джигити от прабългарската школа за оцеляване „Бага Тур“, които тази седмица се завърнаха от първите световни игри на номадските народи в Киргизстан ще покажат уменията си да яздят без седло и юзда.", "date": "2018.09.12", "title": " Радват очите на запасното войнство с показно на спецсилите"}
{"url": "https://www.monitor.bg:443/bg/a/view/dps-osydi-porugavaneto-na-musulmanskite-grobishta-v-dobrich-144059", "text": "ДПС осъди поругаването на мюсюлманските гробища в Добрич. От името на парламентарната група Хасан Адемов прочете декларация, като заяви, че за тях този акт е явна провокация за българския етнически модел. По думите му управляващите мъчат, както и когато „ сменяха имената ни и се сипеха заплахи, че ще ни стъпчат.  „Те не просто мълчат, а дадоха власт именно на тези сили, без да си дават сметка“, заяви депутатът от ДПС. Според него мълчанието не е просто плод на къса памет и недалновидност, а е недържавническо. Мирният преход се дължи на българския етнически модел, чийто основател е именно Ахмед Доган, каза ще Адемов. От ДПС призовават институциите да осъдят вандалския акт, а компетентните органи незабавно да предприемат действия за разкриване на извършителите, който той определи като провокатори. „Трябва да кажем твърдо „не\" на всички форми на омразата и ксенофобията и  твърдо „да“ на демокрацията и мира и правата и свободите на гражданите“, каза Адемов. По думите му докато управляващите са заети как да се задържат на власт, то държавността ерозира, демокрацията е в криза, а правата и свободите на гражданите под заплаха и всички сме заложници на битките в коалицията. „Само обединени в името на мира и демокрацията можем да бъдем спокойни за утрешния ден на гражданите“, заключи Адемов.", "date": "2018.09.12", "title": "ДПС осъди поругаването на мюсюлманските гробища в Добрич"}
{"url": "https://www.monitor.bg:443/bg/a/view/1-4-g-zatvor-za-nepylnoletnata-kojato-rodi-v-doma-si-i-udushi-bebeto-si-144064", "text": "16-месечна условна присъда постанови състав на районния съд в Казанлък за непълнолетно момиче, което застана пред Темида по обвинение, че е убила току що роденото си бебе. Изпълнението на наказанието е отложено за срок от 3 години, снизходителността на съдиите е заради разглеждането на казуса в условията на съкратено производство, при пълно поемане на вината от страна на обвиняемата и отказа й от разпит на свидетели. 16-годишната Петя Любомирова беше задържана на 6 март след съобщение от спешния център в Казанлък, че там е дошла девойка в общо тежко състояние в резултат на раждане в извънболнична обстановка. Момичето било докарано по спешност от село Средногорово, където живеела заедно с баща си и приятеля си. В хода на образуваното досъдебно производство криминалистите намерили в стар и неработещ хладилник на една от постройките извън селото трупче на бебе. При аутопсията на зловещата находка се установило,  че момченцето е родено в осмия лунарен месец на бременността, то е починала следствие механично задушаване. В последствие Петя признала, че при раждането на 1 март  асистирал приятелят й, 24 – годишният столичанин  Стефан Мавродиев, с когото живеели на семейни начала, в негово отсъствие тя задушила бебето от страх , че ще бъде пребита от баща си Атанас Любомиров.Стефан обвил трупчето в найлонов плик и го оставил в хладилника на близка вила, няколко дни по-късно развила следродилна треска и изпаднала в безсъзнание. По онова време Петя била десетокласничка в казанлъшката гимназия по лека промишленост и туризъм, но никой от учителите и съучениците й не забелязал промяната във фигурата. Девойката била възпълна и носела обикновено широки дрехи. Често отсъствала от часовете, но преподавателите си траели. Заради тежкото здравословно състояние обвиняемата беше с мярка за неотклонение „домашен арест“, тя бе настанена да живее при майка й, която има втори брак. Присъдата подлежи на обжалване и протестиране пред Окръжен съд-Стара Загора.  ", "date": "2018.09.12", "title": "16 месеца условно  за непълнолетната, която роди в дома си и удуши бебето си "}
{"url": "https://www.monitor.bg:443/bg/a/view/lozan-panov-bojkotira-ns-ne-dojde-za-otcheta-na-sydilishtata-144065", "text": "Шефът на Върховния касационен съд (ВКС) Лозан Панов бойкотира Народното събрание и не се яви в пленарна зала за разглеждането на двата годишнини доклада за дейността на съдилищата - за 2016 и 2017-та. каза депутатът от ДПС Хамид Хамид и поиска точката да бъде отложена, а самият Панов да бъде извикан в залата. \"На председателски съвет е изпратил съобщение, че има важна среща. За какви важни срещи говорим, когато този човек трябва да е тук и да отговаря на въпроси и докладва за дейността на съдилищата\", каза Хамид. На свой ред шефът на правната комисия Данаил Кирилов поиска от ръководството на НС отново да се свържат с Панов и да го поканят, а докладът за отчета на дейността да бъде отложена, докато той дойде в залата. В крайна сметка депутатите отложиха доклада със 120 гласа \"за\", 1 \"против\" и 5 \"въздържал се\". След като стана ясно, че Панов няма да се появи, малко по-късно Хамид предложи НС да гласува и той задължително да бъде привикан да се яви в парламента. По думите му не е нормално да се гледа доклада за работата на всички съдилища у нас, а представляващия съдилищата да го няма. пошегува се Хамид по адрес на Лозан Панов.  В крайна сметка обаче депутатите отхвърлиха искането на Хамид и Панов не бе задължен да дойде в НС. Данаил Кирилов пък поясни, че искането на Хамид има своите основания, но според него не трябва да се задължават висшите административни ръководители на съдилищата, защото това би внесло смут . ", "date": "2018.09.12", "title": "Лозан Панов бойкотира НС, не дойде за отчета на съдилищата (ОБНОВЕНА)"}
{"url": "https://www.monitor.bg:443/bg/a/view/anons-vze-dve-nagradi-vyv-venecija-144068", "text": "Турско-българската копродукция „Анонс“ грабна две от големите награди на 75-тото издание на филмовия фестивал във Венеция. Призовете за най-добър средиземноморски филм и специалната награда на журито бяха отредени за черната комедия на режисьора Махмут Фазил Коскун. Лентата, зад която от българска страна застават братя Чучкови и Националния филмов център, беше отличена в средиземноморския регион - приз, определян от Италианския национален синдикат на филмовите журналисти и Академията за изящни изкуства. споделя Борислав Чучков. „Анонс“, чийто сценарии е дело на режисьора Коскун и колегата му Еркан Кесал, разказва за група войници, които на 22 май 1963 година се обединяват, за да превземат сградата на Националното радио в Истанбул с идеята да обявят държавен преврат. Но докато стигнат до радиостанцията се сблъскват с личности и събития, които разкриват непредвидими житейски ситуации. Към края на нощта, героите са „победени от радиостанцията“. Цивилният живот, в който са въвлечени през въпросната нощ, неговото богатството и сложност, ги смазва с невидима и непреодолима мощ. Това е третият пълнометражен филм на режисьора Махмут Фазил Коскун след успешните “Wrong Rosary” (2009) и „Yozgat Blues” (2013). Турско-българската лента направи своядебют на голям екран на фестивала във Венеция в програмата „Orizzonti“. Искам специално да благодаря на Националния филмов център, които подкрепиха този проект“, сподели тогава Борко Чучков.", "date": "2018.09.12", "title": "„Анонс“ взе две награди във Венеция"}
{"url": "https://www.monitor.bg:443/bg/a/view/tejka-uchast-66-godishen-djado-otglejda-sam-vnucheta-si-v-kocherinovo-144067", "text": "Тежка участ сполетя 66-годишният дядо Валери Кацарски, който отглежда сам двете си невръстни внучета в Кочериново. Преди около две години възрастният мъж загубил сина си и от тогава се бори сам с живота и се опитва да подсигури всичко необходимо за 13-годишната си внучка Магдалина и 8-годишният Валери. „Майка им ги изостави, когато малкият беше едва 5 месечно бебе. Хвана пътя, намери си друг мъж и от него има още две деца. Тези веднъж не ги е потърсила. Синът ми Кирчо от притеснение и нерви почина преди две години. Разболя ми се детето и ето сега сме чисто самички“, разказва през сълзи на очи дядо Валери. Наложило му се дори да връща заеми в размер на близо 8 хил. лв., които синът му теглил за лечение на вече покойната му майка. „С жената бяхме разведени, но тя също помагаше за децата. Разболя се тежко обаче и се наложи синът да тегли пари, за да я лекува. Уви и тя почина“, обяснява още възрастният мъж. Наскоро група доброволци успели да зарадват дядо Валери, като направили дарение за децата. Донесли тетрадки и необходими пособия за предстоящата учебна година. „Не ги познавам момчетата, но те много се трогнаха от нашата съдба. Направиха ми и дарителска сметка, ако някой иска да ни помогне“, обяснява още 66-годишният мъж. Дядо Валери все още не е пенсионер, разчита единствено на доходите, които изкарва от зеленчуковата си градинка в двора на дома му. До този момент на два пъти му помагала и Община Кочериново. През миналата година му отпуснали 400 лв. еднократна помощ, а през тази 200 лв. „Колкото и да ми е трудно аз децата няма да ги изоставя. Те са много добри и разбрани, слушат ме много. Пълни отличници са, те учат тук в Кочериново и винаги сме заедно навсякъде“, твърди борбеният мъж.", "date": "2018.09.12", "title": "Тежка участ, 66-годишен дядо отглежда сам внучета си в Кочериново"}
{"url": "https://www.monitor.bg:443/bg/a/view/ostavkite-veche-sa-vneseni-gledat-gi-v-chetvyrtyk-144066", "text": "Оставките на тримата министри от кабинета \"Борисов\" 3 - Николай Нанков, Валентин Радев и Ивайло Московски вече са внесени в парламента от премиера Бойко Борисов, заедно с предложенията за рокадите в кабинета. Това стана ясно то думите на зам.-шефът на НС Емил Христов, който съобщи от трибуната, че проекто - решението вече е дошло. Така депутатите гласуваха промяна в дневния ред на парламента, оставките бяха включени като точка втора в програмата за четвъртък. Преди това сутринта в четвъртък народните представители ще се заемат с ветото на президента Румен Радев върху поправките в АПК, а след оставките пък ще продължат с промените в закона за пътищата, с който се регламентират задължителните колани в автобусите.", "date": "2018.09.12", "title": "Оставките вече са внесени, гледат ги в четвъртък "}
{"url": "https://www.monitor.bg:443/bg/a/view/bivshi-uchilishta-po-evtini-ot-garsoniera-v-stolicata-144025", "text": "Бивши училища са обявени за продан в интернет, като цената им често е по-ниска, отколкото на малък апартамент в София. Това установи проверка на „Монитор“. Имотите са основно в селата и си търсят нови собственици, които да ги възстановят и да инвестират в тях. Сумите, срещу които могат да бъдат купени, започват от 29 000 лв. и достигат до 250 000 лв. За сравнение едностаен тухлен апартамент в „Дружба“ струва поне 68 000 лв. Освен това предимство на повечето бивши учебни заведения е, че са с огромни зелени площи около тях. Предлагат се предимно шивашки цехове или производствени помещения. В някои от обявите дори е посочено, че училището се продава с проект за изграждане на Дом за стари хора. Такава е и ситуацията със школото в село Ханово, Ямболска област, което все още търси своя нов собственик. Някога то е събирало под покрива си децата от околността, а днес община Тунджа, в която се намира Ханово е обезлюдена. По данни на НСИ през 2016 г. учениците в цялата община са били малко над 2000. Ако учебното заведение бъде купено, джобът на инвеститора ще олекне поне със 150 хил. лв. Площта от 11 130 кв. м се разпределя между двуетажно училище и двор. Дограмата е дървена, В стаите няма и помен от учебни мебели и принадлежности - чинове, столове, дъски, всичко е ограбено. Времето е оставило своя отпечатък и видимо училището се нуждае от основен ремонт. Дворът е засаден с плодни дръвчета, а до сградата води асфалтов път. Проектният план към училището, който се оказва бонус за купувача, пък предвижда старческият дом да бъде с капацитет от 72-ма души, а в свободното дворно пространство да бъдат построени три монолитни еднофамилни къщи с площ по 60 кв.м. В описанието се посочва още, че имотът се намира в западната част на селото и граничи с местния парк. Има и по-екзотични и екстравагантни предложения, затова в какво могат да се превърнат изоставените сгради на образователните институции. Предлага се старо каменно училище да бъде превърнато в ловен дом. То се намира в близост до село Царева ливада по пътя между Дряново и Габрово. Цената му е 150 000 лева. За да звучи по-атрактивно обявата, в нея се посочва още, че районът е екологично чист, с много дивеч. Имотът е покрит с типичните за района каменни плочи на покрива. Освен това разполагал със собствен водоизточник.", "date": "2018.09.12", "title": "Бивши училища по-евтини  от гарсониера в столицата"}
{"url": "https://www.monitor.bg:443/bg/a/view/vmro-dpmne-glasuvajte-po-syvest-na-referenduma-za-imeto-na-makedonija-144057", "text": "Основната опозиционна партия в Македония ВМРО-ДПМНЕ призова своите симпатизанти да гласуват по съвест на насрочения за края на месеца референдум. Това обяви на нарочна пресконференция през изминалата нощ лидерът на партията Християн Мицковски. Той на няколко пъти се обяви против постигната договорка с Гърция за името. Документът отваря пътя на Скопие за интеграция в НАТО и ЕС. Трябва да се каже, че с направеното досега правителството разруши всички преговорни позиции, градени досега, атакува отново премиера Зоран Заев - Християн Мицковски. Самият Заев призова сънародниците си да го подкрепят.  ", "date": "2018.09.12", "title": "ВМРО-ДПМНЕ: Гласувайте по съвест на референдума за името на Македония"}
{"url": "https://www.monitor.bg:443/bg/a/view/kalinka-kaca-na-etiketa-na-bioproduktite-144048", "text": "Биопродуктите вече ще се разпознават по нов начин с национален знак с формата на калинка. Той ще показва на потребителите, че продуктът в магазина е чист и екологичен. Това става ясно от публикуваната в „Държавен вестник“ наредба за правилата за биологично производство и етикетиране. Калинката ще може да се слага на етикета и да се използва при рекламата на земеделски продукти, храни и съставките им, за да гарантира, че са произведени по биологичен метод при спазване на разпоредбите. а производителите ще получават право да го използват по решение на контролиращите организации. Новата наредбата е за прилагане на правилата на биологично производство, етикетиране и контрол, и за издаване на разрешение за контролна дейност за спазване на правилата на биологичното производство, както и за последващ официален надзор върху контролиращите лица. Отпада идеята за биопроизводство на зайци, тъй като по националното законодателство тези животни не подлежат на маркиране и няма възможност за тяхното проследяване и контрол. в които производителите на биологична продукция ще получават отговор от контролиращите лица и структурите на министерството на земеделието. Постоянна междуведомствена консултативна комисия по биологично производство ще подпомага работата на земеделския министър. Неин председател ще бъде един от заместниците на Порожанов, а членовете ще бъдат нечетен брой, не повече от 17 човека от други ведомства. Новата наредба ще влезе в сила два месеца след обнародването й – на 11 ноември тази година. Най-вероятно защото в нея фигурира името на Министерството на икономиката, енергетиката и туризма, което отдавна е разделено на три. Иначе правилата заместват старата Наредба №1 от 2013 г. за прилагане на правилата на биологично производство. Първоначалната идея беше тя да бъде само обновена, но по-късно по искане на бранша ведомството пристъпи към подготовка на съвсем нова разпоредба.", "date": "2018.09.12", "title": "Калинка каца на етикета на биопродуктите"}
{"url": "https://www.monitor.bg:443/bg/a/view/bsp-v-pochti-pylen-systav-v-ns-netyrpelivi-za-ostavkite-144058", "text": "Парламентарната група на БСП се оказа в почти пълен състав в пленарна зала, въпреки че соцлидера Корнелия Нинова се зарече, че червените тръгват на тур из страната и ще идват в парламента само за важни гласувания. Очевидно социалистите бяха дошли за разглеждането на оставките на тримата министри от кабинета - Николай Нанков, Валентин Радев и Ивайло Московски. Тази точка към момента обаче не е включена в дневния ред, тъй като оставките и рокадите в правителството ще бъдат внесени в четвъртък. Колко коалиционни съвета трябва да се проведат, за да стане ясно ще има ли промени в правителството, попита от парламентарната трибуна Драгомир Стойнев. Той поясни, че все още няма внесен акт за освобождаването на министрите. Означава ли това колебание, попита Стойнев и добави: \" Няма да избягате от дебата, ние сме готови за него\" и поиска шефката на НС Цвета Караянчева да включи точката още от сега  в дневния ред. На свой ред Караянчева  поясни, че това ще бъде точка втора за четвъртък и ще бъде включено в програмата, след като оставките бъдат внесени от МС и премиера Бойко Борисов. \"не ме карайте да нарушавам правилата\", каза Караянчва.", "date": "2018.09.12", "title": "БСП в почти пълен състав в НС, нетърпеливи за оставките"}
{"url": "https://www.monitor.bg:443/bg/a/view/d-r-nedelcho-totev-bylgarinyt-trjabva-da-otdelja-10-za-zdrave-144045", "text": "Не е ясно кой ще покрие дълговете, ако лечебните заведения не бъдат търговски дружества, казва в интервю пред \"Монитор\" председателят на Националното сдружение на общинските болници. - Трудно е да се каже как ще им се отрази тази промяна. Надявам се да е за добро дотолкова, че би отстранило всякакви опасения за бъдещето и финансовият ресурс да покрива повече нужди на болниците. Това обаче е труден за реализация процес. - Защото лечебните заведения имат много задължения. При това обстоятелство пререгистрирането им като нетърговски (неясно в каква форма) дружества е трудно осъществимо, защото не е ясно кой ще изплати дълговете им. Освен това химера е общините да успеят да финансират своите лечебни заведения, ако се стигне до този вариант. Пределно ясно е, че повечето общини в България са бедни и за тях е неосъществимо да поемат издръжката на една болница. Това означава държавата и общините да ги покрият, за да тръгнат на чисто. Трудно обаче е при една такава промяна държавните и общинските лечебни заведения да формират печалба. Едно е да имаш „печалба“ на счетоводна книга и съвсем различна е практиката – тя не се отразява на благосъстоянието на болниците. Съвсем различно е тя да се използва за запълване на дефицити - сега каквото постъпи, отива за преки разходи и покриване на задължения. Има вариант и всичко в здравеопазването да остане така, както е в момента. Поне така ни беше обяснено, без подробни разяснения, на среща при здравния министър Кирил Ананиев. А това значи - който оцелее, оцелее. - Това означава, че като цяло за здравни вноски и застраховане българинът ще трябва да отделя не 8, както е сега, а 10 процента. Има идея и за по-активно включване на хората в допълнителното здравно осигуряване, за да се влеят повече пари в здравната система, за да бъде тя подпомогната. Тези средства ще се влеят в лечебните заведения като допълнително заплащане от съответния фонд или кешово от пациента, ако влезе в сила намерението Националната здравноосигурителна каса да плаща клинични пътеки до 700 лева, а разликата в стойността на лечението да идва точно от застрахователя, при който пациентът има полица за допълнително здравно застраховане, което няма да има нищо общо с въвежданите задължително допълнителни 12 лева. Така НЗОК ще спести пари, които ще може да инвестира в нови дейности. - Ние, общинските болници, приемаме, че е налице крайна необходимост от реформа в здравеопазването. Нужна е промяна в медицинската част на системата, защото в момента се говори не за промяна на правилата, а за източниците на финансиране, като ги увеличаваме. Тези пари уж трябва да са повече, но следва да има и преостойностяване на клиничните пътеки, защото в противен случай ще бъдат разпределяни както досега. - Има и нещо позитивно, най вече за общинските болници. - Позитивна е идеята да отпаднат всички медицински стандарти, без които сега болниците не могат да получат регистрация и разрешение за дейност по една или друга лечебна дейност. Не само ние, общинските, но и частните болници го искаме от години. Тези стандарти са количествени и не помагат на работата ни. Нещо повече, често пъти, дори в повечето случаи те пречат. Виждането за работата на едно лечебно заведение мерило да са само правилата за добра медицинска практика е най-доброто, което може да бъде направено. Стандартите сега буквално ни връзват ръцете и ни карат да оскъпяваме продукта, който произвеждаме – лечението. Например сега ни задължават да поддържаме двойка лекари по една и съща специалност, които не можем да натоварваме максимално с работа, но им се плащат заплати и осигуровки. Пределно ясно е, че една общинска болница няма пациентооборота на една университетска или многопрофилна в голям областен град. Изискват още апаратура, каквато рядко се използва, квадратура на помещения, която е напълно излишна. Така ние сме принудени да ги изпълняваме само и само да можем да работим, но те ни вкарват в ненужни разходи. Освен това ясно е, че в страната има остър дефицит от общи хирурзи, неонатолози, кардиолози, ендокринолози, нефролози, рентгенолози, вътрешни болести. Дори големите болници в големия град трудно могат да намерят такива лекари, какво остава за нас от общинските. Всички тези изисквания откъснаха лечебните заведения от дейността, като ги превърнаха в едни търговски заведения, които само трябва да привлекат пари, за да си покрият нуждите. - Финансовото състояние на общинските болници не е цветущо, това е ясно за всички. Общините помагат, но и те нямат достатъчно средства. При нас няма скъпо остойностени клинични пътеки. Само на някои бяха вдигнати, но много малко. Същевременно лимитите не бяха вдигнати. При това положение, колкото и да работиш, НЗОК все няма да ти изплати това, което си изработил. Ето така се въртим в омагьосан кръг и излизане от него няма. С парите, които успеем да вземем за лечебна дейност, трябва да се платят заплатите и осигуровките на лекарите, медицинските сестри и останалия персонал, да се купят лекарства и консумативи, да се покрият задълженията за електричество, отопление, пералня, храна за пациентите и какво ли още не. Затова и положението на всички общински, а и на голяма част от областните държавни болници не е никак добро. Цифри не споменавам, защото все още сме търговски дружества и те са търговска тайна. Тези, към които е адресиран проблемът, не го имат предвид изобщо. Трудно се издържа, не знам как ще се оцелее, особено през зимните месеци, когато разходите скачат. - Би могло да има ефект, ако се обединиш с по-богата болница, но да се обединят две, че и три бедни, които едва свързват двата края, не може да доведе до добър ефект. Нито тези, които се сляха, просперираха, нито тези пред фалит излязоха на чисто без помощта на съответната община. Положението е безнадеждно. Мерки и промени трябва да има и те да бъдат спешни. Завършил е медицина, специалност акушерство и гинекология Има над 18 години трудов стаж по специалността От осем години е управител на Общинската болница в Чирпан Председател е на Националното сдружение на общинските болници", "date": "2018.09.12", "title": "Д-р Неделчо Тотев: С вноската за втори стълб българинът ще отделя 10% за здраве"}
{"url": "https://www.monitor.bg:443/bg/a/view/ban-dava-preskonferencija-za-krizata-v-nimh-144032", "text": "БАН ще даде пресконференция за кризата в НИМХ. Това съобщиха от Академията. Тя ще се състои от 14:00 часа в сградата на БАН на ул. \"15 ноември\" 1, в зала 207 - \"Акад. Иван Евстратиев Гешов\". В пресконференцията ще участват председателят на Общото събрание на БАН проф. Евелина Славчева и други членове на Общото събрание на БАН. Припомняме, че на общото си събрание Академията изразява съгласие за частично извеждане на НИМХ от структурата на БАН и преминаването в нова структура, създадена от Министерския съвет. Определението \"частично\" включва цялостната оперативна дейност, изпълняване от НИМХ-БАН, както и учени и служители, които са декларирали намерение за напускане на БАН. В позиция пък метеоролозите заявиха, че след като не можаха да блокират работата на Националния институт по метеорология и хидрология с недофинансиране, ръководните органи на БАН успяха с административни средства. \"Ние, работещите в НИМХ, направихме всичко необходимо, за да запазим дейността си. Възможностите ни са изчерпани! Остават ни броени дни - 7, до пълното спиране на работата и до започването на разпад на структурите. От 12 дни НИМХ е без ръководство\", заявиха метеоролозите.", "date": "2018.09.12", "title": "БАН дава пресконференция за кризата в НИМХ"}
{"url": "https://www.monitor.bg:443/bg/a/view/naj-moshtnijat-ot-desetiletija-uragan-udrja-sa-sht-hiljadi-bylgari-v-okoto-na-burjata-144052", "text": "Най-мощният ураган от близо три десетилетия насам, който се очаква да удари Източното крайбрежие на САЩ, продължава да набира сила. Очаква се \"Флорънс\" да достигне сушата в четвъртък, в югоизточната част на Северна Каролина. Метеоролозите предупреждават, че стихията може да предизвика големи наводнения. \"Флорънс\" достигна четвърта категория от общо пет, като скоростта на ветровете е до 225 км/ч. Вирджиния, Мериленд, Южна и Северна Каролина, както и столицата Вашингтон обявиха бедствено положение. Заповед за принудителна евакуация беше издадена за повече от 1 милион души. На пътя на урагана са и места, на които живеят десетки хиляди българи.", "date": "2018.09.12", "title": "\"Флорънс\" удря САЩ, хиляди българи - в окото на бурята"}
{"url": "https://www.monitor.bg:443/bg/a/view/ms-obsyjda-uvelichenieto-na-zaplatite-v-budjetnata-sfera-144053", "text": "Увеличение с 10% на заплатите в бюджетната сфера ще обсъждат министрите на заседанието си в сряда. Преди ден премиерът обяви, че държавата може да си позволи по-високи доходи за полицаи, военни, учители заради добрите резултати по събирането на приходи. А в сряда финансовият министър ще отчете пред колегите си какво е състоянието на хазната за първата половина на годината. За заплати и осигуровки в бюджетния сектор държавата отделя 8 млрд. лева. Средната заплата е 1 155 лева на месец. След увеличението тя трябва да стане поне 1300 лева или между 800 млн. и 1,1 млрд. повече за данъкоплатеца. Засега кабинетът не предвижда по-високи данъци, с които да компенсира повишението на заплатите. ", "date": "2018.09.12", "title": " МС обсъжда увеличението на заплатите в бюджетната сфера"}
{"url": "https://www.monitor.bg:443/bg/a/view/falityt-na-olimpik-vliza-v-syda-v-nikozija-144056", "text": "  Искът за обявяване в ликвидация на застрахователна компания \"Олимпик\" влиза в съда в Никозия. Всеки клиент на компанията ще получи писмо с разяснения за условията за подаване на искове за обезщетения или за възстановяване на суми по предсрочно прекратени полици. Първият срок, важен за клиентите, започва да тече след официалното обявяване на дружеството в ликвидация. Съдебното решение трябва да бъде обявено в официалния вестник на Република Кипър. Потърпевшите ще имат 35 дни след обявяването на фалит на \"Олимпик\" да подадат своите искове за обезщетения.", "date": "2018.09.12", "title": "Фалитът на „Олимпик“ влиза в съда в Никозия "}
{"url": "https://www.monitor.bg:443/bg/a/view/monahinjata-zakova-18-hiljadi-bg-zriteli-v-kinosalonite-144060", "text": "Хорърът „Монахинята“ оглави българския боксофис след първия си уикенд на голям екран у нас. Лентата, проследяваща произхода на демоничната Валак, привлече интереса на над 18 хиляди любители на седмото изкуство в киносалоните през почивните дни, като от пропуските им спечели 166 671 лв. На второ място остава екшънът за голямата древна акула „Мега звяр“. Битката между Джейсън Стейтъм и океанското чудовище е проследена от 69 379 зрители почти месец след премиерата й. Така, в актива си „Мега звяр“ прибавя малко над 712 хиляди лева от продажбата на билети у нас. Бронзът в класацията по гледаемост за последната седмица отива при „Алфа“. Аудиовизуалният разказ за приятелството между невръстно момче и вълк направи дебюта си пред българските киномани на 24 август, като оттогава е събрал близо 29 хиляди души пред големия екран и печалби в размер на 304 268 лв. Топ 5 в списъка се допълва още от „Бивш под прикритие“ и „Хотел Трансилвания: Чудовищна ваканция“.", "date": "2018.09.12", "title": "„Монахинята“ закова 18 хиляди БГ зрители в киносалоните"}
{"url": "https://www.monitor.bg:443/bg/a/view/ispanska-ministyrka-v-ostavka-zaradi-plagiatstvo-144054", "text": "Испанската министърка на здравеопазването Кармен Монтон подаде оставка, на фона на скандал с магистърската ѝ диплома, съобщиха Франс прес и Ройтерс. Испанският новинарски сайт eldiario.es съобщи в понеделник, че 42-годишната Монтон е получавала оценки, без да е посещавала лекции или контактувала с преподаватели в мадридския университет Крал Хуан Карлос, където е получила магистърската си диплома. Телевизия Ла Секста съобщи вчера за възможно плагиатство в дипломната ѝ работа. Монтон отхвърли тези твърдения, но заяви, че подава оставка, за да не злепоставя правителството. Това е втората оставка в испанското социалистическо правителство, съставено преди едва четири месеца, след тази на министъра на културата Максим Уерта. Той хвърли оставка през юни, само седмица след като пое поста, след обвинения за укриване на данъци преди 10 години.", "date": "2018.09.12", "title": "Испанска министърка в оставка заради плагиатство"}
{"url": "https://www.monitor.bg:443/bg/a/view/vlastite-v-hanoj-prizovaha-da-ne-se-jade-kucheshko-144055", "text": "Властите на виетнамската столица Ханой призоваха жителите да престанат да ядат блюда с кучешко месо, защото това вреди на имиджа на града. Същевременно неподходящото отглеждане и клане на тези животни може да доведе до разпространението на бяс, предупредиха също властите на Ханой, предаде Асошиейтед прес. За много виетнамци кучешкото месо е деликатес и се смята, че то прави хората по-енергични и жилави. Но в изявление, публикувано в сайта на градската управа, заместник-кметът на Ханой Нгуен Ван Су казва, че клането и консумирането на кучешко и на котешко месо може да смути или разстрои чужденците и да има негативно въздействие върху имиджа на една цивилизована и модерна столица. Заместник-кметът е инструктирал местните власти да запознаят хората с рисковете от бяс при отглеждане на кучета и на котки заради месото.", "date": "2018.09.12", "title": "Властите в Ханой призоваха да не се яде кучешко"}
