{"url": "https://www.monitor.bg/bg/a/view/zatvoriha-vec-vycha-1-zaradi-zamyrsjavane-183442", "text": "Затвориха ВЕЦ \"Въча 1\". Поводът - замърсяването на река Въча с машинно масло. Разливът е в района на град Kричим, като според експерти има опасност от екокатастрофа. Втори ден във водите на реката има мазни синьо-зелени петна. Неясното засега вещество се носи подобно на петрол или машинно масло. Държавните власти, които са вдигнати по тревога, установяват, че изтичането на нефтените петна е от изхода на ВЕЦ-а. На контролните органи обаче е отказан достъп до централата, тъй като се води обект от националната сигурност. От „Басейнова дирекция” засега не установяват замърсяване в реката, което да превишава допустимите норми. Кметът на Кричим пък е сезирал прокуратурата. ВЕЦ „Въча 1” е строен през 30-те години на миналия век и няма система, която да работи по съвременното екологично законодателство. До момента официален отговор от НЕК няма.", "date": "2019.12.14", "title": "Затвориха ВЕЦ „Въча 1” заради замърсяване"}
{"url": "https://www.monitor.bg/bg/a/view/tervel-pulev-razmaza-amerikanec-i-stigna-do-titlata-v-plovdiv-183448", "text": "Тервел Пулев записа най-големия си успех на професионалния ринг. Медалистът от олимпийските игри през 2012 година в Лондон размаза американеца Дешон Уебстър на голямата боксова галавечер в зала \"Колодрума\" в Пловдив и спечели Интерконтиненталната титла на WBA (Световна боксова асоциация). Родният боксьор имаше шанса да свали съперника в шестия рунд, но американецът по чудо оцеля и се задържа до края на мача в игра. След 15-ата победа (12 с нокаут) в кариерата си братът на Кубрат Пулев ще се изкачи в топ 20 в полутежка категория на професионалния бокс. След края на мача Тервел трогна всички българи с изказването си на ринга: \"Не мисля, че всеки би се справил с него (бел.ред. - Уебстър). Сериозен боксьор от САЩ. За нас е огромна радост, че ние го победихме в почти всички рундове. Горд съм да играя пред тази невероятна пловдивска публика. Няма къде да се хвърли яйце и да се счупи. Благодаря!“, обърна се победителят към публиката. „Трудно беше да го спирам, той влизаше с главата напред, но това си е за негова сметка. Умора има. Ние сме тренирали, мисля, че се получи. Изкарахме рундовете с равномерно темпо“. „За мен е важно спортът да бъде това, което е. Разделни сме, останахме 6 милиона души в България. Спортът е феномен, който може да ни обедини! Благодаря ви от сърце на всеки един!“, завърши щастливият Тервел пред микрофона на \"Диема спорт\", която излъчваше мача.", "date": "2019.12.14", "title": "Тервел Пулев размаза американец и стигна до титлата в Пловдив"}
{"url": "https://www.monitor.bg/bg/a/view/banskalija-specheli-chisto-novo-audi-a3-izmejdu-350-konkurenti-183443", "text": "30-годишният Радослав Вишанин спечели чисто ново Аudi A3 в емблематичната игра „Ловци на съкровища”, коята отдавна се превърна в запазена марка при откриването на новия ски сезон в Банско. Късметлията успя да изрови изпод снега на Бъндеришка поляна сандък №21, в който беше скрита голямата награда – чисто нов луксозен автомобил.  \"Не мога да повярвам! Не го очаквах и още не го осъзнавам!”, развълнува се младият банскалия. Той получи ключа от колата с фойерверки на сцената от бранд мениджъра на Audi за България Лъчезар Георгиев. Щастливият собственик на колата се изправи в битка срещу 350 други ентусиасти, които се състезаваха в „Ловци на съкровища”. Общо организаторите бяха скрили 30 сандъчета, заровени на различна дълбочина под снега, а участниците имаха по 4 минути да опитат да намерят награда. Освен голямата изненада нов автомобил, в сандъчетата имаше скрити 5 сребърни монети, кюлчета и медальони от Fibank, 5 смартфона от А1, както и сезонна карта за ски съоръженията в Банско от „Юлен”. Перлата на Пирин – хотел „Кемпински Гранд Арена Банско” зарадва ловците на съкровища с три награди – уикенд в хотела, ваучер за двама в СПА центъра и вечеря в ресторант „Коме Прима”. Уикенди за двама в хотел „Стражите” и в хотел „Мура”, осигурени от “Балкан Холидейз” зарадваха други двама притежатели на сандъчета. Петима състезатели изровиха изпод снега бутилки червено вино, осигурени от Domaine Boyar. От Maxsport подариха три ваучера за пазаруване в бутиковата верига за спортна екипировка, а БНК осигуриха на един от ловците на съкровища 3 литра вино Whispering Angel. Луксозен дамски шал от висококачествени естествени материали от Jermandre отиде в ръцете на друг състезател. От Winbet изненадаха гостите в Банско със златно кюлче и с два бонуса без депозит на стойност по 500 лв. всеки.", "date": "2019.12.14", "title": "Банскалия спечели чисто ново Audi A3 измежду 350 конкуренти"}
{"url": "https://www.monitor.bg/bg/a/view/zaev-otivam-pri-borisov-nie-sme-prijatelski-dyrjavi-183437", "text": "\"Ние сме приятелски държави и подобен висок тон е недопустим в 21-ви век, включително и за това да обсъждаме идентичността, която е ясно записана във всички документи и международни организации. Аз получих аплодисменти и от българските депутати, когато говорех на македонски език в Европейския парламент\". Това каза македонският министър-председател Зоран Заев по повод последните декларации на двете академии в Скопие и София относно македонския език. Заев съобщи, че в началото на следващата 2020 г. би трябвало да се състои и срещата му с българския премиер Бойко Борисов, на която ще \"разговарят открито и приятелски, а не да се спори кой какво пръв е казал\". Премиерът на Северна Македония припомни и Договора за приятелство и добросъседство, който бе подписан между двете държави \"на три езика, съгласно Конституцията\", следователно на македонски език\". Договорът бе подписан на 1 август 2017г. в Скопие от премиерите Бойко Борисов и Зоран Заев.", "date": "2019.12.14", "title": "Заев: Отивам при Борисов, ние сме приятелски държави"}
{"url": "https://www.monitor.bg/bg/a/view/podplashen-kon-preobyrna-karuca-v-blagoevgrad-ima-postradal-snimki-183441", "text": "Каруца с подплашен от пиратки кон се блъсна в паркиран лек автомобил и се преобърна в Благоевград. Инцидентът стана в 18 часа на улица \"Освобождение\" в Старо Струмско. Пострада 46-годишният мъж, който я е управлявал, предаде БГНЕС. Мъжът с инициали В.И. е транспортиран за МБАЛ-Благоевград с аркада на веждата и рана под брадичката, правят му се изследвания. На място пристигна полиция, лекият автомобил „Рено Клио” е паркиран пред хранителен магазин, каруцата се е ударила в задната му дясна част, след което се е преобърнала. Пострадалият твърди, че не е управлявал каруцата.", "date": "2019.12.14", "title": "Подплашен кон преобърна каруца в Благоевград, има пострадал (СНИМКИ)"}
{"url": "https://www.monitor.bg/bg/a/view/cska-razbi-dunav-i-mu-vze-napadatelja-183439", "text": "ЦСКА разгроми с 4:0 „Дунав“ в мач от 20-ия кръг на Първа лига, който бе последен за двата тима през тази година. Тиаго откри резултата в 31-ата минута, Али Соу (59) удвои, Греъм Кери (68) вкара трето попадение, а Рубен Пинто (73) реализира за четвърти път. Домакините можеха да спечелят и далеч по-убедително, но рекорден брой пропуски направи Али Соу. Таранът пропусна на шест пъти сам срещу вратаря, но въпреки всичко той бе с основен принос за изразителния успех, тъй като се отличи с гол и асистенция. Срещата започна със закъснение от 18 минути заради проблем с осветлението на стадион \"Българска армия\" и с минута мълчание в памет на починалия днес бивш защитник на ЦСКА Пламен Янков. За „Денав“ пък не игра нападателят Ахмед Ахмедов, който по време на мача официално бе обявен за първото зимно попълнение на „червените“.", "date": "2019.12.14", "title": "ЦСКА разби „Дунав“ и му взе нападателя"}
{"url": "https://www.monitor.bg/bg/a/view/veselka-prolja-kryv-za-100-000-lv-vyv-fermata-183447", "text": "Веселка Маринова е големият победител в петия сезон на „Фермата“. Тя си заслужи любовта на зрителите и чек за 100 000 лв. Последните двама оцелели блеснаха в лицето на 22-годишната многодетна майка от с. Борима  и автомонтьорът с постоянен адрес в Испания Красимир Джунов. заяви преди обявяването на зрителския вот тя. \"Според мен Веси е тази, която показа на цяла България какъв човек е, така че гласувайте за нея\", призова Краси и прегърна съперничката си. В първата игра от дуела между тях младата конярка надви противника си и отбеляза резултат 30:10. Втората битка с кодово име „Редене на домино“ също не се опря на Веси, която трябваше да стиска зъби и заради контузията си от битката с Маргарита. Зрителският вот завърши с 79% за Веселка и 21% за Краси. Финалът стартира с два двубоя – мъжки и женски. Краси и Сами Хоссни излязоха първи на Арената. Двамата трябваше да пренасят по две кофи с вода на рамената си по трасе за време от 5 минути, като победата бе за този, който е пренесъл по-голяво количество вода. През цялото време представянето им беше на кантар, но Сами успя да пренесе повече вода от противника си и резултатът стана 30:10 в негова полза. Женският дуел представляваше същата игра, но доста по-зрелищна. Маргарита Христова и Веселка проляха кръв, докато минават по Арената. Многодетната майка се поряза жестоко  и от пръстите й плисна голяма струя кръв, докато тя режеше металната мрежа. Според медицинския екип на терен имаше съмнение за разрязано сухожилие и играта й занапред бе под въпрос. Въпреки контузията, тя успя да спечели битката. Младата жена пренесе близо 36 литра вода, а съперничката й Маргарита - около 21. Във втората битка участниците във „Фермата“ трябваше да цепят дърва и да редят пъзел. Краси надви Сами и резултатът им стана 40:40. Веселка реши да продължи напред въпреки раната си и болката. Тя успя да победи Маргарита и резултатът стана 60:20 в полза на Веси. Зрителският вот за представителите на силния пол на Арената бе в полза на Краси, но само с 6% разлика. Решаващи се оказаха гласовете на съфермерите им, като мнозинството подкрепи Краси. От дамите пък по-голяма любов от феновете си заслужи Веселка и то с впечатляващ резултат – 96% на 4%. Тя спечели и 10 точки от вече отпадналите участници, с което резултатът стана 166 за нея на 24 точки за Маргарита.  Междувременно стартира кастингът за шести сезон на \"Фермата\".", "date": "2019.12.14", "title": "Веселка проля кръв за 100 000 лв във „Фермата“"}
{"url": "https://www.monitor.bg/bg/a/view/krasavica-ot-jamajka-e-mis-svjat-2019-snimki-183445", "text": "Новата носителка на титлата \"Мис Свят\" е 23-годишната Тони-Ан Синг от Ямайка, стана ясно от онлайн излъчването на конкурса. Това е втората представителка на Ямайка, която печели състезанието. За първи път титлата отиде при нейна сънародничка през 1993 година. Втора подгласничка в конкурса стана французойката Офели Мезино, а трета - представителката на Индия - Суман Рао от Индия. Финалът на състезанието се проведе в Лондон. Тони-Ан Синг зашемети публиката с удивителния си глас, когато изпя класиката на Уитни Хюстън „I got nothing “. Новата кралица на красотата плени публиката с разходка в зашеметяваща сребърна рокля, след като бе коронясана от Мис Свят 2018 Ванеса Понсе Де Леон. Награждаването на чернокожата красавица идва само седмица, след като друга тъмнокожа хубавица - Зозибини Тунзи от Южна Африка, грабна титлата „Мис Вселена 2019” в конкуренция с 90 момичета от цял свят.", "date": "2019.12.14", "title": "Красавица от Ямайка е „Мис Свят“ 2019 (СНИМКИ)"}
{"url": "https://www.monitor.bg/bg/a/view/chukanova-i-jonuzova-sa-1-na-balkanite-183440", "text": "Златислава Чуканова и Мелис Йонузова станаха балкански шампионки по бокс в Анталия (Турция). В категория до 51 килограма Чуканова се наложи над Нина Радованович (Сърбия) с 4-1 съдийски гласа. Йонузова, която жребия прати директно на финал, тъй като при 69-килограмовите бяха записани само три състезателки, победи друга сръбкиня - Александра Рапайич, с 3-1. Третата българка Аслъхан Мехмедова остана с бронз, след като загуби на полуфинала в категория до 60 килограма от представителката на домакините Сатъ Бурджу. Двамата български представители при мъжете бяха елиминирани на четвъртфиналите. В категория до 81 килограма Кристиян Николов падна от Лука Плантич (Хър), а Венсан Киркоров загуби при 63-килограмовите от Шпетим Байоку (Косово).", "date": "2019.12.14", "title": "Чуканова и Йонузова са №1 на Балканите"}
{"url": "https://www.monitor.bg/bg/a/view/kyrvava-banja-na-finala-na-fermata-snimka-183444", "text": "Кръв беляза финала на „Фермата“. Една от участничките е тежко ранена. Лекарят на шоуто вече е на Арената. Става въпрос за многодетната майка Веселка, която се поряза жестоко по време на дуела с детската учителка Маргарита. От пръстите й плисна силна струя кръв, докато тя режеше металната мрежа по време на първия женски сблъсък. Според медицинския екип на терен има съмнение за разрязано сухожилие и играта й занапред е под въпрос. Въпреки бруталната контузия, тя успя да спечели битката. Конярката от с. Борима пренесе близо 36 литра вода, а съперничката й Маргарита - около 21. По ръцете на Марги също имаше кръв. Междувременно Сами Хоссни и Краси Джунов изравниха резултата си - 40: 40. Зрителският вот ще реши кой от двамата ще стигне до финалната права срещу една от жените.", "date": "2019.12.14", "title": "Кървава баня на финала на „Фермата“ (СНИМКА)"}
{"url": "https://www.monitor.bg:443/bg/a/view/bansko-otkri-ski-sezona-s-polovin-metyr-snjag-i-plusovi-temperaturi-183429", "text": "Банско откри зимния сезон с традиционното спускане на отбори на световни ски звезди днес. Този път на Бъндеришка поляна се появи трикратният световен и олимпийски шампион Марио Мат, а за другия отбор начело се спусна олимпийският шампион Марк Жирардели. В двата отбора скиори се включиха и надеждите на “Юлен”. Така на Бъндеришка поляна над Банско официално започна новият ски сезон.  Около обед там имаше над половин метър сняг, а температурата бе около плюс 7 градуса. Днес около 12 часа по обед ситен сняг посрещна скиорите на Бъндеришка поляна, докато долу в Банско валеше дъжд. Откриването на „Ски сезон 2019-2020 г.” започна с традиционното състезание „Влез в отбора на шампиона”. В състезанието на малката детска писта победи отборът на Марк Жирардели с общо време 2:46,28 минути. Отборът на Марио Мат даде общо време от 3:08,26 минути.", "date": "2019.12.14", "title": "Жирардели и Марио Мат откриха сезона на Банско"}
{"url": "https://www.monitor.bg:443/bg/a/view/deca-moljat-djado-koleda-da-se-zapoznajat-183420", "text": "Най-малките жители на Пловдив горят от желание да се запознаят с Дядо Коледа. Те искат да видят с очите си кой е добрият старец, който им носи мечтаните подаръци за предстоящите празници. Над 600 писма от деца са получени до момента в пловдивския клон на Български пощи, съобщи основният помощник на Дядо Коледа в Пловдив Диана Ранчева. Тя уточни, че първото писмо е било получено още в края на октомври и че очаква до Коледните празници бройката на писмата да се увеличи. В посланията си до добрия старец малчуганите са всичко друго, но не и скромни. По стародавна традиция те първо се хвалят колко са били послушни през тази година и именно заради това си послушание трябва да получат исканите вещи. По-големите от тях нареждат до материалните подаръци и нематериалните си мечти, като разбирателство в семейството, здраве, късмет и щастие през 2020г. за тях и за най-близките им. Трети проявяват изключителна хитрост в писмата си, като обясняват на Дядо Коледа, че и те са му приготвили подаръци, така че той да побърза да ги зарадва със своите. Най-голямата им мечта обаче остава личното запознанство с Дядо Коледа. Малчуганите никак не крият това си най-съкровено желание. Те директно канят добрия старец на срещи, след което в писмата си уточняват все пак за какво ще бъде събирането – естествено за подаръци. Така например е постъпила Инес от Пловдив, която първо иска да се запознае с белобрадия дядо с големия червен чувал с подаръци. После не забравя да напише колко много е слушала през тази година и именно заради това иска да получи играчка паяче, което ходи и химикал с меко зайче отгоре. По същия начин постъпва и Надя Надя Стайкова от Пловдив. Тя е написала, че ако дядо Коледа изпълни всичките й желания, които включват подаръци за цялата фамилия, тя ще го възнагради с почерпка. Така че Дядо Коледа има и такъв стимул да изпълни желанието на детето. Роси от Пловдив обяснява на добрия старец, че на 25 декември навършва 13 години и че в края на учебната година й предстои да се яви на матури след седми клас. Тя направо си моли Дядо Коледа да й помогне да се справи добре с изпитите, но въпреки това си пожелава да получи тротинетка и още няколко подаръка. И ако Инес и Надя са сравнително скромни, то Калоян от Първомай направо си е номерирал желанията. На първо място стои екипът на „Ювентус”. Сред желанията са: Барбарон, електрическа тротинетка, халат на „Бро старс”, Плейстейшън, но и друга видеоигра, бутонки „Найк”, гети, наколенки, телескоп. Роси от Раковски обаче си признава, че не е била много послушна през годината, като уточнява, че тя не мисли така. Това било становището на родителите й, но те все пак не били деца, уточнява момиченцето. И тъй като тя все пак счита, че е слушала, иска за Коледа да получи камера. Тя обещава на беловласия старец, че ако си получи подаръка, то ще му направи снимки и ще му ги изпрати. По подобие на Роси и Валентина Славова казва, че тази година не е била нито послушна, нито непослушна, но въпреки това си е поръчала безжични слушалки. Валя не е забравила и по-малката си сестричка, като за нея моли Дядо Коледа да й донесе кукла и кралство. „На 12-ти декември 2019г. изтече конкурсът, който Български пощи обяви за най-красиво писмо до Дядо Коледа. Вече има подбрана селекция от писма. Комисия на регионално ниво ще определи кои са най-красивите писма и на децата, които ще бъдат наградени, ще им се предоставят подаръци и предметни награди”, обясни Диана Ранчева. По думите й тази година интересът на децата е доста разнопосочен. „Имаме писма от Кърджали от кръжок „Сръчковци“. На българска шевица те са написали писмо. Това  е едно от фаворитите на комисията, защото те нищо материално не искат”, казва Ранчева. Плик с коледна звезда, интересна картичка и писмо, написано върху папирус са изпратили децата от група „Смехорани“ в ДГ „Ралица“. Те са написали пожелание  и всяко от децата е написало желанията си. „Хубавото е, че има деца, за които най-голямото желание е семейството да бъде заедно, защото родителите по някаква причина са ангажирани и невинаги успяват да са с децата си. Така единственото желание на някои деца е, родителят му да си намери друга работа, за да то да бъде повече време със семейството си”, обяснява първата помощничка на Дядо Коледа в Пловдив. Много деца се хвалят на дядо Коледа, че това лято или през годината са били заедно със семейството си на почивки, което им е позволило да общуват повече време със семейството си и това те също оценят като много важно нещо, което се е случило през годината и молят дядо Коледа следващата година пак да е така. Това трогва дядо Коледа, защото предметните награди са си предметни, но най-важното е този дух, който е в семейството, да остане, казва още тя. По думите на Диана Ранчева всички деца, които са облепили писмата си с необходимата стойност от пощенски марки за страната или чужбина ще получат отговор от дядо Коледа.", "date": "2019.12.14", "title": "Деца молят Дядо Коледа да се запознаят "}
{"url": "https://www.monitor.bg:443/bg/a/view/majkata-na-decata-ot-kardam-izbjaga-183433", "text": "Росица, майката на петте деца от Кардам, където се случи трагедията с 9-годишния Стефан, е избягала. Това съобщи Вили Димитрова, инициатор на благотворителната кампания за събиране на средства за подпомагане на многодетното семейство. „Научих ужасната новина от бабата. Днес бяхме на тържество на децата в първи клас в училище. Росица я няма от няколко дни. Никой не знае къде е. Оставила е дори децата без детските надбавки. Взела е тях и още 600 лева от картата на мъжа си – парите са от изравняване на заплатите му“, разказа бясната Вили пред „Монитор“. Оказа се, че Росица не е разведена, както твърдеше пред медиите, а съпругът й е в затвора. Кампанията продължава, категорична е Вили. Има събрани пари за ремонт на къщата, в която децата живеят с баба си и дядото. На 29 декември в общината ще бъдат отворени всички дарителски кутии, поставени в Кардам, в Генерал Тошево, в Добрич и Варна. Трагедията с мистериозната кончина на 9-годишния Стефчо потресе цялата държава. След всички експертизи стана ясно, че причина за смъртта на детето е отравяне с фосфин. Отровният газ бил в таблетки срещу гризачи, които пък били открити в направени дупки в стената, замазани отгоре с кал. Токсичното вещество става опасно при съприкосновение с вода. Влажната замазка още повече е ускорила отделянето на отровния газ. Таблетките били открити зад леглото на Стефан. Детето е било изложено на отровния газ около дванадесет часа. Момчето почина на 27 октомври, а часове след това две от сестрите му – на 7 и на 11 години, бяха настанени спешно в болница със същите симптоми – гадене, повръщане, коремна болка, диария, замаяност и неправилен сърдечен ритъм. Оказа се, че Стефан и сестрите му са спели заедно в една стая, а другите три деца от семейството, на които нищо не им стана, били в другата стая.  ", "date": "2019.12.14", "title": "Майката на децата от Кардам избяга"}
{"url": "https://www.monitor.bg:443/bg/a/view/mvr-api-i-pojarnata-s-edinen-centyr-za-bezopasnost-na-dvijenieto-183430", "text": "Заработи единен център на полицията, пожарната и пътната агенция, съобщи вътрешният министър Младен Маринов. Целта е да има директна и бърза връзка между всички институции, отговорни за безопасността на пътя. Идеята за Националния координационен център е на едно място да работят институциите, които имат отношение към контрола по пътищата и дейностите, свързани с пътната безопасност, обясни при представянето вътрешният министър. В него съвместяват усилията си МВР, АПИ, пожарната служба, ДАИ. Идеята е да се получава бърза информация, за да се намалят щетите, посочи Маринов. Освен това центърът има достъп и до всички пунктове, които извършват годишни прегледи на леки и тежкотоварни автомобили, следи се къде се провеждат ремонтни работи. Центърът е отворен както за гражданите, така и за медиите. В момента, в който се получи сигнал на тел.112, той постъпва веднага в координационното звено, информира Младен Маринов. От началото на годината са загинали 594 души, а са ранени 8100 граждани, съобщи от своя страна главният секретар на МВР Ивайло Иванов. По разпореждане на главния секретар на МВР главен комисар Ивайло Иванов тази вечер започва операция на МВР по пътната безопасност в цялата страна. Допълнителни полицейски екипи от почиващите смени ще бъдат разположени по местата с най-голяма концентрация с пътнотранспортни произшествия. Вътрешният министър Младен Маринов съобщи, че в четвъртък и петък е констатирано усложняване на пътната обстановка и възходяща тенденция на инциденти. Това е наложило допълнително да бъдат взети мерки - включване на полицейски екипи от почиващите смени. По празниците традиционно също ще има засилено полицейско присъствие по пътищата. Около 30 млн.лв. са събраните до момента глоби от нарушения, съобщи министър Маринов.", "date": "2019.12.14", "title": "МВР, АПИ и пожарната с единен център за безопасност на движението"}
{"url": "https://www.monitor.bg:443/bg/a/view/nagradiha-2-proekta-na-mvr-v-konkurs-za-dobri-praktiki-v-administracijata-183431", "text": "Наградени са два проекта на МВР в конкурса за добри практики в държавната администрация, който се организира от Института по публична администрация към Министерския съвет всяка година, съобщиха от пресцентъра на МВР. В категория \"Технологични решения\" на второ място е отличена Дирекция \"Комуникационни и информационни системи\"(ДКИС) за практиката \"Интегриране на системите за сигурност на МВР чрез използване на информацията от Интегрираната информационна система за сигурност (ИАСС) и Интегрираната система за управление на структурите с компетенции по предотвратяване и/или овладяване на кризи от различен характер\". Интегрирането на системите за сигурност включва използването на информация от три системи, системи за видеонаблюдение на МВР и Столична община и Географска информационна платформа на МВР. Практиката е уникална за държавната администрация и разработена така, че може да намери приложение във всички общини в страната и изградените системи да обменят информация с ИАСС\", посочи директорът на ДКИС Младен Петров при приемането на наградата. В категорията \"Социална отговорност\", също с втора награда, е отличен проектът \"Остани чист, кажи НЕ на корупцията\" на Дирекция \"Вътрешна сигурност\". Традиционните ни подходи са успешни и дават резултат за подобряване на средата, но не са достатъчни, необходими са иновативни методи, затова през последните две-три години потърсихме международния опит за надграждане на разследванията с нови форми за борба с корупцията и въздействие спрямо служителите на МВР, отбеляза директорът на \"Вътрешна сигурност\" Румен Ганев. Според него най-ефективното лекарство срещу корупцията е превенцията. Проектът е спечелил и първо място като международна награда между 36 проекта в Европа пред декември т.г.", "date": "2019.12.14", "title": "Наградиха 2 проекта на МВР в конкурс за добри практики в администрацията"}
{"url": "https://www.monitor.bg:443/bg/a/view/19-godishen-namushkan-s-noj-v-shumen-pochina-v-bolnicata-183432", "text": "В 12:08 часа днес в дежурната оперативна част на ОДМВР- Шумен е приет сигнал за възникнал инцидент, по време на който мъж нанесъл удар с нож в областта на корема на 19-годишен. Към улица „Ген. Скобелев“ близо до читалище „Екипе“ веднага бил насочен полицейски екип. Изяснено било, че малко преди това между трима младежи възникнал спор, по време на който единият извадил нож и нанесъл прободна  рана в корема на 19-годишен местен жител. Веднага след това извършителят избягал в неизвестна посока. Пострадалият е приет в тежко състояние в спешно отделение на шуменската болница, с опасност за живота. Малко по-късно починал. Работата по образуваното досъдебно производство продължава под ръководството на окръжната прокуратура в Шумен.", "date": "2019.12.14", "title": "19-годишен намушкан с нож в Шумен, почина в болницата"}
{"url": "https://www.monitor.bg:443/bg/a/view/eksperti-jenite-da-ne-pijat-shampansko-s-nacherveni-ustni-183434", "text": "Eксперти съветват дамите да не пият шампанско с начервени устни по време на коледните и новогодишни празници. Специалисти от московската Държавна инспекция за качеството на селскостопанската продукция изтъкват факта, че червилата съдържат силикон, който напълно неутрализира ценните качества на пенливите вина, предава БТА. Тези напитки ще бъдат по-приятни на вкус, ако се охладят до 7-9 градуса. В шампанското не трябва да има оцветители и ароматизиращи вещества. Най-добрите чаши за пиене на пенливи вина са високи и с конусообразна форма. При отварянето на бутилката е препоръчително да се избягват \"изстрелите\" с тапата. Поради бурното отделяне на газовете шампанското губи от своите ароматни свойства.", "date": "2019.12.14", "title": "Експерти: Жените да не пият шампанско с начервени устни"}
{"url": "https://www.monitor.bg:443/bg/a/view/navodnenija-blokiraha-pytishtata-buri-sprjaha-feriboti-v-gyrcija-183435", "text": "Проливни валежи наводниха пътища в Гърция. Морски бури затрудниха фериботните връзки към островите. До 9-та степен по скалата на Бофорт достигна силата на вятъра в Егейско море. Властите прекъснаха фериботните връзки от пристанищата Пирея и Рафина към Цикладските острови - Наксос, Парос и Санторини. Островите Закинтос и Кефалоня също останаха без морски транспорт, предаде БНР. Отправени са предупреждения към пътниците на фериботите днес да се свържат с пристанищните власти, защото има вероятност да се прекъсне движението на фериботи и към други острови в Егейско море. Силните дъждове наводниха част от пътната мрежа на Халкидики и в област Иматия. Движението се извършва по безопасни отсечки, съобщават от \"Пътна полиция\". Прогнозите на синоптиците включват силни валежи и утре, както по островите, така и в част от континентална Гърция. Шофьорите се предупреждават да са изключително внимателни и да не предприемат рискови маневри.", "date": "2019.12.14", "title": "Наводнения блокираха пътищата, бури спряха фериботи в Гърция"}
{"url": "https://www.monitor.bg:443/bg/a/view/ludogorec-s-nov-trenior-goljamo-ime-poema-orlite-183436", "text": "Шампионът „Лудогорец“ има нов старши треньор. Чехът Павел Върба поема “орлите” след края на есенния полусезон. Досегашният наставник на „Виктория“ (Пилзен) ще води тима от Разград от неделя нататък, когато приключва ангажимeнтите си със сегашния си клуб. Все още не се знае дали досегашният наставник Станислав Генчев ще остане в щаба, съобщи sportal.bg. Върба е осемкратен носител на отличието треньор на годината на страната си, като е ставал шампион три пъти с „Виктория“. Бил е първенец и на Словакия с тима на „Жилина“. В продължение на две години бе и национален селекционер на Чехия, като води тима на европейското първенство във Франция. Също така е бил помощник треньор на Словакия. Освен това е бил начело още на „Пжеров“, „Баник“ (Острава), „Пучов“ и руския „Анжи“ (Махачкала). Върба ще е третият чужденец, който поема \"орлите\" след Бруно Рибейро и Пауло Аутуори, но е първият специалист извън България от сериозна европейска величина, който ще застане начело на клуба. 56-годишният треньор е смятан за един от най-големите специалисти в Централна Европа.", "date": "2019.12.14", "title": "„Лудогорец“ с нов треньор, голямо име поема „орлите“"}
{"url": "https://www.monitor.bg:443/bg/a/view/rodni-legendi-izbirat-sportist-na-2019-v-pazardjik-183438", "text": "Шестима легендарни спортни личности за България гласуват и избират „Спортист № 1 на Пазарджик“ за 2019 г. Идеята е на председателя на Сдружение “Пазарджик спортува“ Ренета Камберова, която повече от 2 години е отговорник по спорта в общината в родния си град. Нейна е инициативата да покани наставничката си - златното момиче на България, световна и европейска шампионка като състезател, световна шампионка като треньор и настоящ председател на федерацията по художествена гимнастика Илиана Раева, олимпийската шампионка по плуване Таня Богомилова, единствения български баскетболист, играл в НБА и настоящ президент на федерацията по баскетбол – Георги Глушков, както и  първият гимнастик, участвал на шест олимпийски игри – Йордан Йовчев, многократния шампион и носител на световни купи, както и единственият български плувец част от Международната зала на плувната слава – Петър Стойчев. В комисията гласува и самата Ренета Камберова – абсолютна световна шампионка с ансамбъла по художествена гимнастика (Измир 2014) и олимпийска медалистка (2016 Рио де Жанейро). Комисията получи специално изготвена и подробна информация, както и видео материали за представянето на всички номинирани спортисти. След сериозна и доста разпалена дискусия и последвало гласуване, което продължи над три часа, родните легенди избраха своите фаворити. “Много благодаря на всички наши легендарни спортисти, които приеха поканата да участват в това гласуване. Получи се много оспорван и интересен вот, резултатите, от който ще научим на официалната церемония. За мен, а и за Пазарджик, бе чест едни от най-великите български спортисти да изберат най-добрите и заслужили победители в анкетата за “Спортист на 2019 година”, каза Ренета Камберова, която само преди два дни постигна пореден успех заедно с целия екип на Община Пазарджик начело с кмета Тодор Попов. Двамата бяха част от делегация, която получи официалното знаме “Пазарджик европейски град на спорта за 2020 година”, на галавечер в Брюксел. Официалната церемония “Спортист на Пазарджик 2019” ще се проведе в град Пазарджик на 20 декември (петък). Организатори са Община Пазарджик, Сдружение “Пазарджик спортува”, както и Съвет за младежка политика Пазарджик, а събитието е част и с поглед към 2020 година, в която градът ще се превърне в център на спорта за България.", "date": "2019.12.14", "title": "Родни легенди избират Спортист на 2019 в Пазарджик"}
{"url": "https://www.monitor.bg:443/bg/a/view/kolin-fyrt-se-razdeli-s-jena-si-sled-22-g-brak-183412", "text": "59-годишният Колин Фърт и 50-годишната Ливия Джуджоли са се разделили след 22 години съвместен живот. Те отглеждат двама сина. „Колин и Ливия се разделиха. Те поддържат приятелски отношения, любовта към децата не спира да ги обединява. Те умоляват личния им живот да бъде оставен на мира. Няма да има следващи коментари“, цитират медиите представители на двамата съпрузи. Преди две години бракът на Фърт и Джуджоли преживя трудно време. Тогава Ливия призна, че е имала връзка с журналиста Марко Бранкачия. През март 2018 година представител на двамата съпрузи поясни, че по време на непродължителната раздяла с мъжа й Ливия имала роман с друг мъж. Бранкачия отправи на Фърт доказателство за неверността на съпругата му. Колин отвърна със съчувствие на този ход от страна на Марко, изоставен от Ливия. „Вие ме накарахте да страдам. Но аз знам, че вие също страдате”, написа актьорът на своя съперник. „Бях много зъл и разстроен и му изпрати писмо, в което имаше моя снимка с Ливия. Исках да знае какво е станало. А в отговор получих писмо, в което видях състрадание и разбиране”, разказва Марко Бранкачия. Въпреки това, Колин и Ливия се обърнаха към полицията, обвинявайки журналиста в преследване. След огласяване на историята Фърт и Джуджоли не се разделиха. Те бяха заедно на светски събития и се подкрепяха взаимно.", "date": "2019.12.14", "title": "Колин Фърт се раздели с жена си след 22 г. брак"}
{"url": "https://www.monitor.bg:443/bg/a/view/zvezdnite-bebeta-na-2019-snimki-183300", "text": "Няма нищо по-хубаво от това да чуеш първия плач на детето си след раждането. Сега, когато вървим към затварянето на главата „2019“, е време за равносметки. А какъв по-добър повод от появата на нов живот? Редица звездни двойки станаха родители през отиващата си вече година. За много от тях това е дебют в отглеждането на наследници. А някои бебета – като това на Александра и Даниел Петканови, започнаха паралелно реалния си живот и виртуалния си такъв, като могат да се похвалят със собствени профили в социалните мрежи. Две седмици преди да изпратим годината, „Монитор“ прави кратка ретроспекция на известните семейства, които се увеличиха с още един член през последните няколко месеца. Бившата вокалистка на „Ку-ку-бенд“ Алекс Раева е сред популярните личности, които рядко допускат любопитните погледи зад завесите на личния си живот. Именно поради тази причина певицата пази в тайна в продължение на цели четири месеца името на първородната си наследничка. Изпълнителката на She Is Killing You даде живот на момиченце в средата на месец август. За таткото не се знае много. За първи път Раева и избраникът й се появиха публично в средата на май. Засега обаче се знае единствено, че той е видимо по-възрастен от нея. Искрата между тях пък е пламнала по време на една от екзотичните ваканции на певицата за гмуркане. Едва преди няколко дни пък Раева обяви и името на малката принцеса. „А в студените дни с Лиа се топлим една друга“, написа звездната майка под кадър с бебето, като именно това бе и първото споменаване на името. Година след като песента „Чужди усмивки“, с която Тото оплака раздялата с бившата си приятелка, се превърна в тотален хит на 2018 г., рапърът стана баща за първи път. Малкият Доминик проплака тази есен, а датата му на раждане съвпадна с турнето на „Скандау“. Самият Йонислав Йотов, както е името по паспорт на Тото, твърди, че не се чувства променен след появата на бебето. „Аз Домо много си го обичам и той си ми е страст, но Криси ми е на първо място“, каза неотдавна в свое интервю рапърът по повод майката на детето Кристин. До решението, че искат да станат родители, двамата достигат почти светкавично след пламването на първите искри и едва месец след като започват да се срещат (и паралелно с това – да живеят заедно), стартират и опитите си да се сдобият с наследник. В края на септември плеймейтката, преквалифицирала се в дизайнерка, с още една рожба. Бебето е момченце и носи името на спортиста. За благата вест се похвали самият Благо с публикация в социалната мрежа. „Вчера е история, утре е мистерия, днес е дар от Бога, ето защо ние го наричаме подарък. Благодаря ти, Боже, че ме дари с него! Благодаря ти Златка Райкова за това прекрасно създание Благо Джуниър. Обичам ви\", написа той. Това е първо дете за Райкова и четвърто за Георгиев. Красавицата дълго време кри бременността си, като често споделяше свои снимки, на които не личи коремчето й. Припомняме, че двойката скоро може да вдигне и сватба. Златка и Джизъса се сгодиха около миналата Коледа, след което отпразнуваха събитието с наздравици за новата 2019 година в съседна Сърбия. Искрата между тях пламна миналия септември и връзката им се развива със светкавични темпове. В средата на октомври телевизионната репортерка Тя роди момиченцето си в Майчин дом. За появата на новия член в семейството съобщи щастливата баба Мариана Цонева: \"Много хубаво, оформено бебенце е. Роди се висока 49 см и с тегло близо 3 кг. И голямото дете на Деси - Янчо, видя сестричката си. Много се радва. Двамата имат много прилики заради чертите на Деси\". Дъщеричката на Деси носи името Бианка-Димана. Припомняме, че Цонева и любимият й Явор Стефанов обявиха очакването на първото си общо дете през май 2019 г. На 6 юли двамата си казаха заветното „да“ в тесен семеен кръг. На церемонията присъстваха само младоженците, кумовете - шеф Иван Манчев и най-добрата приятелка на Деси - Марго, както и синът на Цонева от първия брак – Янчо. На 3 юни 2020 година семейството планира да вдигне сватба, за да отбележи втората година от началото на връзката си. Цели две от звездните бебета пък носят името Амая. Първа това име получи дъщеричката на Криско. През септември половинката му Цветелина го дари с рожба. Новината съобщи самият рапър, като публикува в социалните мрежи трогателна снимка с текст През май двойката пусна видео, на което иначе стройната танцьорка се появи с широка блуза, под която ясно личи коремче. Тогава се заговори, че двамата очакват наследник. Малко след това хитмейкърът от Габрово представи видео към парчето „Да или не“, на което гали коремчето на любимата си и с това потвърди благата вест. Искрата между изпълнителя на „Базука“ и красивата брюнетка пламна преди около три години. Познанството им датира отпреди това, когато Цвети се разписва с участие в клиповете на Криско като танцьорка. Втората звездна дъщеричка с името Амая е и годеницата му Теа Минкова. Момиченцето се появи на бял свят на 5 декември. За щастливата новина родителите съобщиха в социалните мрежи, като още тогава го показаха на снимки. Че двамата ще стават родители, стана ясно през юни. Тогава звездата от медицинската драма \"Откраднат живот\" качи в Инстаграм кадър, на който той и любимата му позират на плажа със снимка на бъдещата си рожба. \"Ще си имаме бебе! Преди седем години се влюбих в това момиче и тогава още знаех, че искам тя да е майка на децата ми. Най-накрая си материализираме любовта. Обичам ги\", написа момчето, което има медицински ценз и в реалния живот. \"Седем години любов в момента тежи около 130 г и се намира в коремчето ми\", включи се и бременната тогава красавица. Решението да съобщят новината по този начин взели, защото не искат медиите да пишат невярна информация за тях, както се е случвало и преди. Припомняме, че годежът на Шопов и Минкова датира от миналия ноември. „Звезда“ - така Мис България Марина Войкова нарече детето, на което даде живот само преди дни. Чаровната брюнетка също спазва дистанция от медийното внимание, като не издава почти никакви подробности от раждането, като крие и какво име са избрали с таткото за първата си наследничка. Въпреки това именно Войкова сама съобщи за появата на момиченцето, като дори публикува кратко видео с него. И там обаче личицето на бебето бе закрито. С бащата Давид Бонев са семейство от Свети Валентин тази година. Те си казаха заветното „да“ в тесен семеен кръг. Въпреки че още през юни се спекулираше, че семейството им ще се увеличи с още един член, Войкова потвърди едва три месеца по-късно щастливата вест. Наскоро пък две родни красавици обявиха, че ще стават майки в ефир. Става въпрос за Диетоложката на звездите съобщи, че е бременна в седмия месец в студиото на предаването „Игри на волята“. „Надявам се да се роди на Коледа\", намигна тя. Тя издаде още, че със съпруга й Мистър Ливан 2014 Рабих Ел Зейн очакват момченце. Припомняме, че Енджи и Рабих си казаха заветното „да“ през септември 2016 г., а семейната им идилия се разклати след загубата на бебетата им по време на шестия месец от бременността. Лекарска грешка довела до трагедията, в която се наложило да извадят момиченцата, за да спасят живота на Касабие. Малката Джулка шокира зрителите в ефир, тъй като е в напреднала бременност, а досега е успяла да опази тайната. Тя е много активна в социалните мрежи и снимките, които споделя, не загатват по никакъв начин благата вест. Малката Джулка се оказа един от участниците в шоуто „Маскираният певец“, но отпадна и се наложи да свали маската си. След това хвърли бомбата, че е бременна. „В седмия месец съм\", отсече Гани. Тя влезе в образа на Коконата и избра да се изяви на сцената с един от най-големите хитове на Мадона - Justify My Love. Припомняме, че още куп популярни лица от родния шоубизнес станаха родители през 2019. Сред тях са Орлин Павлов, Поли Генова, Вики Терзийска, Антония Петрова, Део, шеф Иван Манчев и Йоанна Драгнева.", "date": "2019.12.14", "title": " Звездните бебета на 2019 (СНИМКИ)"}
{"url": "https://www.monitor.bg:443/bg/a/view/valeri-bojinov-se-razdeli-s-botev-vraca-183422", "text": "Нападателят Валери Божинов напусна „Ботев“ (Враца). Опитният футболист се появи в заключителните минути срещу „Етър“ (1:1) снощи на стадион \"Ивайло\", които се оказаха и последните му за врачани. Той се е разбрал с наставника Антони Здравков още преди срещата, че няма да остане в състава през 2020 година. \"Пожелавам успех на Тони Здравков и момчетата през пролетта. Благодаря на кмета, ръководството и феновете за отношението към мен през двата ми престоя във Враца. Дано отборът успее да се спаси, но аз лично съм оптимист, че Враца ще има отбор и догодина в елита на България\", сподели Божинов пред Sportal.bg. 33-годишният бивш футболист на „Лече“, „Фиорентина“, „Ювентус“, „Манчестър Сити“, „Парма“, „Спортинг“ (Лисабон), „Верона“, „Виченца“, „Левски“, „Тернана“, „Партизан“, „Мейджоу Хака“, „Лозана“ и „Риека“ се завърна във Враца през септември, след като прекара пролетта на \"Герена\" и класира \"сините\" в Лига Европа. Вторият му престой на стадион \"Христо Ботев\" обаче нямаше нищо общо с есента на 2018 година, когато вкара седем гола в 11 мача. Два от тях влязоха в историята, след като донесоха победата с 3:1 над „Левски“ насред стадион \"Георги Аспарухов\". Този сезон Божинов имаше няколко травми и здравословни проблеми, отборът не бе на нивото от предната година, баща му Сашо Ангелов напусна, а той игра в общо девет срещи от първенството, но не успя да се разпише нито веднъж. Само в пет от тях бе титуляр, като записа едва 384 минути. \"Бъдещето ми? Не съм говорил с нито един отбор на този етап, тъй като до снощи бях футболист на „Ботев“ (Враца). Ще видим какво ще се случи. Със сигурност ми се играе още, тъй като не ми остават много години професионален футбол. Много неща ми се случиха през 2019 година, като трябва да изчистя главата си\", сподели бившият национал пред Sportal.bg.", "date": "2019.12.14", "title": "Валери Божинов се раздели с „Ботев“ (Враца)"}
{"url": "https://www.monitor.bg:443/bg/a/view/kiril-bojadjiev-ot-sanitarja-josif-do-adam-pod-kriloto-na-eva-183393", "text": "Срещата ни с актьора Кирил Бояджиев е в Сатиричния театър, ала храмът на смеха в този ден е омърлушен и смълчан: България изпраща своята любима звезда, великата Стоянка Мутафова. Денят е тъжен, но спомените на Кирил от голямата дама на комедията са слънчеви. „Участвахме заедно в спектакъла на Бина Харалампиева „Златният телец“ по Илф и Петров. Тя зареждаше цялото представление с много особена, светла енергия“, припомня си младият ас на Сатирата. Поради спецификата на драматургията тогава двамата не са имали общи сцени, но пък Бояджиев е успял да се докосне до харизмата на друг от големите пионери на трупата в пълнокръвно и ползотворно партньорство: с Никола Анастасов са били рамо до рамо в унгарската пиеса „Убийство в експреса“. „Беше изключително зареждащо. Видях колко много толерантност, опит и класа има във всичко, което правеше. Ще остане важен етап в моята кариера“, категоричен е той. Иска му се да вярва, че духът на тези забележителни артисти още населява някогашния клуб на Сатирата, където те са се събирали след представление, за да разпуснат и да си спретнат по някой пиперлив майтап. Отскоро мястото на познатия адрес на ул. „Стефан Караджа“ 26 е превърнато в ново пространство за уан мен шоута, стендъп комедии и други атрактивни форми на театрално забавление, а Кирил Бояджиев е първопроходник в него. От октомври насам вече се е разписал с 2 премиери в своеобразния кафе-театър „Happy Сатира“: с моноспектакъла „Помощ, имам две деца!“ и като един от карето влюбени от различни епохи в находчивата творба на американката Киара Атик „Пет пъти за една нощ“. Бояджиев не може да не се съгласи, че в силната млада група, събрана в Сатирата, днес като че ли не се открояват колоси като Парцалев, Калоянчев, Константин Коцев... Индивидуалност ли не достига на сегашните комици или просто времената са други и артистът е изгубил статута си на единствен и непоклатим авторитет? „Огромният скок в развитието на технологиите няма как да не се отрази на професията. Самата смяна на система налага други ценности, принципи и отношения в обществото. А и е безсмислено да търсим самоцелно нов Калоянчев, нов Парцалев – те са неповторими и прекрасни, защото са онова, което са били в онази ситуация. При нас е доста различно. Аз страшно обичам колегите си от Сатирата и смятам, че именно в това е силата ни – в колективния дух. От десетина години има ядро от млади актьори, които работят активно и изчакват своя момент. Напоследък много от нас получават възможност да се изявят със значими творчески задачи. Трудолюбието и постоянството ни са ключът към успеха“, разсъждава той. Разбира се, и на него се е случвало да го сравняват: дали на шега или наистина, но са му предричали За щастие, Кирил гледа със здравословна доза ирония на подобни комплименти. „Предшествениците ни са пример за нас. Ние усещаме техния гръб и се надяваме да успеем да предадем част от тази енергия на идващите поколения. Сатирата съществува и ще съществува без всеки един от нас“, казва актьорът и добавя, че е привърженик на златната среда: човек трябва да има работно самочувствие, но не бива да се самозабравя и да се звездее. Не отрича обаче, че специално него един телевизионен герой – санитарят Йосиф от сериала „Откраднат живот“, го е извадил от анонимността на „масовката“. „Това е факт и в началото е дори малко плашещо, защото ти дава светкавична популярност. Веднага след излъчването на първите епизоди хората започнаха да ми подвикват „Йосифе, Йосифе“... Виждам усмивки, когато се разминавам с тях по улицата, улавям няколко мига по-дълго задържани погледи – ясно по каква причина. Това е приятно, но...дотам. Аз продължавам да работя по начина, по който съм работил и преди“, уверява Бояджиев. Оказва се, че още в ранния етап от процеса по създаване на филма, в сценария има освободена ниша за санитар, историята на Йосиф се завърта и той остава в болницата. Зрителите харесват добродушния, понякога наивен до глупост асистент на белите престилки, неизменно готов да помогне – на всеки и във всичко. „Йосиф е обичан персонаж и това ме изпълва с приятно усещане. Той е сред отговорните за комедийното разтоварване в сериала. Радва ме, че съм част именно от този слой в сюжета – не от сериозните и драматични перипетии на останалите“, обяснява Кирил и продължава: „Така се е стекъл животът ми, че това е нещо, в което и аз вярвам – че към хората около себе си, към всички хора, и че това ще му се върне по някакъв начин. То се отчита там някъде... Единственото смислено поведение е да гледаме с обич на другите“. Екранният Йосиф определя като феномен факта, че поредицата продължава да приковава вниманието на аудиторията и е доволен, че предстои нов сезон. „Беше ясно, че като санитар ще се занимавам доста с отваряне на линейки, бутане на колички и т.н. Обучаваше ме истински шофьор на линейка, но веднъж, като ми показваше как да сгъна една количка в линейката, стисна някакъв механизъм, а пръстът ми беше на неподходящо място и едва не го счупи“, припомня си медицинските рискове актьорът. В престилката на Йосиф той се е снимал в компанията на куче, котка, кон и какво ли още не. Участвал е и в екшън кадри. В началото на един от сезоните по сценарий става катастрофа, а болницата е запечатана и персоналът, виждайки ранените, трябва да разбие прозорците на сградата, за да влезе в операционните. „Един колега помогна на всички да се качат през прозореца, а той остана сам долу последен. Беше му много трудно да се изкачи и това разсмя всички“, с усмивка връща лентата Бояджиев. Изглежда, той е дочакал един от звездните си мигове и в театъра. Спектакълът на режисьора Ивайло Ненов по пиесата на Киара Атик „Пет пъти за една нощ“ е същинска златна мина за всеки актьор. В него 5 дуета – съвременни, футуристични със скафандри на астронавти или прародителите на човечеството Адам и Ева, разиграват и коментират любовта и секса в съответната епоха. Но всъщност артикулират универсални, модерно звучащи колебания и комплекси – страха от самота или от обвързване, еротичните предизвикателства в двойката, половата идентичност, двоякия начин, по който се посреща новината за бебе на път... Освен в герои на нашето време Кирил и основната му партньорка Елена Атанасова се превъплъщават в средновековния философ Пиер Абелар и възлюблената му Елоиза, както и в Адам и Ева. „По принцип авторката е задала, че но ние много бързо отметнахме този вариант като невъзможен“, свенливо отбелязва актьорът и хвали находката на костюмографите – халати с принтове, на които се виждат „голите тела“ на предците ни. Апропо Абелар, дал обет за въздържание, но въпреки това познал плътската страст, е бил на мнение, че философията е несъвместима с бащинството. Кирил Бояджиев обаче не смята, че то може да пречи на изявите в една творческа професия. „Родителството обогатява всеки човек. Това е част от моя житейски опит. В „Помощ, имам две деца!“ историите са лично мои и на мои приятели“, доверява той. Пиесата е на Здрава Каменова, с която до неотдавна са били и житейски тандем. Пътищата им са се разделили, но най-успешният им общ проект – 12-годишният Калоян и 7-годишната Ивайла, ще ги свързва завинаги. Скоро след Нова година Кирил Бояджиев ще се включи в поредното „Сатирично кабаре“ на своя театър – единствения, който може да се похвали с оркестър от актьори, свирещи на живо. Още като тийнейджър той е вземал уроци при един от най-добрите ни музиканти – Веселин Веселинов-Еко. Сега Кирил ще е на баскитарата и групата ще забие с пълна сила...  ", "date": "2019.12.14", "title": "Кирил Бояджиев – от санитаря Йосиф до Адам под крилото на Ева    "}
{"url": "https://www.monitor.bg:443/bg/a/view/beroe-ne-se-zatrudni-s-carsko-selo-kamburov-pak-beleji-183423", "text": "\"Берое“ записа лесен успех с 2:0 над „Царско село“ в мач от 20-ия кръг на Първа лига. Първото попадение в срещата реализира Мартин Камбуров (68). Това бе и гол №228 в елита за легендарния стрелец. Ибрахима Конте оформи крайния резултат в Стара Загора. В края на срещата домакините можеха да вкарат още едно попадение, но отбраната на гостите все пак успя да не допусне трети гол. С този успех тимът на Димитър Димитров събра актив от 28 точки. „Царско село“ пък остана с 16 пункта. Въпреки това Херо не бе доволен от своите: “Спечелихме с характер, а не с класа и майсторство. „Царско село“ има добри чужденци. Имат класа, даже повече от нашата. Трябва да усилим нашия състав във всички линии. Зимният период е труден, но ще направим селекция. Защото плачем за селекция. Говорим за класа, която не е много добра. Надявам се през зимния период да намерим поне три-четири попълнения, за да изглеждаме по различен начин. Шестицата ни е цел, но основното е да направим хомогенен състав, в който да има дълбочина”, каза той.", "date": "2019.12.14", "title": "„Берое“ не се затрудни с „Царско село“, Камбуров пак бележи"}
{"url": "https://www.monitor.bg:443/bg/a/view/zaradi-neuredeni-prava-koncertyt-na-lara-fabian-v-ponedelnik-moje-da-ne-se-provede-183425", "text": "Концертът на Лара Фабиан, който предстои да се случи този понеделник (16 декември) в зала \"Арена Армеец\" може и да не се проведе. Това сигнализира сдружението за колективно управление на авторски права в музиката Музикаутор. Организацията подчертава, че за шоуто правата не са уредени, а предвид че залата носи солидарна отговорност с промоутъра за уреждането им, тя е вероятно да не допусне спектакълът да се състои. \"София Мюзик Ентерпрайсис (SME) влезе в съмнителна схема с прехвърляне на фирми, ощетяваща авторите на музика със стотици хиляди левове\", допълват от Музикаутор. Най-старият и най-голям организатор на концерти в България е поел по стъпките на други промоутъри на концерти като Болкан Ентъртеймънт Къмпани, Моко Сълюшън, АРТ БГ, които използват същите порочни практики, за да избегнат плащане на авторски възнаграждения. Задълженията на тези организатори към Музикаутор за лицензирани концерти, но неизплатени по тях авторски възнаграждения След множество неуспешни опити въпросът със задълженията на SME да се реши доброволно, Музикаутор предприе съдебни действия, в резултат на които съдът разпореди обезпечителни мерки спрямо организатора. От справка в Търговския регистър става ясно, че компаниите на SME, управлявани от Иван Несторов и Димитър Ковачев, които са изключителни представители за страната на световния лидер Live Nation, вече са с други собственици и с крупни дългове към авторите на музика.  В същото време най-големият актив на \"София Мюзик Ентерпрайсис\" бе марката на известния пловдивски фестивал „Хилс оф Рок / Hills of Rock”, за който получаваше от община Пловдив по 1,9 млн. лв. на всеки три години. Днес собственик на марката е „Фест тийм“ ООД, представлявано от Стефан Еленков. Същото лице участва в комисията на Общинска фондация „Пловдив 2019 г.“ за избор на фирма за откриването на „Пловдив – Европейска столица на културата 2019 г.“. Според посочената информация на сайта на Ивентим.бг, компанията на Еленков е поела организацията на събития от календара за 2020 г., които досега бяха обявени за събития на SME и Live Nation.", "date": "2019.12.14", "title": "Заради неуредени права: Концертът на Лара Фабиан в понеделник може да не се проведе"}
{"url": "https://www.monitor.bg:443/bg/a/view/bsp-izbira-lidera-si-s-prjak-vot-na-26-april-183426", "text": "Пленумът на БСП прие правилата за избор на лидер с пряк вот от всички членове на партията. Изборът ще се проведе на 26 април 2020 г., решиха членовете на НС на столетницата. Ако се стигне до балотаж между двама кандидати, той ще се състои на 3 май. Сред основните изисквания е претендентите за кормилото в партията да имат 8 години стаж като партийни членове и поне 4 години от тях да са били в ръководни органи на партията.", "date": "2019.12.14", "title": "БСП избира лидера си с пряк вот на 26 април"}
{"url": "https://www.monitor.bg:443/bg/a/view/zakopchaha-vyoryjeni-s-nojove-ulichni-grabiteli-183427", "text": "Двама криминално проявени жители на Ямбол са задържани за по-малко от денонощие след подаден сигнал за въоръжено нападение и грабеж над  клошари. Инцидентът е станал призори в петък, когато обитаващите порутена барака на улица „Срем“ бездомници са били нападнати, пребити и след заплахи за убийство са им били отнети наличните скромни средства за преживяване. Извършителите, доскорошни съкилийници от затвора в Стара Загора на по 29 и 36 години, са били хванати от криминалистите докато деляли мизерната плячка. От тях са иззети саморъчно направени ножове и предмети, задигнати при друг аналогичен грабеж през последните дни. В края на петъчния ден срещу тях са повдигнати обвинения за извършено престъпление по член 199 ал. 1, т. 4 от НК и с прокурорско решение са изпратени зад решетките за по 72 часа. Очаква се в понеделник наблюдаващият прокурор да поиска от съда постоянното им оставяне в килията. И за двамата престъплението е извършено в рамките на изпитателния срок от предходна присъда.  ", "date": "2019.12.14", "title": "Закопчаха въоръжени с ножове улични грабители"}
{"url": "https://www.monitor.bg:443/bg/a/view/gerb-v-stara-zagora-bi-otboj-za-po-visoka-taksa-smet-183424", "text": "Групата съветници на ГЕРБ в Стара Загора се отказа от предложението си да бъде повишена досегашната такса „смет“, съобщи неочаквано в събота кметът Живко Тодоров. Това се случи само ден, след като градоначалникът обясни, че повишението се налага поради необходимостта да бъдат събрани допълнително около 1,3 млн. лв. за сметосъбирането, извозването, преработката и депонирането на генерираните годишно около 55 000 т битови отпадъци. Първоначално беше предложено гражданите да плащат по 1,8 промила , а бизнесът – по 4,2 на хиляда, но след решението на МОСВ да разсрочи за три години новите по-високи отчисления  проектотаксата бе намалена на 1,7 и 4 на хиляда. Сметката показва, че за извършването на услугата общината трябва да натрупа от собствени приходи 13 400 000 лв., която сума е възможно най-ниската на глава от населението. Средно на жител се падат по 85 лв. при 106 лв. в Сливен, 104 лв. в Плевен, 102,78 лв. за пловдивчани и по 100 лв. за хората от Бургас и Велико Търново. След проведените предварително разговори с останалите групи в местния парламент (ГЕРБ нямат пълно мнозинство със своите 21 съветници) станало ясно, че много трудно ще бъде прието предложението им и затова то ще бъде отеглено от заседанието на 19 декември. От най-голямата група не възнамеряват да внасят друго, въпреки че, ако се запази досегашната такса, ще се наложи да бъдат орязани други пера в бюджета за 2020 година. „Неприятно сме изненадани от поведението на някои политически формации, на които разчитахме да бъдем подкрепени. Не желаем да ставаме ничии заложници, не приемаме правене на популистка политика!“, коментира каращият трети мандат кмет Живко Тодоров. От групата на ГЕРБ отеглят подкрепата си по отношение на проекта  за образована раждаемост, внесен от 7-те съветници от местната коалиция „ЗНС“, чийто представител бе избран за председател на мини-парламента. Очаква се да бъде ревизирана и инвестиционната програма за следващата година, за да бъдат пренасочени липсващите пари за сметосъбирането.", "date": "2019.12.14", "title": "ГЕРБ в Стара Загора би „отбой“ за по-висока такса смет"}
{"url": "https://www.monitor.bg:443/bg/a/view/godja-nadvi-brinione-s-edna-stotna-za-uspeha-v-sankt-moric-183428", "text": "Италианката София Годжа надделя в оспорвана битка със сънародничката си Федерика Бриньоне, за да спечели Супер-Г в Санкт Мориц (Швейцария), старт от Световната купа по ски-алпийски дисциплини. Бриньоне бе задала темпото на пистата с време от 1:12,97 мин., но Годжа демонстрира типичното си агресивно каране, за да пресече финалната линия с една стотна по-бързо време, въпреки че в последния етап на пистата загуби едната си щека. По този начин 27-годишната италианка записа първата си победа в Световната купа за сезона във втория супергигантски слалом от календара. Бриньоне от своя страна завършва на второ място за втори път през кампанията, а на почетната стълбичка днес се качи и лидерката в генералното класиране Микаела Шифрин. Американката бе с 13 стотни по-бавно от победителката. След този успех Годжа вече има 186 точки и се изкачи до седмо място в генералното класиране, докато Бриньоне влезе в топ 3 със своя актив от 241 точки. Шифрин продължава да води убедително с 532 точки. В класирането за Супер-Г води германката Виктория Ребенсбург (126 точки) пред Бриньоне (116) и Годжа (100). Утре в Санкт Мориц ще се проведе още един старт от Световната купа при жените, този път в паралелния слалом.", "date": "2019.12.14", "title": "Годжа надви Бриньоне с една стотна за успеха в Санкт Мориц"}
{"url": "https://www.monitor.bg:443/bg/a/view/potapjajte-saksiite-za-kratko-vyv-voda-183011", "text": "  За да не загният луковиците на стайните цветя от преполиване през зимата, можете да прилагате лесен трик, съветват цветарите. Просто потапяте цялата саксия - да се напои добре растението. Държите известно време и след това оставяте да се отцеди. Повтаряте процедурата, когато видите, че пръстта е изсъхнала. Това е най- лесният и полезен начин за стайните растения през зимата да получат влага, без да бъдат преполети.  Като цяло през този период цветята имат нужда от почивка. Затова не е необходимо да бъдат нито торени, нито поливани изобилно. Това може да ги вкара отново в лятната фаза и да ги изтощи. Ключовата дума е умереност.    Тези, които цъфтят през зимния период, като азалия, камелия и циклама, се нуждаят от светлина. Въпреки че много от съветите в интернет сайтовете са да бъдат близо до прозорец, опитните домакини ги държат в дъното на стаята, но срещу прозореца. Много внимателно трябва да се подхожда към тях и с водата. Най-добре е да потопите саксията в по-дълбок съд с малко вода. Така те ще пият с коренчетата колкото им е необходимо.    Внимание с коледничето, което по това време на годината започва да се обсипва с ярки цветове. Точно в този момент не е желателно да го пипате, нито пък да му чистите увехналите цветове. Коледничето изпитва ужас от всякакви такива грижи. Вместо да ви се отблагодари с повече цвят, за да се защити от посегателствата на прекомерна любов, пъпките му ще окапят. Затова с кактусите или подобните на тях растения пестете изблиците на емоции и обич. Те обичат сдържаните чувства и тогава ще разпрострат изобилието си от цветна красота.    В края на зимата – началото на пролетта режимът на поливане се възстановява постепенно. Добре е да пулверизирате от време на време листата на растенията, тъй като през зимата въздухът в помещенията е много сух. По-добре ще е да поставите купички с вода до отоплителните уреди.  Най-подходящата температура за повечето цветя през зимата е 7 – 14 градуса. Ако разполагате със светла, неотоплявана стая, най-добре ги преместете там. При по-високи температури през зимата (около 20 градуса) добре се чувстват коледната звезда, бегонията, филодендронът, тъй като са особено чувствителни и студът не им се отразява добре. Когато отваряте прозорците за проветряване, покривайте растенията с тънък плат или с хартия, за да ги предпазите от студа и течението.   Не е добре да държите растенията в близост до отоплителните уреди.  По-сенколюбивите видове като бръшлян, сансевиера могат да се поставят и по-далеч от прозорците. Листата на цветята трябва редовно да се почистват от прах, най-добре с мека кърпа и хладка вода. Трябва да се знае, че коледната звезда е растение на късия ден. Оцветяването на връхните листа става само при условия на къс ден. За да се подготви растението за „цъфтеж“, в продължение на един месец то се премества на тъмно или му се поставя черна хартиена или найлонова торбичка. Тя се сваля през деня само за 6-7 часа. По този начин се стимулира оцветяването на връхните прицветни листа в червено. Цъфтежът започва в началото на декември. По време на цъфтежа коледната звезда се полива редовно, без да се преполива. Два пъти седмично листата се оросяват. Саксията не се държи на директна слънчева светлина.", "date": "2019.12.14", "title": "Потапяйте саксиите за кратко във вода"}
{"url": "https://www.monitor.bg:443/bg/a/view/rusija-vyvejda-ogranichenie-za-mobilni-telefoni-v-uchilishtata-183414", "text": "В близо 10 600 училища – почти една четвърт от училищата в Русия, вече е ограничено използването на мобилни телефони от деца, съобщи руският министър на образованието Олга Василиева. „Вече имаме конкретни числа: 10 хиляди 628 училища – тоест приблизително едно на всеки четири – изпълниха препоръките и ограничиха телефоните по време на уроците“, заяви още министърът. Тя уточни, че в Северна Осетия, Ингушетия, Белгородска област такова решение е взето от 100% от училищата, в Камчатската територия – 37,5%, Магаданска област – 53,3%, Пермска територия – 58,8%, Република Марий Ел – 63, 8%, Удмуртия – 60,9%, Кемеровска област – 67,3%, Курганска област – 50,9%, Свердловска област – 65,3%. БГНЕС припомня, че по-рано Министерството на образованието препоръча на регионалните власти да обмислят ограничаване на използването на мобилни телефони в училищата. Препоръките се основават на анализ на международния опит и на проучване на общественото мнение, проведено от Министерството на образованието. Правителството препоръча още ако е възможно, училищата да предоставят съоръжения за съхранение на мобилните телефони на учениците по време на учебния процес.", "date": "2019.12.14", "title": "Русия въвежда ограничение за мобилни телефони в училищата"}
{"url": "https://www.monitor.bg:443/bg/a/view/rekorden-broj-jeni-v-britanskija-parlament-sled-izborite-183413", "text": "Рекорден брой жени са избрани за депутатки в британския парламент на изборите в четвъртък, но активистите от кампаниите за повече права за жените въпреки че приветстват този резултат, казват, че е нужен по-голям напредък към равното парламентарно представяне, предаде Ройтерс. Сега жените заемат 220 места в 650-местната Камара на общините на британския парламент. След предишните избори те бяха 208. \"Повече депутатки отпреди е достойно за приветстване, но напредъкът е от 32% на едва 34% \", казва Сам Сметърс, изпълнителната директорка на групата за защита на правата на жените \"Дружество Фосет\". \"Вместо да се поздравяваме заради този съвсем бавен напредък, нека да поискаме ангажимент от всички политически партии за действие, за да се постигне нужната бърза промяна. Време е за равна власт\", допълва той. Нараства все повече вниманието към политическите партии относно многообразието на техните кандидати, но защитници на правата на жените казват, че токсичната политика и високите нива на злоупотреби на джендър основа отблъскват жените от кандидатиране за депутатски места. Две трети от депутатките заявиха по време на допитване на парламентарната комисия за жените и равнопоставеността през ноември, че липсата на напредък в борбата с насилието и онлайн издевателствата срещу жените в политиката влияят на тяхната готовност да се кандидатират за преизбиране. Редица депутатки избраха да не се кандидатират отново на изборите на 12 декември, като някои от тях посочиха като фактор за това свое решение злоупотребите, на които са станали обект заради депутатската им роля. Повишаването на броя на депутатките в новия парламент идва до голяма степен от увеличената подкрепа за кандидатки от Консервативната партия, извоювала абсолютно мнозинство на изборите на 12 декември. Въпреки това само една четвърт от спечелените от нея места са заети сега от жени. Същевременно обаче Лейбъристката партия се озова с мнозинство от жени в депутатските си редици - 104 депутатки срещу 98 депутати. Според защитници на правата на жените при тези темпове ще са нужни десетилетия за постигане на равно представяне на двата пола в парламента, тоест на 50 на 50.", "date": "2019.12.14", "title": "Рекорден брой жени в британския парламент след изборите"}
{"url": "https://www.monitor.bg:443/bg/a/view/vse-oshte-ima-opasnost-za-jivota-na-deteto-blysnato-ot-kola-na-nso-183410", "text": "Все още има опасност за живота на детето, блъснато от кола на НСО. Това съобщи в ефира на bTV говорителят на УМБАЛ \"Св. Анна\" Антон Луков. \"За 15 минути детето е било тук след катастрофата. Събран е екип от петима водещи лекари, които са го консултирали на място и след само още 15 мин. то е било вече в реанимация. Ще бъде оперирано в понеделник\", каза Луков. В същото време говорителят на НСО Веселин Нинов обяви пред bTV, че шофьорьт на автомобила е изпазнал в шок след счилото се. \"Той е в шок, не е етично да споделям детайли от личния му свят, но уверявам, че тежко приема случая. Загубил е съня си, готов е да поеме вина за случая, чувства се отговорен, съвсем човешка реакция\", каза Нинов. \"Служителите в НСО са под наличния щаб\", добави той. \"Луксозна транспортна служба\" в никакъв случай не е описание на работата ни, несериозно е да се твърди подобно нещо. Очевидно назрява дебат. Нормално е един 4-5 годишен цикъл всеки нормативен акт да търпи ревизия. Това е дело на законотвореца\", каза още Нинов.", "date": "2019.12.14", "title": "Все още има опасност за живота на детето, блъснато от кола на НСО"}
{"url": "https://www.monitor.bg:443/bg/a/view/brat-pit-shte-prekara-rojdenija-si-den-s-tri-ot-decata-si-183411", "text": "Американският актьор Брад Пит ще прекара рождения си ден на 18 декември само с три от общо шестте си деца. Шайло, Нокс и Вивиан ще бъдат на гости на баща си и за Бъдни вечер. Очаква се звездата от “Фюри” да отпразнува бързо рождения си ден, за да може да върне Шайло, на 13 години, и 11-годишните близнаци Нокс и Вивиан на майка им Анджелина Джоли точно преди Коледа на 25 декември. Трите деца ще празнуват с баща им Брад в Лос Анджелис, Калифорния, като на празненството няма да присъстват другите деца на звездната двойка Мадокс, на 18, Пакс, на 16 и Захара, на 14 години. От години Брад не е разговарял със сина си Мадокс, тъй като се твърди, че двамата се скарали на частен полет до Лос Анджелис, Калифорния, през 2016 г. Анджелина – която подаде молба за развод с Брад малко след инцидента, се опитва от години на възстанови комуникацията между Брад и сина му, но неуспешно. По-малкият брат на Мадокс – 15-годишният Пакс, също се дистанцира от Брад през последните три години. Най-големият му син учи в университет в Южна Корея, но нито веднъж Брад не е забелязван да му гостува.", "date": "2019.12.14", "title": "Брад Пит ще прекара рождения си ден с три от децата си"}
{"url": "https://www.monitor.bg:443/bg/a/view/ludogorec-specheli-5-440-000-evro-ot-uchastieto-si-v-grupovata-faza-na-liga-evropa-183416", "text": "„Лудогорец“ заработи точно 5 440 000 евро с участието си в груповата фаза на Лига Европа. Данните са предадените от \"Меридиан мач\". Близо 3 милиона от тази сума е заради участие в груповата фаза, като още половин милион евро ще бъде добавен в клубната каса заради второто място в групата. С двете си победи в групата \"орлите\" получават по допълнителни 500 000 евро за всеки успех, както и по още 200 хиляди евро за двете ремита. Наградата за момчетата от Разград може да стане още по-сладка при отстраняване на следващия съперник в 1/16-финалите. Подобен успех би осигурил още 1 милион евро в клубната хазна. ", "date": "2019.12.14", "title": "„Лудогорец“ спечели 5 440 000 евро от участието си в груповата фаза на Лига Европа"}
{"url": "https://www.monitor.bg:443/bg/a/view/borisov-uspjahme-da-privlechem-vnimanieto-kym-balkanite-video-183415", "text": "Днес се провежда Годишния форум за устойчивост на Западните Балкани. На събитието присъства и министър-председателят на България Бойко Борисов. Събитието е организирано от Международния републикански институт на САЩ (IRI) и се провежда в София от 12-14 декември. То е с подкрепата на Бюрото за конфликти и стабилизиращи операции към Държавния департамент на САЩ и в сътрудничество с българското Министерство на вътрешните работи. „Страните от Балканския полуостров успяхме да направим така, че да ни обърнат внимание. Повече от 10-15 години Балканите не предизвикваха интерес. Радвам се, че със започването на нашето председателство поставихме темата „Западни Балкани многото процеси” в центъра на вниманието и на европейските колеги и на САЩ. Надявам се Северна Македония да покаже разликата в развитието си и в същото време очаквам останалите държави, които искат да се присъединят към ЕС, внимателно да си премерват поведението и стъпките. Разкрачената поза не е полезна за никого - или си в НАТО или не си\", каза Борисов. „На Балканите всички се обичаме, живеем си мирно. Има етническа толерантност. Много е важно да си сътрудничим. За нас като балканци е много важно да не оставим нито на европейците, нито на американците да загубят доверие с нас”, добави премиерът.", "date": "2019.12.14", "title": "Борисов: Успяхме да привлечем вниманието към Балканите (ВИДЕО)"}
{"url": "https://www.monitor.bg:443/bg/a/view/losho-vreme-otloji-slaloma-za-myje-vyv-val-d-izer-183417", "text": "Слаломът от Световната купа по ски-алпийски дисциплини във Вал д’Изер в крайна сметка няма да се проведе днес. Това решение взеха организаторите, след като няколко пъти днес бе отлагано началото на първия манш. Заради лошите атмосферни условия в крайна сметка бе решено, че няма възможност състезанието да се състои днес. В слалома трябваше да участва най-добрият ни скиор-алпиец Алберт Попов. Младият ни талант трябваше да стартира с №20.", "date": "2019.12.14", "title": "Анулираха слалома за мъже във Вал д'Изер заради лошо време (ОБНОВЕНА)"}
{"url": "https://www.monitor.bg:443/bg/a/view/marinov-probata-za-alkohol-na-shofiora-blysnal-dvete-momicheta-e-otricatelna-183419", "text": "Младен Маринов заяви, че по случая със загиналото момиче, което бе блъснато от джип на булевард в София снощи, е образувано досъдебно производство. \"Водачът е спрял, оказал е помощ, пробата му за алкохол е отрицателна\", каза министърът. \"Не става само с глоби и репресивни мерки, призовавам на всички самосъзнанието да е по-високо. Опасността не е само на пешеходната пътека – тя е преди пешеходната пътека и след нея\", каза Маринов. Вътрешният министър съобщи, че освен тежкият инцидент от булевард „Никола Вапцаров”, снощи е пострадало още едно дете – на 8 години на жп прелез в Нови Искър. В последните дни станахме свидетели на няколко катастрофи, при които пострадаха деца. Малолетно момиче загина, блъснато от джип на столичен булевард в петък. Ден по-рано автомобил на НСО удари друго дете в София. Един миг невнимание преобръща живота, заяви вътрешният министър Младен Маринов. Той призова родителите през есенно-зимния сезон да обличат децата си с по-светли дрехи, а колоездачите задължително да носят светлоотразителни дрехи или елементи по себе си. \"Всички трябва да се замислим за нашето поведение на пътя\", добави министърът. Борбата за живот на пътя е ежедневна. Пътувал съм много в Европа, като че ли ние нямаме толерантност по между си. Тук няма никаква толерантност на пътя. Демокрацията предполага култура. В Европа никой не влиза в забранената лента, за да изпревари другия, коментира Младен Маринов и продължи: Много често си проправяме път, за да ни е по-пряко, отколкото да ни е по-сигурно. Но това са деца, ние не може да ги съдим, може да сме по-предпазливи. Вътрешният министър съобщи, че в понеделник ще има дебат по линия на пътната безопасност. Много идеи има, голяма част от тях са приведени в действие, но в крайна сметка всичко опира до поведението на всеки един участник в движението, повтори пак министърът.", "date": "2019.12.14", "title": "Маринов: Пробата за алкохол на шофьора, блъснал двете момичета, е отрицателна"}
{"url": "https://www.monitor.bg:443/bg/a/view/vyv-velingrad-zadyrjaha-banda-kradci-tarashili-avtoservizi-i-ofisi-183418", "text": "Полицаите от Районното управление на МВР във Велинград задържаха група, извършили множество кражби и грабеж, съобщи говорителят на Областната дирекция на полицията в Пазарджик Мирослав Стоянов. От края на ноември криминалистите от курорта били „на крак“ заради няколко случая на кражби от офиси, автосервизи и автоморги. На 4 декември вечерта в дежурната на управлението бил получен сигнал от 63-годишна жена от Батак. В района на кръстовище тя се насочила към паркирания се автомобила си и при опит да го отключи била нападната от двама непознати. Единият издърпал дамската й чанта с намиращите се в нея лични документи, сумата от над 400 лева и ключове. Секунди по-късно двамата избягали под прикритието на нощната тъмнина.  Няколко часа по-късно се получил сигнал от охранителна фирма, че е разбит офис във Велинград. Дежурните полицейски екипи незабавно били насочени към мястото и блокирали близкия периметър. Наглите апаши взломили входната врата на помещението и оттам отмъкнали каса с наличните пари от оборота. По време на бягството им те били засечени от екип на „Криминална полиция“. Тогава крадците захвърлили непокътната металната каса в дере и успели да се укрият. На местопроизшествията са извършени щателни огледи от дежурна група на районното управление, иззети са веществени доказателства. Близо 10 дни криминалистите денонощно разследвали кой е извършител на кражбите и за целта прегледали множество записи от охранителни камери на търговски обекти, офиси и домове.  Така в резултат на положените усилия те попаднали в дирите на дръзките извършители. Оказало се, че това са братята Михаил Ракиев (20 г.) и Величко Ракиев (19 г.) от велинградския квартал „Анезица“, известни с прякора Ракиевите, и техния съучастник Георги Д. (20 г.), от септемврийското село Семчиново. Тримата са цигани, известни са с множество криминални прояви, осъждани, като с най-много присъди се оказал единият от братята – Михаил.  Всички случаи по разследването са докладвани на Окръжната прокуратура в Пазарджик. Тримата първоначално са задържани за срок от 24 часа, а по-късно срокът на ареста е удължен от прокурор със 72 часа. Продължава интензивната работа по разследване на всички извършени от „триото“ престъпления на територията на Велинград. Изяснява се тяхната съпричастност към множество кражби от търговски обекти, офиси , дори и от православен храм, намиращ се в единия от кварталите на курорта.", "date": "2019.12.14", "title": "Във Велинград задържаха банда крадци, тарашили автосервизи и офиси"}
{"url": "https://www.monitor.bg:443/bg/a/view/momicheto-postradalo-pri-katastrofata-s-djip-se-vyzstanovjava-183405", "text": "14-годишното момиче, което пострада тежко при катастрофата на булевард “Никола Вапцаров” в петък вечер, е в стабилно състояние. Детето е претърпяло операция през нощта в “Пирогов”, съобщи за БГНЕС д-р Явор Пукалски, ортопед-травматолог от спешната болница. Момичето има тежко счупване на подбедрицата. Приета е в “Пирогов” и с комоцио. Тя е била оперирана по спешност и към тази сутрин се възстановява, контакта е. Опасността за живота е изключена, заяви д-р Пукалски. Момичето остава под наблюдение, за да се следи общото ѝ състояние, тъй като следствие на пътнотранспортно произшествие, усложнения могат да се появят в последствие. В рамките на месец лекарите очакват 14-годишното момиче отново да е на крака и да се движи спокойно.", "date": "2019.12.14", "title": "Момичето, пострадало при катастрофата с джип, се възстановява"}
{"url": "https://www.monitor.bg:443/bg/a/view/vijte-kakvo-vreme-ni-ochakva-dnes-183402", "text": "Днес над страната ще преобладава облачно, в равнините - и мъгливо време. Максималните температури ще са между 7 и 12 градуса, на места в Източна България - до 14-15 градуса, съобщиха от Националния институт по метеорология и хидрология. На места, главно в Южна България, а привечер и в Източна, ще превалява дъжд. В Източна България през по-голямата част от деня ще духа умерен южен вятър и температурите значително ще се повишат. В Западна България вятърът ще е от северозапад, а привечер и в източните райони югозападният вятър ще се смени със северозападен. Атмосферното налягане е значително по-ниско от средното за декември - към края на деня ще започне да се повишава. Над Черноморието ще е предимно облачно, с временни разкъсвания на облачността преди обяд, главно над северното крайбрежие. Привечер и през нощта срещу неделя на места ще превали дъжд. През по-голямата част от деня ще духа умерен вятър от юг-югозапад и температурите ще се повишат; привечер вятърът ще се смени със северозападен. Максимални температури на въздуха: между 8 и 13 градуса. Температурата на морската вода е 12-13 градуса. Вълнението на морето ще бъде 2-3 бала. Над планините ще бъде облачно и мъгливо. На места, главно в Рило-Родопската област, ще има валежи от дъжд, над 2000 метра - от сняг. Условия за по-значителни количества има в южните райони от Родопите. Вечерта и през нощта срещу неделя валежи ще има и в масивите от Източна България. Ще духа силен вятър от юг-югозапад. Максималната температура на височина 1200 метра ще е около 7 градуса, на 2000 метра - около 2 градуса.", "date": "2019.12.14", "title": "Вижте какво време ни очаква днес"}
{"url": "https://www.monitor.bg:443/bg/a/view/d-r-kunchev-gripyt-moje-da-ni-iznenada-183403", "text": "Не може да се каже точно кога ще дойде грипът. Сравнително спокойно е в Европа, увери държавният здравен инспектор д-р Ангел Кунчев пред Нова телевизия. По думите му грипът може да ни изненада, но надали толкова бързо ще се развият нещата, за да достигнем до много високи нива на заболели от грип. Сред вероятните грипни щамове през настоящата година са Бризбейн, Канзас, Виктория и Колорадо. Ние знаем какво предизвиква грипът, не сме склонни да го подценяваме, защото грипът е сериозно заболяване, предупреди д-р Кунчев. Трябва да се има предвид, че ранното лечение е ключово за запазване живота на децата, съветва медикът, според когото след един или два дни боледуване нещата не се оправят, а се влошават. При грипа всякакви прогнози са изключително рискови. Особено в южните или югоизточните щати в САЩ заболеваемостта от грип е по-висока. Много често при заразните заболявания щамовете, които са водещи в САЩ, не винаги са водещи в Европа, обясни д-р Кунчев. Той отчете, че сравнително повече хора са се подложили на ваксина през настоящата година. Кунчев съветва хората да търсят лекарска помощ и да не се самолекуват.", "date": "2019.12.14", "title": "Д-р Кунчев: Грипът може да ни изненада"}
{"url": "https://www.monitor.bg:443/bg/a/view/nova-tragedija-na-pytja-rozino-kyrnare-vtori-shofior-zagina-v-ramkite-na-24-chasa-183406", "text": "Тежка катастрофа е станала рано тази сутрин на пътя Розино - Кърнаре, почти на същото място, където вчера друг шофьор намери смъртта си при удар в дърво. Водачът е загинал около 6.30 часа зад волана на лек автомобил \"Опел Мерива\" също след сблъсък в крайпътно дърво. Когато полицаите са пристигнали на място, са намерили шофьора - 51-годишен мъж от Карлово, силно приклещен. Пристигналият малко по-късно екип на Спешна помощ единствено е установил смъртта му. По случая е образувано досъдебно производство, на място се извършват огледи. Няма информация за употребен алкохол, предстои да бъде взета кръвна проба. Причините за тежкия пътен инцидент се изясняват, най-вероятно загиналият водач е шофирал с несъобразена скорост и не е успял да овладее автомобила на пътя.", "date": "2019.12.14", "title": "Нова трагедия на пътя Розино-Кърнаре, втори шофьор загина в рамките на 24 часа"}
{"url": "https://www.monitor.bg:443/bg/a/view/mlada-shofiorka-zagina-kraj-plovdiv-183407", "text": "21-годишно момиче е загинало снощи на пътя Съединение - Цалапица, съобщиха от пресцентъра на Областната дирекция на МВР-Пловдив. Тежкият пътен инцидент е станал половин час след полунощ. Младата шофьорка излизала от град Съединение, но по при ляв завой не успяла да овладее лекия си автомобил \"Пежо 330 С\" и се блъснала в мантинелата. При удара колата е изхвърчала извън пътя и е паднала в напоителен канал. Младата водачка е загинала на място. Няма информация дали момичето е употребило алкохол, преди да седне зад волана. Тепърва ще се извършва аутопсия и ще се вземе кръвна проба. На мястото е извършен оглед, по случая е образувано досъдебно производство, което изяснява причините за тежката катастрофа.", "date": "2019.12.14", "title": "Млада шофьорка загина край Пловдив"}
{"url": "https://www.monitor.bg:443/bg/a/view/kolko-harchi-britanskoto-kralsko-semejstvo-po-koleda-183409", "text": "Декември е тежък за семейните финанси и всеки си прави сметка колко може да си позволи за подаръци за най-близките си. Е, и британското кралско семейство има бюджет за подаръци, но със сигурност е малко по-различен. По информация на британския Mirror кралското семейство харчи по 30 000 британски паунда всяка година за подаръци и картички. Подарък има за всеки член на семейството, както и за всеки служител на кралицата. И по-конкретно. Подаръците са точно 620, а картичките - 750. Но какви са подаръците? Най-често книгоразделители, порцеланова вещ, както и коледен пудинг. Но какви подаръци си разменят помежду си членовете на кралското семейство? Няма да повярвате! Така например принцеса Ана е подарила на принц Чарлз бяла кожена седалка за тоалетна чиния. Кейт Мидълтън пък преди време подарила на принц Хари комплект тип \"направи си сам гадже\". Е, разбира се, това е било преди Меган Маркъл да се появи в живота му. Принц Хари пък е подарявал на кралицата плюшен пеещ хамстер. Твърди се, че тя доста се стреснала.", "date": "2019.12.14", "title": "Колко харчи британското кралско семейство по Коледа?"}
{"url": "https://www.monitor.bg:443/bg/a/view/sedmichen-horoskop-za-14-20-dekemvri-183390", "text": "Вижте какво вещаят за вас звездите за седмицата от 14 до 20 декември. Очертава се рисков и провокационен уикенд. Не споделяйте свои и чужди тайни. На 16-и всяка цел е лесно достижима. Действайте изпреварващо и на 17-и, когато път ще се отвори, късметът ще ви намери и работата ви ще се уреди. На 18-и преговорете някои уроци и спазвайте правилата. Ще бъдете подложени на тест по пригодност. На 19-20-и сте обект на агресия и неочаквани обрати. 14-и е денят на леденото сърце. 15-и е един от най-неблагоприятните дни за сключване на брак, за подписване на договори и обвързване по какъвто и да било повод. На 16-и навлизате в силен тридневен период, така че планирайте важни срещи, действия и инициативи до 19-и. 17-и е успешен и пробивен ден. На 18-и денят ще донесе предимства на хората, които отиват подготвени на среща, на изпит или на делови преговори. 19-и е ден на крокодила - със сигурност някой ще ви захапе, ще се опита да ви елиминира от престижни проекти и дейности. На 20-и се събуждате с откровение за бъдещето. 14-и не е ден за работа, бъдете с близките. В следващите два дни ще сте обект на атака от различни страни. Вероятно е да ви спретнат компромат. В неделя може да направите грешен ход, който да ви коства много не само пари, но и нерви, болки и загуба на време. На 16-и преградите са на всяка крачка, но в следващите дни ще си осигурите нужните екстри. Чакайте повишение. 14-и е един от дните, в които се получава по заслуги. На 15-и не тръгвайте на път рано сутринта. На 16-и ще се наложи да покривате тестове и нормативи. От 17-и ви чакат два успешни и творчески дни, а на 18-и е добре да помислите за личната си квалификация. 19-и е ден на хищническата политика – гответе се за битки. 20-и е ден на коренната реформа, на желанието да промениш живота, работата и отношенията си. В този период пътят ви е като бягане с препятствия. В събота трудно ще се измъкнете от семейните задължения. В неделя се оплитате в мрежи от лъжи и манипулативно отношение. Не вярвайте на никого, проверявайте лично как стоят нещата. На 16-17 правите силни ходове, освобождавате се от нечие влияние и диктат. На 18-и печелите от консултантска дейност. 19-20-и носят рискове. На 14-и сте лесно податливи на внушение, но и сами може да внушите на някого избор или поведение, които да ви бъдат от полза. На 15-и лесно ще попаднете в капани за наивници, но и сами ще заложите такива. На 16-и лесно ще постигнете целите си, ще преодолеете преградите на недоверието и отчуждението. На 17-и пътувайте, водете преговори, рекламирайте се. На 18-и лъсват празнините в знанията и възможностите ви. На 19-и родените в третата декада ще изживеят тежки моменти, особено ако се предоверят, ако се оставят на ласкателствата и позволят на илюзиите да ги водят. На 20-и е важно да направите нужните промени и преустройства, които ще ви осигурят стабилност и самостоятелни действия. 15-и и 19-и ще бъдат рисковите ви дни за периода. Не планирайте важни инициативи за тогава, не се обвързвайте с обещания и договори. На 16-17-и лесно ще постигате целите си и ще направите силен ход в бизнеса и личните връзки. На 18-и ще успеете, ако сте си научили урока, а на 20-и ще прекратите от раз вредни връзки и присъствия. Навлизате в период на инвентаризация. На 14-и работата и семейните отношения са противопоставени. На 15-и бъдете сигурни, че във всичко предложено днес има някаква уловка целяща да ви ограби материално или емоционално. На 16-и взетите решения ще помогнат да излезете на печалба, да постигнете максималното и да вдигнете нивото. 17-и е благоприятен ден за пътувания, за срещи с клиенти, посредници и производители. На 18-и ще се случват събития, които ще показват какво е нужно да усвоите, да научите и проучите, за да се конкурирате успешно и да се наложите в средата си. 19-и е тежък, рисков и опасен ден, особено ако прекалите с алкохола и стимулантите. На 20-и ще се усетите остарели. На 14-и се получава по заслуги, но в неделя трудно ще получите каквото искате, ще се опитват да ви лъжат и притискат неприятно. Не поемайте към никого ангажименти, които ще ви затруднят. 16-17-и са силни, успешни и пробивни дни. Подпишете нови договори и уредете пътувания. 18-и носи важна информация. На 19-20-и ще попаднете в засада, ще се наложат бързи промени в планове и намерения. На 14-и ще направите някои неприятни разкрития, а и личните ви тайни може да станат обществено достояние. 15-и е кризисен ден, рискът ви диша във врата. На 16-и ще направите голяма крачка напред. 17-и е ден за пътуване и преговори на място. На 18-и учителят среща бъдещия си ученик. 19-и е ден на тежки конкуренти битки. На 20-и Венера навлиза в знака на опозицията ви Водолея, а това ще разбалансира личните ви и любовни връзки, ще постави пред изпитание отношения градени с години. На 14-и уточнявате отношения и действия, но в неделя не се занимавайте с нищо важно и сериозно. 16-и ще отвори нови пътища и възможности, а на 17-и всяка цел ще е лесно достижима. На 18-и получавате и намирате полезни информации. На 19-и кой както може ще се опита да ви захапе и подчини. В петък е време за приключване с миналото, гледайте само напред. На 14-и всеки е с маска и дебел грим, които прикриват истинските му намерения и положения в живота. На 15-и няма други роли освен на хищниците и техните жертви. 16-и е ден на метаморфози. На 17-и на всички нива ще постигнете успехи и ще затвърдите позициите си. На 18-и влизате в ролята както на ученика, така и и на учителя. На 19-и нищо не се дава даром. На 20-и вземете важно решение и направете крачка към нещо различно. Първите и последните два дни на периода ще носят повече проблеми и грижи, ще ви поставят пред свършен факт и рискови положения, с който трябва да се съобразите. Но в дните от 16-и до 18-и може да постигнете максималното. С лекота ще се освободите от неприятни задължения, връзки и ангажименти, ще получите дължими пари и услуги. Концентрирайте важните си инициативи за тогава. 14-и е ден на леденото сърце. Очертават се проблеми с близки и приятели. 15-и е ден на мрежата – рекламата е убийствено настойчива. 16-и е активен и творчески ден и ще постигнете максималното при преговори. На 17-и денят се свързва с колесницата на победата. На 18-и печалбите са за знаещите и можещите, за тези, които са показали ниво на знания и лична квалификация. На 19-и Луната навлиза във вашия знак и сключва пречупващ аспект с Юпитер. На 20-и ще ви оказват натиск роднините и децата. Сънищата и случващото се на 14-и ще ви покажат какво ви пречи да живеете щастливо и в мир. На 15-16-и ще имате повече проблеми отколкото си представяте, особено ако не сдържате агресията и негативизма по отношение на нечии намерения и желания. На 17-18-и влизате във форма, уреждате важни делови и лични въпроси. На 19-и притискате конкуреницята, а на 20-и нов път ще се отвори. 14-и дава полет на амбициите и интуитивните ви възприятия. На 15-и както и да постъпите ще сбъркате и после ще съжалявате. На 16-и с лекота се рушат прегради и бариери. 17-и е един от успешните ви и силни дни, в които е добре да пътувате, да пазарувате на едро, да се срещате с посредници и доставчици, да се договаряте за нови поръчки, дейности и съвместни инициативи. 18-и е ден за старт на нов процес на обучение или тренировки. На 19-и за грешка няма прошка и за преструвка няма милувка. 20-и е ден на така нужната и чакана промяна. На 14-15-и увеличавате дистанциите, настройвате се негативно към хора, които ви обичат и ценят и изживявате болезнени моменти. Ще почувствате някаква празнота. Не взимайте прибързани решения. 16-17-и ще ви донесат късмет, успокоение и обезпечение. 18-и и 20-и отварят нови посоки и цели. Чакайте и направете покани за гостуване. На 19-и нищо важно да не се започва и предприема. На 14-и каквото повикате, такова ще се обади. 15-и е ден за работа на свой терен и със свои средства. На 16-и и най-неблагоприятната ситуация ще се обърне във ваша полза и интерес. 17-и – може би днес ще сключите последните си успешни договори за годината. 18-и е ден на тайното знание и на поверителната информация, която не се дава всеки ден и на всеки. На 19-и е опасно да се държим като тревопасно. На 20-и може да се окопаете на нова територия, да завладеете нова пазарна ниша и да повишите доходите си. Тежките ви и рискови дни са 14-15 и 20-и. В интервала 16-18-и ще постигнете максималното, ще получите дължими пари и услуги, ще се радвате на успешни и щастливи мигове. За 19-и не планирайте преговори, особено ако се намесват лични и интимни моменти. От 20-и Венера напуска вашия знак. Никак не е изключено да останете на сухо в любовта по празниците. Връзките ви са нестабилни. На 14-и отношенията се вледеняват. 15-и е неблагоприятен ден за всякакъв тип обвързване, за първа среща и първа целувка. На 16-и всичко предприето ще носи успех и придобивки, ще помага да се издигнете в работата и да получите мечтаните екстри. 17-и може да ви донесе права и пълномощия, които ще ви изведат на престижни позиции в бизнеса и в живота. На 18-и всичко, което научите и разберете ще ви влезе в работа. На 19-и ще изживеете доста притеснителни моменти. На 20-и старото се руши, нещо ново навлиза в живота ви по болезнен и непредвидим начин. Пътувайте на 14-и, уточните някои отношения. 15-и е рисков, особено за родените в първата декада. На 16-и преградите са на всяка крачка, но на 17-и ще постигнете максималното и на 18-и ще заемете полагаемата ви се престижна позиция. 19-и се свързва с преследването и изгнанието. Някой ще избяга от проблемите тук, за да си ги създаде някъде другаде. На 20-и пъзелът се пренарежда. Случващото се на 14-и ще свали маските, ще ви даде ясна представа за личната ви позиция в отношенията с околните. На 15-и Луната навлиза в знака на опозицията ви Лъва и до 16-ти сключва пречупващи аспекти с Уран и Марс. На 16-и лесно се отдава енергия. 17-и е ден за постигане на важни и обезпечаващи позиции и цели. На 18-и може да намерите новия си треньор, учител или наставник и сами да влезете в подобни роли. 19-и е ден на тежки битки. На 20-и Венера навлиза във Водолей – отпуснете си душата, дайте шанс на любовта. В събота се получава по заслуги. 15-и не е ден за обвързване, за брак и годежи. На 16-и може да направите силен ход в работата и бизнеса, а на 17-и сключете нови договори. На 18-и ще се провалят начинания, за които не сте подготвени и не сте се постарали да проучите. На 19-и ще ви изнудват и притискат хора с по-големи възможности и влияние. На 20-и опитайте да завоювате нови територии. На 14-и следете знаците на съдбата. 15-и е ден на опасно зарибяване. На 16-и е ден на лично вдъхновение и прозрение за бъдещето. На 17-и действайте активно до обед – пътувайте, пазарувайте на едро, уредете си среща с потенциални спонсори и подкрепете инициативите на децата. 18-и е тежък ден за лаиците, за тези, които не са в час с изискванията на момента, не са се запознали и не са прочели нищо по въпросите, които ще се обсъждат на събрания или партньорски срещи. На 19-и е тежък предиобед за родените след 14 март. Луна, Слънце и Меркурий сключват тежки аспекти с вашето Слънце. 20-и е ден с огромна пробразуваща и разрушителна сила.", "date": "2019.12.14", "title": "Седмичен хороскоп за 14 – 20 декември"}
{"url": "https://www.monitor.bg:443/bg/a/view/traktorite-minavat-na-metan-183010", "text": "New Holland Agriculture представя първия в света производствен трактор T6 на метан на изложението „Агритехника”. Машината бе удостоена с приза „Трактор за устойчиво развитие на годината 2020”. Това е нова награда на тазгодишното издание на конкурса „Трактор на годината”, съобщи tractor.bg. Екипът на журито от водещи журналисти за селскостопанска техника от цяла Европа избра T6 Methane Power измежду селектирани трактори, разделени в три основни категории и ограничен брой прототипи в напреднала фаза на тестване. „Много сме горди, че получихме първата в историята награда за устойчив трактор на годината за T6 Methane Power. Това е върхът на пионерската работа на New Holland в използването на алтернативни горива чрез нашата стратегия като лидери на чиста енергия. Това е и значителна стъпка напред по пътя към декарбонизиране на селското стопанство”, коментира Карло Ламбро, президент на марката. T6 Metan Power се показва в специално обособена зона на щанда на New Holland, посветена на енергийните независими решения FarmSM. Там фермерът може да се запознае с многото предимства на трактора и с това как да се възползва от работата и рентабилността на машината по най-ефективния начин. Тракторът Methane Power T6 е първата произведена такава машина, като технологията ще бъде достъпна за клиентите през 2020 г., когато се планира да бъде пусната за продажба в търговската мрежа.  „С икономическите и практическите предимства, които притежава тази технология, допълнително засилена при използването на биометан, очакваме голям интерес от страна на операторите и доставчиците на биогазови инсталации, както и на земеделските производители с достъп до газовата мрежа”, заяви Шон Ленън, ръководител „Управление на тракторни продукти”.  По думите му общините също проявяват голям интерес да добавят този трактор към своите паркове от превозни средства със сгъстен природен газ, за да намалят още повече отпадните си газове. T6 Methane Power осигурява ефективността на своя дизелов еквивалент – същата мощност при 180 к.с., въртящ момент при 740 Nm и издръжливост с добавеното предимство на до 30% по-ниски експлоатационни разходи. Тази изключителна ефективност се предлага в екологичен пакет. В реални полеви условия тракторът T6 Methane Power произвежда 99% по-малко прахови частици от еквивалентен дизел и намалява емисиите на CO2 с минимум 10% и общите емисии с 80%. T6 Methane Power разполага с изцяло нов двигател 6,7 литра NEF, специално разработен за селскостопански приложения от FPT Industrial, марката на силовите агрегати на CNH Industrial. Тук се намесва богатият опит в технологията за захранване на природен газ, разработена в продължение на повече от 20 години. Освен това произведените от FPT Industrial над 50 000 двигатели за природен газ свидетелстват за надеждността на тази технология и гориво.  Газовите резервоари на метановия T6 се съхраняват в същото положение като дизеловите резервоари при стандартния модел Т6. Това осигурява безпрепятствен достъп до кабината, както и отлична видимост от нея. Механичният трактор T6 на метан е ключов елемент в концепцията за енергонезависима ферма на New Holland. Компанията затваря веригата на истинска кръгова икономика – от полето до производство на енергия и обратно към полето. Това е пълен цикъл с почти нулево отделяне на CO2. Земеделските производители могат да отглеждат енергийни култури и да използват селскостопански отпадъци за генериране на биометан и да захранват своя трактор с това устойчиво гориво, постигайки почти нулеви емисии на CO2.  Животновъдите и млекопреработвателите могат да затворят още повече този цикъл, като произвеждат биометан от оборски тор, който изважда CO2 от околната среда, което води до отрицателен въглероден отпечатък. Земеделците могат също така да използват страничните продукти от биодигистрацията като естествени торове на своите полета, затваряйки кръговата икономическа верига. На специален интерактивен симулатор посетителите на щанда могат да тестват текущите спестявания на разходите, специфични за тяхната работа, които могат да бъдат постигнати с метановия трактор T6. Изчисляването на текущите разходи взема предвид горивото и обслужването, включително масло и течности. С тази функция посетителите могат също така да определят с колко ще намалят емисиите си на CO2 с природен газ или биометан.", "date": "2019.12.14", "title": "Тракторите минават на метан"}
{"url": "https://www.monitor.bg:443/bg/a/view/bansko-otkriva-ski-sezona-s-polovin-metyr-snjag-i-plusovi-temperaturi-183404", "text": "Днес около обед на Бъндеришка поляна над Банско ще бъде открит ски сезонът  по традиция с участието на световни ски величия. Според метереолозите, температурата ще бъде около 7 градуса над нулата. Въпреки необичайно топлото време в Пирин планина снегът, който наваля през миналите дни е над половин метър на писта \"Томба\", която е идеално обработена от концесионера „Юлен“.  От вчера следобед Банско вече се пълни с хиляди скиори и любители на приключенията от цяла Европа. Хотелите и къщите за гости са запълнени с предваритрелни заявки. Олимпийските и световни шампиони Марио Мат и Марк Жирардели ще имат удоволствието да открият ски сезона в зимната столица на Балканите с  две специални участия. В състезанието „Влез в отбора на шампиона“ и традиционното спускане с децата от ски-клуб „Юлен“ двамата ще бъдат капитани на двата конкуриращи се отбора. Група „Ъпсурт“ ще изнесе зимен концерт на „Бъндеришка поляна“. По традиция довечера в 18:00 часа празникът ще се пренесе на площада в Банско, където жители и гости ще могат да участват и да вкусят от кулинарното шоу на Ути Бъчваров. Освен празничните емоции, откриването на зимния сезон е и повод за работно съвещание на организационния комитет по провеждането на Световната купа по ски за жени, която е планирана в календара за 25 и 26 януари. Два пъти в Банско се състезаваше и неколкократната шампионка Линдзи Вон. Концесионерът „Юлен“ информита, че засега цените на лифт картите няма да се променят, въпреки повишените разходи за ток и вода.  А колко ще ни излезе една ски ваканция през този сезон - ", "date": "2019.12.14", "title": "Банско открива ски сезона днес с половин метър сняг и високи температури"}
{"url": "https://www.monitor.bg:443/bg/a/view/tokyt-vdigna-cenite-na-skite-temata-183388", "text": "Ски-сезонът у нас официално бе открит вчера в Пампорово, а днес и в Банско. „Монитор“ пресметна, че най-малко 70 лв. е необходимата сума за един човек, за да се качи с лифт до дадена писта и да се спусне със ските по нея. В основните ни зимни курорти цените на дневните ски и лифт картите са сходни, като се правят различни пакети и отстъпки. На Банско отвориха част от пистите си още на 7 декември като обявиха дневна ски карта от 35 лв. за възрастни, 30 – за студенти, ученици и пенсионери (до 75 г.), 25 лв. за деца до 12 г. и 1 лв. за под 7 и над 75 г. От концесионера „Юлен“ обаче правят уточнението, че това са временни цени. Увеличение може да има заради завишената в сравнение с миналата година цената на промишления ток, която пък пряко ще влияе върху билета за кабинковия лифт. Отиване и връщане с него засега струва по 32 лв. на възрастен, 27 за учащи и 21 за деца до 12 г. Малчуганите до 7 г. отново ще се возят само срещу лев. Сезонните карти за Банско са от 1500 лв. за възрастни до 100 лв. за децата в предучилищна възраст. Заради увеличението на тока има леко поскъпване на картите и за Витоша, където ще може да се кара срещу 40 лв. на ден и 29 лв. за половин ден. За децата до 12 г. цените са съответно 25 и 19 лв. За семейно каране също има специални тарифи, като родител с малчуган до 7 г. заплаща 43 лв. за целия ден и 32 за половин, а ако води 2 малки деца ще му струва съответно 46 и 35 лв. 3-членно семейство ще трябва да заплати съответно 83/61 лв., а 4-членно (с 2 малки деца) – 86/64 лв. Сезонните карти на Витоша остават непроменени и ще са 590 лв. за възрастен и 390 за деца до 12 г. Тук въвеждат на картите, като за всяко 6-о такова за нощно или полудневно каране ще струва 5 лв. Кабинковият лифт ще е по 25 лв. за двама родители и дете до 7 г., а за 4-членно семейство – 40 лв., съобщиха от „Витоша ски“. Лифтовете в Пампорово работиха безплатно във вчерашния петък, 13-и, който бе първият ден от новия ски сезон в курорта. От днес на лифт картата от 43 лв. за ден и 32 лв. за полуден. Иначе билета в двете посоки ще е по 15 лв. за възрастен и 8 лв. за дете. Още от сега Пампорово обяви промоционални периоди за лифт картите през месец януари в дните от 6-ти до 10-ти и от 13-ти до 17-ти януари 2020 (включително) на цена от 52 лв. за възрастен на ден. Въвеждат се нов вид 6 и 9-дневни лифт карти за делнични дни с възможност за непоследователно ползване, а новост е и сезонна лифт карта само за делнични дни на промоционална цена от 700 лв. Пампорово и Мечи чал ще запазят семейните пакети с лифт карти, които предоставят намаления от 8 до 12% от цената на ски картите. От сега в Пампорово обявяват месец март за семеен месец с 30% отстъпка от цената на лифт картите, 30% отстъпка от хотелското настаняване в петзвездни хотели и 30% отстъпка от ски услугите след 9 март 2020 г. до края на сезона. Промоционалните периоди за лифт картите и на Боровец ще са в същите периоди като на Пампорово. В дните от 6-ти до 9-ти и от 20-ти до 23-ти януари 2020 г. (включително) всички полудневни и еднодневни карти и билети за всички възрастови групи, включително и за нощно каране, ще са с 20% намаление. Засега обаче от „Бороспорт“ не са обявили колко ще струва дневната карта. Ясно е обаче, че ще се продължи наложеното от миналия сезон намаление от 5% на цената на лифт картата при зареждане онлайн през сайта на Боровец или през мобилното приложение на курорта. Иначе и тук най-изгодно излиза сезонната карта за делнични дни. За възрастни тя остава на цена от 500 лв., а за деца и младежи – 300 лв. Така този вид карта ще се изплати буквално за 7 дни и половина и реално, Традиционната сезонна карта също запазва цената си от 1000 лв. за възрастни и 700 лв. за деца и младежи. 35 лв. за възрастен и 18 лв. за деца до 12 г. е дневната карта за Добринище. Там за половин ден каране ще се плаща съответно 22 и 12 лв. Двупосочният билет за лифта пък е съответно 18 лв. за големи хора и 8 лв. за деца и тийнейдръжи от 4 до 16 г. Цената на еднодневна карта за двете писти на Осогово пък е 30 лв. за възрастен и 20 лв. за деца до 12 г., а полудневна - 25/18 лв. В „Осогово фън парк“ цените са съответно 25/20 за дневна и 20/18 лв. за полудневна. Съвсем близо от Кюстендил пък се намира сръбският курорт „Стара планина“, който е предпочитана дестинация за ски от все повече българи. Намира се близо до границата, точно срещу Чипровци, или на около 3 часа път с кола от София. Картите за лифтовете в целия курорт излизат около 40 лева за ден, нощувките струват между 15-20 евро на човек със закуска и вечеря, като за малките деца има намаление. Така тридневна почивка за семейство с две деца излиза около 800 лева заедно с пътя. И този сезон Банско отново ще има водещо място в календара на Българската федерация по ски. 9 от общо 21 състезания в най-популярния бял спорт ще се проведат в курорт №1. Останалите са разпределени, както следва – 5 в Боровец, 4 в Пампорово, 2 на Осогово и 1 над Добринище. За 6-и пореден път кампанията ще започне и ще завърши на пистите в Банско. По традиция началото поставя купа „Юлен“ – на 18 и 19 декември ще са валидните за ФИС слаломи за мъже и жени, а веднага след това за същия трофей ще се пробват и младшата и старша възраст на слалом и гигантски слалом. После идва гвоздеят – стартовете за Световната купа за жени на 25 и 26 януари, а 24 часа по-късно е държавното първенство в скоростните дисциплини пак там. На 3 и 4 февруари ще се състои 22-ото издание на детската купа „Капи“, чийто втори кръг е насрочен за 2 април и реално ще е финалът на зимата. Състезателният сезон при мъжете и жените ще приключи с националния шампионат в техничните дисциплини на 28 и 29 март и най-стария ски трофей у нас – купа „Пирин“ (30 и 31 март). В първия ден на април пък ще се проведе държавното по Супер Г за 14- и 16-годишните. Любителите на зимните спортове ще трябва да се разделят с между 2 и 7 хиляди лева тази година за пълна ски екипировка, показа проверка на „Монитор“. Популярните магазини в най-привлекателните ни зимни курорти обявиха голяма част от цените си за предстоящия сезон. За ски екипировка те са подобни на минали години, а Rossignol и Burton се отличават като най-добрите в бранша. Най-скъпи са ските и скиорските якета, като цената на всяко от тях доближава 1000 лв. В масовите спортните магазини можете да се оборудвате и за около 2000 лв., като се започне от термобельо от 60 лв., през скиорски панталон за 180, полар за 90, яке за 300 лв., ските започват от 300, а обувките от 280 лв. За феновете на марковите екипи, естествено цените са по 3. Разбира се, има и по-евтини варианти, като наемането на ски и обувки или използването на екипировка втора ръка. В Боровец предлагат най-евтин наем за ски оборудване – 25 лева на ден, докато в другите ни два големи курорта сумата е между 30 и 35 лева. При по-дълъг наем цената на ден може да спадне драстично до 17 лева. За новаците има много варианти за ски училища: едноседмично обучение в Банско ще струва 1500 лева, а в Боровец и Пампорово цената е 150 лева на ден. Децата до 11 г. пък ще могат да ползват сериозни намаления, а груповите обучения на повече от две деца би излязло по-изгодно на родителите.", "date": "2019.12.14", "title": "Токът вдигна цените на ските (ТЕМАТА)"}
{"url": "https://www.monitor.bg:443/bg/a/view/aleksandyr-sano-bylgarinyt-e-izkluchil-hodeneto-na-kino-kato-chast-ot-zabavlenijata-si-183374", "text": "Вярвам в българина и в българщината, но трябва малко да се поразбудим - Равносметката е много добра. Имаме вече близо 50 хиляди зрители, като в тази бройка са включени и зрителите от предпремиерата, както и тези, които дойдоха да гледат филма в Лондон, Глазгоу и Единбург. Меко казано, хората излизат екзалтирани от прожекциите. Има вече зрители, които са ни писали, че са гледали филма два пъти. А едно момиче е рекордьор, като ни е гледало четири пъти. Мисля, че български филм в последните 30 години не може да се похвали с подобно нещо. Това, което хората най-често ни споделят, е: „И се посмяхме, и си поплакахме“. Това е много важно, че им даваме такава емоционална палитра, която да преживеят. Филмът е заснет без нито един компромис. Адски много хора ни пишат, че ходят да гледат български филми, за да подкрепят родното кино, но изобщо не са очаквали да видят това, което виждат в „Диви и щастливи“. Казват, че това си е холивудски филм на български. - Филмът ще тръгне в Македония, преговаряме в момента за Сърбия, както и в една държава в Латинска Америка, която все още не искам да издавам. Предстоят ни и още турнета. Във Виена ще сме на 11 януари. Ще имаме и голямо турне в Германия. Като започнем на 31 януари в Кьолн, на 7 февруари в Берлин. Следват Щутгарт, Мюнхен, Франкфурт... Между другото, реакциите на българите в чужбина наистина са неповторими. Не мога да опиша с думи това, което преживяхме по време на прожекциите във Великобритания. Няма да забравя – дори го имам на видео – прожекционистът, който беше в киното в Единбург, спомена, че е гледал много филми тази година, сред които и „Жокера“. Той каза, че за него „Диви и щастливи“ е филмът на 2019 г. И това е много сериозна оценка от гледна точка на това, че филмът е интернационален. Разбира се, „Жокера“ е гениален филм. Ние не претендираме за гениалност. Но за сметка на това „Диви и щастливи“ е филм, който вълнува хората и не ги оставя безразлични. - Винаги, когато съм изпадал в подобна ситуация, съм ставал „див и щастлив“. Слава Богу, без да се забърквам в неща, които пресичат закона. Човек е сам отговорен за щастието си. Даже, ако имах тази сила, щях да издам закон, в който да се задължават всички да бъдат щастливи. По кой начин – това зависи от всяка една индивидуалност. Но човек трябва да преследва щастието си и да го има на всяка цена. Без да пречи на останалите, разбира се. - Интересен персонаж е. Това е един от образите, които са може би най-далеч от мен. Може би в педантичността в професионално отношение си приличаме само с него. Много от зрителите, всъщност, ми казаха, че е много различен персонаж, което за мен е комплимент. - Нищо трудно не видях. Не заради друго, а заради това, че стоте човека, с които реализирахме филма, бяха безпощадни професионалисти с по 15-20 години опит зад гърба си. За четирима души от екипа това беше първи български филм, те са работили досега само по холивудски продукции. Калин Керин, например, който е от каскадьорите, е личният дубльор на Райън Рейнолдс. В екипа имаше хора, които са дубльори на Силвестър Сталоун, Том Круз. Това са наистина едни от най-добрите в професията си в света. Не знам дали ми беше много трудно. Осем от десет врати, на които почукахме за някаква помощ, се отвориха. Страшно много хора от бизнеса ни подкрепиха. - Това беше една наша цел и сме много благодарни на хората, с които работихме, че разбраха, че това не е реклама. Филмът е филм и трябва да си остане такъв. Ефектът от балансираното позициониране винаги е в пъти по-голям, отколкото когато го натрапиш в историята. От обратната връзка, която имаме със зрителите, се оказва, че в крайна сметка те са видели какво се показва във филма. Ако обърнете внимание на който и да е западен филм, ще видите, че нещата не са по-различни. Ще ви дам пример с един от филмите на мой любим актьор – Венсан Перез, в който в 80% от времетраенето му се вижда конкретен модел на една марка автомобил. Но то е така вплетено в самия сюжет, че на зрителя не му пука. Освен това постоянно виждаш и конкретна банка, но и тя не ти прави впечатление, защото е френска. А тук, като видиш българска банка, веднага я забелязваш. Но няма как, това е заобикалящата ни среда. Важно е продуктовото позициониране във филма да се прави по подходящия начин, защото не можеш да извадиш зрителя от историята. Не трябва да спираш филма, за да му покажеш някакъв продукт. - Това беше едно от първите неща, които обсъждахме с Яна и Мартин (Макариев, режисьора на филма – б.а.) – със сигурност не искахме да показваме панелки и кал. Искахме да покажем едни от най-красивите места в България. Слава Богу, не сме показали всички. Ето, в момента ме хващате в Пловдив, който също е много красив град. Но ние представихме най-красивото, да кажем, от северната част на България – в Русе, Велико Търново и Варна. Едно момче в Лондон всъщност попита дали сцената, която е снимана в русенската гара, не е снимана в Париж или Виена. Лично аз смятам, че Русе притежава една от най-красивите архитектури в България. Особено Русенският театър, според мен, е най-красивата сграда на Балканите. - Колата с тази огромна експлозия се взриви на около 8 метра от мен. Нямаше притеснение за това обаче, защото знам с какви професионалисти работя. Така беше позиционирано всичко, че парчетата, които полетяха, не хвръкнаха към мен. Единственото, което усетих, беше, че ми се загря гърбът, защото огънят беше огромен. Но нямаше никаква опасност нито за здравето, нито за живота ми. - Ако трябва да бъда честен, нещото, което ме занимаваше най-много при заснемането на този кадър – чисто като продуцент – беше „Имаш един-единствен дубъл“. Защото ние нямаме две-три или пет коли, които да взривим, както е при американските филми. Казах си просто: „Дръж се като пич, не трепвай и не мръдвай“. - То подготовката не е само за актьорите, а за целия екип. Този филм е заснет с бюджет от приблизително 1,3 млн. евро. Подобен филм с подобен мащаб - дори в Европа, за да не се сравняваме с Америка, не може да бъде заснет с по-малко от 8 милиона евро. И това не е наше заключение, за това сме си говорили с наши партньори от чужбина. Тоест ние наистина правим чудеса от храброст, което се надявам да ни е за първи и последен път и в следващи проекти да работим доста по-комфортно. В крайна сметка целта ни беше да направим нещо, което не е само за българския пазар. Затова призовавам хората да отидат да гледат филма не само за да ни подкрепят, а за да видят нещо яко. До края на януари поне той трябва да е още на екран. За съжаление в България филмите имат къс киноживот. Не само българските филми, а и по принцип. - Излизат доста заглавия. Вероятно се дължи и на факта, че българинът поради някаква причина е изключил ходенето на кино като част от забавленията си. Това е малко тъжно, защото в съседна нам Сърбия нещата стоят доста по-различно. Ето, давам веднага и сравнение. Най-гледаният филм в България за миналата година – „Привличане“, има 115 хиляди зрители. А най-гледаният сръбски филм за последните 20 години, както те казват, „Южен вятър“, който излезе също миналата година и мина и тук по кината, има само в Сърбия 630 хиляди зрители. И ние седим и си задаваме въпроса – проблем ли имаме ние и какъв е той? Защо сърбинът отива и си подкрепя родното изкуство, а при нас е някак по-различно? В същото време в Сърбия съвсем нямат повече киносалони, в сравнение с България. У нас има между 120 и 130 кинозали в различните мултиплекси, частни кина и т.н. Мисля, че екраните в Сърбия дори са по-малко. Просто те много държат на себе си – отнасят се по същия начин и с музиката си и с всичко. Иска ми се и ние повече да държим на себе си, защото сме много хубав народ. Аз изключително вярвам в българина и в българщината, но трябва малко да се поразбудим. - Надявам се някоя от телевизиите да купи сериала „Южен вятър“, защото е интересен. Мисля, че ще се хареса на зрителите. Особено на тези, които са отявлени фенове на „Под прикритие“, защото – както и режисьорът ми призна в наш разговор, те са се вдъхновили да направят филма „Южен вятър“ именно от „Под прикритие“, който бе въртян три пъти по сръбската телевизия. В сериала „Южен вятър“ имаше сериозен екип от българи. Освен в актьорския състав, където сме с Христо Шопов, координаторите по каскадите бяха също българи, които аз им заведох. Направих връзка и с един мой колега, с когото се снимахме в италианския сериал „Гомор“.", "date": "2019.12.14", "title": "Александър Сано: Българинът е изключил ходенето на кино като част от забавленията си"}
