{"url": "https://www.monitor.bg:443/bg/a/view/happy-unification-karavelovo-143602", "text": "В село Каравелово днес ще празнуват българското Unification. На 3 март вече са почели Liberation-а, а предстои да отбележат и Independence само след две седмици. Може и на руски – да здравствует! Село Каравелово е многонационално. То е „глобално“. В него живеят четири семейства англичани, две руски и по една фамилия холандци и датчани. Както и 96-годишната баба Станка. В деня на Съединението реално обаче няма кой да отбележи паметната дата. Няма училище, няма здравна служба. Църквата се отваря само за опело и малко по малко потъва в земята като обитателите на селото. На пръв прочит, това е тъжно. Столетия България е била страна на селяни – земеделци и скотовъди. Гледката на „слепите“ къщи с изкорубени покриви хваща за сърцето, защото всички сме свързани със селото, то е кодирано в ДНК-то ни. От друга страна обаче, да погледнем на въпросното Каравелово като метафора на страната ни. В него има всичко – представители на Запада, на Изтока, доизживяващи старините си баби и дядовци, които чакат децата си през лятото, да съберат доматите и чушките от двора. Има нещо, наистина глобално в Каравелово. Нещо като съвременен интенационал. И така Съединението придобива един друг смисъл. Ами, самите обитатели вече са символ на съединяването. Обаче, знаете ли колко села у нас носят името на Петко Каравелов? Поне четири в четирите края на България. Може и да сме пропуснали някое. Преди Освобождението са се именували или на местния бей, или на одаите покрай пътя на керваните. Сега се казват Петко Каравелово или само Каравелово. Петко Каравелов не е Левски, но той е знаковият образ на новата българска държава. Той е едно от тези лица, малко известни и много неизвестни, които са поели риска да я има България цяла, не накъсана на парчета. Редно е да почетем паметта му, като част от изключителното значение на Съединението за нашата, българската памет. Затова, идете в Каравелово. В своето Каравелово, което може да се казва Даскалово, Станево, Петрово или дори Зли дол. Там е паметта ни. Тя е запечатана в обикновената ръждясала мотика, в лозата прегоряла от лятото, в лаещото куче на съседите. Спомнете си за предците си. Това ще почете и героите на Съединението. Разбира се, Съединението е и на паметника в Пловдив, но там е много официално. Иначе няма лошо, да се казва и Unification. След година, две англичаните ще научат значението на този празник, ако вече не са го направили, Само, дано не е преди децата ни.", "date": "2018.09.05", "title": " Happy Unification, Каравелово! "}
{"url": "https://www.monitor.bg:443/bg/a/view/evakuiraha-141-pytnici-na-samolet-ot-aljir-zaradi-symnenija-za-bolno-ot-holera-dete-143607", "text": "Френските власти евакуираха днес 141 пътници и екипаж от самолет, пристигнал в град Перпинян от Алжир, след като се появи подозрение, че дете на борда е болно от холера, съобщи Ройтерс. Осемгодишното дете беше прието в болница за изследвания, след като получило пристъпи на повръщане и диария по време на полета, каза представител на пожарната служба, предава БТА. Полицейски източник заяви, че майката на детето и няколко от пътниците седящи до тях също са били хоспитализирани. Останалите пътници и екипажът са били задържани на пистата за кацане, преди да бъдат изпратени в дезинфекционен пункт за преглед, съобщиха властите. Миналия месец в Алжир бяха регистрирани първите случаи на холера от 22 години насам. Двама души са починали.  ", "date": "2018.09.05", "title": "Евакуираха 141 пътници на самолет от Алжир заради съмнения за болно от холера дете"}
{"url": "https://www.monitor.bg:443/bg/a/view/borisov-otkri-v-tel-aviv-pametnik-posveten-na-spasjavaneto-na-bylgarskite-evrei-143609", "text": "Премиерите на България и Израел Бойко Борисов и Бенямин Нетаняху откриха в Тел Авив паметник, посветен на спасяването на българските евреи от лагерите на смъртта през Втората световна война, съобщи правителствената пресслужба. „Този паметник има своя брат-близнак в София. Днес беше възстановена една историческа справедливост. Това не е резултат на ексцентрична идея. В поставянето на два идентични паметника в столиците на  България и Държавата Израел има дълбок смисъл. Той е в това, че двете ни страни, двата ни народа, заедно признават историческия факт на спасяването на всички 48 000 български евреи и почитат паметта на техните спасители“, каза Борисов при откриването на монумента. В своето изказване израелският министър-председател Бенямин Нетаняху изтъкна, че евреите никога не забравят истинските си приятели. Той посочи, че в онези мрачни времена единствено българският и датският народ са се застъпили за тях. Затова той бе категоричен, че евреите никога няма да забравят смелата постъпка на българите, които са лягали на релсите и по този начин са попречили на влаковете да потеглят към лагерите. Паметникът, посветен на спасяването на българските евреи през 1943 година, е дело на архитект Момчил Цветков. Той е идентичен с монумента, издигнат през 2016 г. до Народното събрание на България и символизира признанието на историческия факт на спасяването на всички 48 000 български евреи и отдава почит към паметта на техните спасители.", "date": "2018.09.05", "title": "Борисов откри в Тел Авив паметник, посветен на спасяването на българските евреи"}
{"url": "https://www.monitor.bg:443/bg/a/view/praznenstvata-za-syedinenieto-zapochnaha-sys-zarja-v-ednoimennija-grad-143608", "text": "Тържествата за годишната от Съединението на България започнаха от тази вечер, в навечерието на празника. Със заря-проверка в град Съединение отбелязаха 133 години от Съединението на Княжество България с Източна Румелия. Председателят на Народното събрание Цвета Караянчева прие строя на почетните роти от 61 Стрямска механизирана бригада. „Не оставихме на нашите наследници големи чешми и паметници. Нямахме тежки чорбаджии да редят народните дела, нямахме големи къщи с чардаци“. Това каза в приветствието си кметът на Съединение Атанас Балкански. И добави – „имахме една малка църква \"Св. Атанасий\", в която двама свещеници осветиха народното знаме. Имаме своя връх - 5 септември 1885 година, каза още кметът.“ \"Днес честваме един неподражаем по своята историческа значимост акт - съединението на България и връщането на васалната провинция Източна Румелия в пределите на независимото ни Отечество. Днес за сетен път ще провъзгласим, че \"Съединението прави силата\". И това не е просто надпис на фасадата на Народното събрание. Този крилат девиз, който всяко българско дете познава още от буквара, е заветът на хан Кубрат, който преди повече от 1300 години с помощта на сноп пръчки, показал на синовете си, че заедно са непобедими.\" Това каза в приветствието си пред жителите и гостите на Съединение Цвета Караянчева. По думите й такова е възванието на съзаклятниците, извоювали Съединението на Княжество България и Източна Румелия през далечната 1885-та, въпреки съпротивата на Великите сили и съседните нам балкански държави. Днес, 133 години по-късно това свято общонародно дело, си остава символ на небивал патриотичен и революционен подем, добави Караянчева, определяйки го като \"венец на вековните усилия на народа български да строши оковите на робството\". Седем години разделят подписването на Сан-Стефанския мирен договор от пукота на първите пушки на северния бряг на Марица, които известяват, че Източна Румелия се присъединява към независимото княжество България, каза още председателят на НС. По думите й \"в тия броени години е стаена чутовна енергия, възкресила възрожденския плам и комитетския ентусиазъм на апостолите от 1876-та. И докато европейските монарси се борят за влияние и бранят своите имперски интереси, младата българска държава воюва за отнетото й от Берлинския конгрес право - да събере чедата си под един покрив.\" \"Вече никой не може да упреква българите, че нямали държавна идея, народно самосъзнание и че тяхната свобода била само харизано нещо, което не знаели нито да ценят, нито да пазят\", цитира Константин Иречек Караянчева. И допълва \"Защото Съединението не е заслуга на князе и дипломати, на консули и министри, а на целокупния български народ, който не за сребърници, а с искрени подбуди изнася пред цяла Европа урок по национално единство\". Кулминацията на програмата в град Съединение бе традиционната възстановка на моменти от историческото събитие, станало в тогавашното село Голямо Конаре. Стотици проследиха \"началото на бунта, събирането на четата на Чардафон Велики, превземането на Конака и тръгването за Пловдив\". В образа на Недялка Шилева, съпруга на Чардафон и знаменоска на четата, влезе Ния Стоименова, а Чардафон Велики и тази година бе Райко Гануков, голямоконарец, наследник на куриера на бунта за Съединението. Честването завърши с полагане на цветя пред паметника на Съединението и тържествена заря-проверка. В тържествата участваха представителни роти от 61-ва Стрямска механизирана бригада - Карлово. Сред официалните лица бяха депутати, кметове на съседни общини, представители на държавни и местни институции. Празникът започна сутринта с ритуал по издигане на знамената и тържествена сесия на Общинския съвет, посветена на 40-та годишнината от създаването на община Съединение. Всички председатели през годините получиха възпоменателни плакети. През целия ден на площада и в парка на града се редуваха спортни и културни събития, а в църквата \"Св. Атанасий\" бе отслужена панихида в памет на голямоконарци, участници в историческите събития от 1885 година.", "date": "2018.09.05", "title": "Празненствата за Съединението започнаха със заря в едноименния град"}
{"url": "https://www.monitor.bg:443/bg/a/view/shpionski-trikove-preborvat-bezsynieto-143603", "text": "Безсънието е неизбежен компонент във всекидневието на всеки, който живее на бързи обороти. То е в резултат на стреса през деня, безпокойство за бъдещето в резултат от житейски неблагополучия, а в някои случаи и от заболявания на съня. Преди да посегнете към хапчетата, към които се привиква, опитайте с автотренинг, съветва руският шпионин Виктор Суворов (истинското му име е Владимир Богданович Резун), който предлага редица трикове за бързо заспиване, които самият той е практикувал по време на шпионската си дейност. Основният метод за бързо заспиване, на който са обучавани в миналото съветските разузнавачи, според Суворов преборва не само безсънието, но и чувството на тревога. За целта трябва да легнете по гръб, протегнете се и се отпуснете. Клепачите трябва да са затворени. Зениците трябва да „гледат” нагоре, това е физиологичното състояние на очната ябълка по време на сън. При това положение човек ще заспи бързо без усилие”, уверява Суворов. Друг начин е техниката на обратното мигане. За нея трябва да се легне по гръб, очите да се затворят, човек да се протегне и да се отпусне. След около 5 – 15 секунди клепачите трябва да се отворят и бързо да се затворят. Получава се своеобразно обратно мигане. Този начин отпуска бързо тялото и потопява мозъка в слаб хипнотичен транс, който довежда бързо съня. Освен автотренингите, добрият подбор на храните прогонва безсънието. Бадемите, чаят и бананите формират топ три на естествените приспивателни. Тези ядки са богати на магнезий, който спомага за здрав сън и пълно отпускане на мускулите през нощта. Освен това чрез тях организмът си набавя протеини, които пък нормализират нивото на кръвната захар по време на сън. 30 грама бадеми преди лягане гарантират сън като на изкъпано бебе. Чаят от лайка е ефективно средство за бърз унес. Само един банан преди лягане гарантира пълноценната почивка. Този плод съдържа магнезий и потасий, които помагат за отпускането на мускулатурата. В бананите има и трептофан, който организмът превръща в хормоните серотонин и мелатонин, те действат най-добре на мозъка. Една от възможните причини за безсънието е хапването на бедни на протеини или богати на въглехидрати вечери. Въглехидратите понижават нивото на кръвната захар по време на сън и ви карат да се будите към 2-3 часа сутринта. Ето защо е добре част от последното ви хранене за деня да бъдат яйцата, сиренето, ядките и други храни с протеини. Това ви гарантира не само че ще заспите, а и че ще се наспите. Екип от американски учени твърди, че чаша черешов сироп преди лягане също помага за здравия сън. Малките червени плодчета, особено по-киселите, съдържат мелатонин, който пък помага на хората с хронично безсъние.", "date": "2018.09.05", "title": "Шпионски трикове преборват безсънието "}
{"url": "https://www.monitor.bg:443/bg/a/view/aresti-v-karnobatska-za-prane-na-pari-i-danychni-izmami-obzor-143606", "text": "Арести и обиски на прокуратурата затвориха в сряда сутринта винпром „Карбонат“ заради разследване за пране на пари и данъчни измами. По време на операцията са задържани собственикът на фабриката – алкохолният бос Миню Стайков, синът на кмета на Карнобат, както и още десетина души. Мегаакцията стартира само седмица след като за международно издирване с червена бюлетина бяха обявени и бившите сватове на Стайков – Ветко и Маринела Арабаджиеви. До сряда късно следобед от прокуратурата нито потвърдиха, нито отрекоха за връзка между двете разследвания. Очаква се обаче в четвъртък задържаните лица да се сдобият с обвинения, съобщи зам. главният прокурор Иван Гешев. Задържаният от прокуратурата крупен бизнесмен Миньо Стайков е печелел по 6 млн. лева от нелегални цигари. Това стана ясно в сряда от думите на зам. главния прокурор Иван Гешев, който обясни, че контролираното от Стайков дружество „Карнобат“ е разбита от ГДБОП преди месеци. Официалното съобщение на прокуратурата казва, че обект на проверки са „Винпром Карнобат“ ООД, „СИС Индустрийс“ ООД и „Топаз Мел“ ООД, всичките свързани с алкохолния бос Миню Стайков. Смята се, че той е извършил редица данъчни престъпления в периода 2009-2018 година, като реални търговски дружества са подправяли счетоводните си регистри, като в тях са включвали фактури от дружества от типа „липсващи търговци“, с цел функциониране на създадената схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС. „Преди няколко месеца ГДБОП и Спецпрокуратурата намериха нелегална фабрика за незаконно производство на цигари в Карнобат. Тя бе една от най-добре оборудваните в България. но това е изчислено по цени от черния пазар. По шест милиона лева на месец е била печалбата по изчисления на легалния пазар“, каза Гешев. „Дали случващото се днес (бел. ред., в сряда) във винпрома има връзка с това ще научите скоро. Арестувани са и над 10 лица за 24 часа“, поясни още прокурорът. По думите му различни неща свързват фабриката за цигари и винпром „Карнобат“. „Работниците във фабриката са довеждани от Армения. Работили са там и не са излизали. Имало е спално помещение, кухня, фитнес и други. Сградата е на сина на кмета на град Карнобат. Била е отдадена под наем“, уточни още той. „Работим по сериозни нива на организираната престъпност. Тогава не повдигнахме обвинения, защото задържаните бяха на ниво шофьор на ТИР, портиер, който е наемател на сградата, и т. нар. отцепка, който е подсигурявал тръгването на тира. Постарахме се през последните месеца да работим сериозно и да стигнем до по-големите нива“, обясни Гешев и допълни, че прокуратурата няма за цел да задържи дадено лице и „само да се снимаме с него“, а се събират доказателства и едва тогава се прави акция. „Не можем да кажем на дадено лице „Стой си в България. Не ходи никъде до 20-о число, че ще те арестуваме. Визирам и хората от Франция. Така че ако те бяха предупредени, че ще бъдат задържани, нямаше да са в чужбина и нямаше да си оставят 10 милиона лева в касетите“, заяви той по повод случващото се около семейство Арабаджиеви, които все още се издирват от Интерпол заради схема за източване на ДДС. По стечение на обстоятелствата Арабаджиеви и Стайкови са роднини, тъй като дъщерята на Арабаджиев е сключила брак със сина на Миню Стайков – Стайко. Гешев допълни, че Спецпрокуратурата ще продължи да работи по начина, по който е работила през последните години и че не може да заяви със сигурност ще има ли други мащабни акции или арести на известни лица. Информация за акцията срещу алкохолния бос Миню Стайков даде и другият зам. главен прокурор Борислав Сарафов, който беше в сряда на място в Карнобат, където се провеждаше операцията. които са организатори и които са ръководители на престъпната дейност, каза Сарафов, който лично наблюдава процесуално-следствените действия по претърсване във винпром „Карнобат“. Както по-рано през деня стана ясно, тежко въоръжени полицаи блокираха входовете на винзавода, а в офисите на завода нахлуха криминалисти, служители на прокуратура, митница и данъчната агенция. „Проверяваме цялостната дейност на дружествата на Миню Стайков - нелегален и легален бизнес. Защото много често прането на пари от нелегалната дейност се извършва чрез легалните фирми. Един човек може да превърти едни пари от задния в предния джоб, използвайки легалната дейност за легализиране на незаконно придобитите доходи”, обобщи Сарафов. Поп иконата Анастейша бе голямата изненада на сватбата на дъщерята на арестувания алкохолен бос Миню Стайков – Яна, през 2016 г. Фамилията демонстрира солидните си финансови възможности, като събра над близо 400 гости в петзвездния хотел „Роял Касъл“ на в. с. Елените – собственост на Ветко и Маринела Арабаджиеви. В този хотел през 2011 г. Арабаджиеви дадоха своята дъщеря Александра за булка на Стайко - сина на сем. Стайкови. В петък Спецпрокуратурата удари и схеми за укриване на данъци в бизнеса на хотелиерите Ветко и Маринела Арабаджиеви. Дъщеря им Александра беше омъжена за сина на Миню Стайков. Не е известно дали Арабаджиев и Стайков имат съвместен бизнес, но под контрола на първия е голям завод за захар в Пловдив, а това е основна суровина за производството на алкохол. През 2013 г. Стайко Стайков беше арестуван по обвинения в източване на ДДС чрез внос на захар. Тогава той беше освободен под гаранция, а по-късно делото беше прекратено поради липса на доказателства. - Да, арестуваха го следобед преди около час (б.а., 16.30 ч.). Преди малко ми се обадиха да му занеса личната карта. - Нищо не е направил, аз мисля, че той е невинен и допускам, че е бил подведен. Доколкото ми е известно по българските закони не е престъпление да си собственик на сграда, не е престъпление и да я отдаваш под наем. Да, вярно е, че сградата е негова. Той я е отдал по наем и няма никаква вина, че наемателят е извършвал незаконна дейност. Вината на сина ми е единствено в това, че като собственик не е упражнил контрол върху собствеността си и е допуснал това.  - Не, никой друг не е арестуван, поне засега. Мисля, че няма и за какво.  - Мога да кажа само, че няма да спекулирам и смятам, че това няма нищо общо с политиката, нито с някаква поръчка. Акцията във фабриката за незаконни цигари категорично не е политическа. Не мога да коментирам повече от това, че синът ми Иван беше собственик и наемодател, не е произвеждал той цигарите. Получаваше 5000 лв. месечен наем и 1000 лв. за ДДС, общо - 6000 лв. Плащаше си всички данъци, всички тези приходи са обявени и мисля, че с нищо не е нарушил закона. - Не знам, не мога да кажа, защото не се занимавах аз. Излязох от всички фирми, когато станах кмет.  - Нищо не съм забелязал. Вътре е имало спални помещения, стол за хранене, работниците не са излизали от фабриката. Кога са вкарвали суровината и кога са изкарвали цигарите, не се е чуло и разбрало. - Не съм знаел, за първи път това го разбрах днес. Познавам го, все пак той е най-големият работодател в общината, но съм нямал никаква представа, че има нещо общо.", "date": "2018.09.05", "title": "Арести в „Карнобатска“ за пране на пари и данъчни измами (ОБЗОР)"}
{"url": "https://www.monitor.bg:443/bg/a/view/veneta-rajkova-vodi-paparaci-na-otkrito-143595", "text": "Тв водещата Венета Райкова ще изнесе част от интервютата си на открито в рамките на новия сезон на таблоидното предаване „Папараци“. Шоуто, в което преквалифициралата се и в писателка блондинка, ще се завърне в ефира на bTV от 23 септември с нови рубрики и изповеди на популярни лица от родния шоубизнес. . Освен това, екипът ще реализира и редица социални проекти, свързани с примерите, които публичните личности у нас дават на обществото. Междувременно Райкова вече трупа суперлативи и за новата си книга „Скандал“. След като изстреля четири романа в рамките на малко повече от година, петата й творба се забави, като причина за това стана именно работата й начело на „Папараци“. Преди броени дни пък водещата заплаши, че ще търси правата си в съда, ако са нарушени авторските й права за друг неин роман - „Вещицата“. Причината – писателката намери томчето си в сайт на антикварен магазин с променена корица. „Шокирах се, никой няма право да прави нова корица! После прочетох дадената информация и разбрах, че това е залепена картичка... Но защо някой ще продава прочетена от него книга в този вид? И се сетих, че на предварителните продажби на “Вещицата” имаше една жена, която много искаше книгата, но имала страх от змии. И преди да й изпратим книгата се наложи да изрежа точно тази част от корицата с ябълката и змията! И сега или тази жена продава старата си книга с направена от нея корица, или някой нарушава авторското право и ще ме ядоса“, предупреждава Райкова.", "date": "2018.09.05", "title": "Венета Райкова води „Папараци“ на открито"}
{"url": "https://www.monitor.bg:443/bg/a/view/ivancheva-zastava-pred-temida-v-petyk-143601", "text": "Специализираният наказателен съд ще реши в петък дали делото срещу отстранения кмет на \"Младост\" Десислава Иванчева, заместничката й Биляна Петрова и бившия управник на района Петко Дюлгеров да тръгне по същество. Разпоредителното заседание е насрочено за 7 септември от 11 часа. Тримата са обвинени за взимане на подкуп в особено големи размери, като Петрова и Дюлгеров са помагачи на Иванчева. Тримата са обвинени за изнудването на бизнесмена Александър Ваклин. На 17 април т.г. Иванчева беше арестувана, а в колата й открити 70 000 евро белязани банкноти, колкото била първоначалната вноска от изнудвания бизнесмен. Според разследващите по ръцете на Иванчева и Петрова имало от веществото, с което парите били белязани. Разследването продължи по-малко от 3 месеца. В началото на юли то приключи и започна предявяване на материалите по делото на обвиняемите и защитата им. Иванчева и Петрова направиха неколкократни опити да излязат от ареста с молби съдът да промени мерките им за неотклонение от „задържане под стража“ в по-леки, но получиха отказ. Ако са готови експертизите за здравето й, спецсъдът ще гледа и мярката й за задържане. На 29 август магистратите решиха психиатър, онколог и съдебен лекар ще извършат съвместен преглед на Иванчева, която поиска да бъде освободена от килията, заради здравословното си състояние. Заседанието бе отложено до изготвяне на медицинската експертиза.  Преди месец обвинената за подкуп кметица на столичния район „Младост“ Десислава Иванчева беше откарана в спецсъда, за да чете и слуша аудиозаписи по делото срещу нея.", "date": "2018.09.05", "title": "Иванчева застава пред Темида в петък"}
{"url": "https://www.monitor.bg:443/bg/a/view/niki-iliev-se-zavryshta-na-ekran-s-komedija-143577", "text": "След като застана пред камера само за една сцена време в „Нокаут, или всичко, което тя написа“ – и то инцидентно, Ники Илиев ще се завърне с една от главните роли в следващия си кинопроект. По-малко от година след като направи официалната премиера на третия си филм, в който с участие се разписа звездата от „От местопрестъплението: Лас Вегас“ Гари Дърден, режисьорът налива основите на поредното си заглавие, което към момента е на сценарно ниво. повдигна завесата пред „Монитор“ бившият модел. За разлика от „Нокаут“, който бе реализиран почти на 90% на английски език, четвъртият му филм ще е предназначен предимно за родната публика, диалогът в него ще е единствено на български, а жанрът ще гравитира отново по-силно към комедията. „Искам да направя отново един позитивен филм, на който хората да могат да се забавляват. Ще се върна повече към стила на „Живи легенди“, но – надявам се, следващият да е по-добър“, разкри още Ники. След като напи Дърден до припадък с уиски менте в „Нокаут“, Александър Кадиев отново ще изгрее на голям екран под режисурата на Илиев. Блондинът издава още, че за първи път няма да потърси чуждестранна звезда за каста на продукцията си. Припомняме, че в първите си две кинорожби - „Чужденецът“ и „Живи легенди“, той отново успя да привлече световни имена - Кристоф Ламбер и Микеле Плачидо. Паралелно с това режисьорът тренира и за благотворителния мач в полза на Международния студентски театрален фестивал \"Данаил Чирпански\". шегува се Илиев. Признава, че актьорският отбор, в който се включват още Орлин Павлов, Дарин Ангелов, Александър Алексиев и др., все още няма избран капитан, но всички ще разчитат и на играещия треньор – бившия защитник на ПФК „Берое“ - Ваня Джаферович.", "date": "2018.09.05", "title": "Ники Илиев снима нов филм в Пловдив и по морето"}
{"url": "https://www.monitor.bg:443/bg/a/view/hvanaha-v-dobrich-121-kg-nelegalen-tutun-143591", "text": "121 кг изсушен, нарязан и обработен тютюн, необлепен с акцизен бандерол са заловили служители на сектор „Противодействие на икономическата престъпност” при ОД МВР Добрич, при проведена специализирана полицейска операция. По време на акцията е извършена проверка на лек автомобил „Ауди” с добричка регистрация, паркиран в района на ж.к. „Добротица”. Полицейските служители установяват, че водачът на МПС, 38-годишен мъж от град Добрич, съхранява 30 кг тютюн, нарязан и обработен и необлепен с акцизен бандерол. Водачът е задържан за 24 часа. При проверка на автосервиз по ул. „Хан Тервел”, са открити 60 кг безакцизен тютюн. По случая е задържан 25-годишен мъж от с. Плачи дол. Други 31 кг от същата стока са намерени в лек автомобил „Опел”, паркиран по ул. „Ген. Колев”. Задържан е шофьорът на МПС, мъж на 30 г. от Добрич. По трите случая са образувани досъдебни производства. Уведомена е Районна прокуратура – Добрич.", "date": "2018.09.05", "title": "Хванаха в Добрич 121 кг нелегален тютюн"}
{"url": "https://www.monitor.bg:443/bg/a/view/shestima-raneni-v-tejka-katastrofa-kraj-krivodol-143593", "text": "Тежка катастрофа е станала във Врачанско преди минути, съобщи BulNews.bg. Шестима души са пострадали при зверски челен сблъсък между две коли край Криводол. Инцидентът е станал при разклона за село Уровене. „Фолксваген Пасат“ с търговишка регистрация идвал откъм Монтана. Врачански „Ситроен“, който искал да завие наляво, му отнел предимството, след което е последвал жесток удар, при който колите се завъртели на пътя. В търговишкото возило пътували четири момчета. Всички те са ранени при сблъсъка. Наложило се екип на гражданска защита да среже автомобила, за да ги измъкне изпод смазаните ламарини. След това те са откарани в болница, като все още няма подробности за състоянието им. По първоначална информация единият младеж, който е шофирал, е в тежко състояние. В „Ситроен“-а пътували възрастни мъж и жена. Шофьорът е пострадал сериозно и вече е вдигнат към болница. В момента съпругата му лежи в носилка край шосето и очаква третата линейка. На мястото има три линейки, пожарна и полиция. Трафикът по пътя към Дунав мост 2 е изцяло блокиран, докато смачканите коли не бъдат отстранени от платното.", "date": "2018.09.05", "title": "Шестима ранени в тежка катастрофа край Криводол"}
{"url": "https://www.monitor.bg:443/bg/a/view/gradushka-kato-oreh-unishtoji-rekoltata-v-plovdivsko-selo-143594", "text": "30-минутна буря удари пловдивското село Отец Кирилово, а улиците буквално побеляха. В района се е изсипала градушка, като ледените късове са с размерите на орех, съобщава TrafficNews.bg. „Унищожена е напълно реколтата… не ни остана нищо. Изглежда все едно е валяло сняг, улиците са напълно побелели. Хората в селото са без надежда за реколтата си”, коментира жител на Отец Кирилово. Бурята е затруднила движението по улиците в района и на град Раковски.", "date": "2018.09.05", "title": "Градушка като орех унищожи реколтата в пловдивско село"}
{"url": "https://www.monitor.bg:443/bg/a/view/lora-krumova-gushna-dyshterja-143596", "text": "Телевизионната водеща Лора Крумова роди момиченце, днес следобед. Новото попълнение в семейството й носи името Мина и тежи 3,500 кг. Двамата с партньора й в живота Сотир вече отглеждат момченце. Баткото Явор се роди отново през септември, но 2013 г. За последно Крумова беше на екран като водеща на неделното издание на предаването „Събуди се“ по Нова телевизия. Преди това, заедно с колежката й Галя Щърбева правеха уикенд предаването „Комбина“.", "date": "2018.09.05", "title": "Лора Крумова гушна дъщеря"}
{"url": "https://www.monitor.bg:443/bg/a/view/vzemat-speshni-merki-sreshtu-chumata-po-svinete-v-oblast-dobrich-143588", "text": "До момента на територията на област Добрич има подавани сигнали за мъртви прасета, вземани са проби от животните, но няма положителни резултати. Това обяви директорът на ОДБХ Добрич д-р Борислав Каменов на заседание на Областния координационен щаб във връзка с констатирано огнище на заболяването Африканска чума по свинете (АЧС) на територията на област Варна, свикано от Областния управител на Добрич Красимир Кирилов. От Държавно горско стопанство докладваха, че следващата седмица ще бъдат довършени последните 30 км от телената ограда по границата с Румъния. Огнища има констатирани на 30 км от границата на област Добрич, както и в съседната Варненска област и затова е важно да се спазват стриктно мерките за биосигурност, заяви Кирилов. Той запозна участниците в заседанието с указанията на Българска агенция по безопасност на храните и добави, че те ще бъдат разпратени на всички общини. Областният управител се обърна с молба към кметовете мерките да бъдат разпространени и в малките населени места в общините и с тях да се запознаят и кметовете и кметските наместници в селата на територията на цялата област. Директорът на Областна дирекция „Земеделие, храни и гори“ инж. Десислава Иванова докладва, че към 05.09.2018 г., общинските администрации и общинските служби по земеделие са установили на територията на цялата област общо 853 стопанства тип „заден двор“ с общо 1736 прасета, отглеждани в тях. Най-много животни се отглеждат в частни дворове в Община Добричка – 508, Община Шабла – 132, Община Крушари – 227, Община Тервел – 178, Община Каварна 258, Община Балчик – 44, и Община Генерал Тошево – 362 животни. Голяма част от тези прасета се отглеждат при неспазване на закона за ветеринарното дело – не са маркирани, с неустановен произход са, нямат договор с регистриран ветеринарен лекар и не са вкарани в информационната система, каза д-р Каменов. За да са редовни отглежданите прасета, те би следвало да са закупени от специални места, които имат право да продават. Тези, които отглеждат нерегистрирани животни, са в нарушение на закона, а ние не можем да ги въведем в информационната система все едно са паднали отнякъде. Компенсацията е само за собствениците на убити, но идентифицирани животни, които се отглеждат в регистрирани стопанства, припомни още д-р Каменов. Пробите от намереното прасе в Дуранкулак са отрицателни.", "date": "2018.09.05", "title": "Вземат спешни мерки срещу чумата по свинете в област Добрич"}
{"url": "https://www.monitor.bg:443/bg/a/view/sydjat-mitnicheski-inspektor-poiskal-podkup-chrez-iznudvane-143590", "text": "Окръжната прокуратура във Варна предаде на съд с обвинителен акт митнически инспектор, поискал и получил подкуп от 400 лева чрез изнудване, като злоупотребил със служебното си положение (престъпление по член 302, т. 2, буква „а“, във връзка с член 301, ал. 1 от НК). В началото на март 2017 г. митническият служител отишъл в търговски обект и поискал да си купи домашна ракия, тъй като му предстояло да прави сватба. Продавачът му обяснил, че в обекта не продават наливен алкохол, но обещал да попита и ако някой продава, да му се обади. След това търговецът се обадил на дядо си, който живеел в Горен чифлик и варял всяка година домашна ракия за лична употреба. Възрастният мъж се съгласил да продаде част от нея, тъй като му трябвали пари за дърва за огрев. Внукът се обадил на митничаря, като обяснил колко ще му струва ракията, както и транспортните разходи до Варна. След като се разбрали, търговецът натоварил ракията в багажника на колата си и я доставил. Митническият инспектор, който работел в мобилните групи, уведомил колегата си, че на 10 март, около 9 часа, е уговорил закупуването на наливен алкохол и трябва да извършат проверка за нерегламентирана продажба. Уведомена била и ръководителката на мобилните групи в митницата. На 10 март подсъдимият и колегата му отишли в магазина със служебен автомобил на митница Варна, като обявили, че идват да вземат ракията. Търговецът ги отвел до колата си, взел една от шестте туби с ракия, внесъл я в магазина и отсипал от течността, за да опита кандидат-купувачът стоката. Подсъдимият оставил 2 банкноти по 10 лева за осъществяване на контролна покупка и тогава митничарите разкрили самоличността си. След това търговецът трябвало да ги придружи до сградата на митницата във Варна. Междувременно вторият митничар получил тревожно обаждане и си тръгнал със служебния автомобил. Останали насаме, подсъдимият заявил пред търговеца, че трябва „да си приготви едни 300 – 400 лева“. С колата му двамата се отправили към митницата, като служителят отново попитал приготвил ли му е сумата. Търговецът обаче извадил портфейла си и посочил, че разполага само със 160 лева. Тогава митническият инспектор го накарал да спре и да изтегли от банкомат още 240 лева. Подкупът е получен, чрез изнудване, посредством злоупотреба със служебно положение, тъй като подсъдимият заявил, че ако не получи исканата сума, ще състави акт за административно нарушение, в който ще констатира незаконно държане и предлагане на акцизния етилов алкохол. Предстои делото срещу митническия инспектор да бъде насрочено за разглеждане във Варненския окръжен съд.", "date": "2018.09.05", "title": "Съдят митнически инспектор, поискал подкуп чрез изнудване"}
{"url": "https://www.monitor.bg:443/bg/a/view/teodor-todorov-gotovi-sme-za-svetovnoto-143589", "text": "\"Не остана! Има броени дни до световното първенство и всички очакваме с нетърпение първия ни мач срещу Финландия. Готови сме за началото, а вече какво ще стане… дай Боже най-хубавото!\" Това заяви пред сайта на волейболната федерация volleyball.bg националът Теодор Тодоров. „И тук във Варна, и в София винаги сме играли пред пълни трибуни и очакваме феновете отново да ни помогнат. Пожелавам си да сме живи и здрави и да отидем в Италия“, добави той, визирайки класиране в първата шестица, която ще играе финалните мачове на Апенините. Националите ни отстъпиха с 1:3 (-22, 18,-23,-19) на Египет във втората контрола между двата отбора и последна за тима ни преди мондиала. За разлика от първата, спечелена с 3:0 пред фенове, този път пред празни трибуни в зала \"Конгресна\" на ДКС във Варна селекционерът Пламен Константинов направи промени в стартовия състав. В игра до края на мача се появиха почти всички национали. Нашите започват световното във Варна на 9 септември от 19,30 ч. срещу тима на Финландия. В останалите си мачове от първата фаза те излизат срещу Иран (13 септември), Пуерто Рико (14 септември), Куба (16 септември) и Полша (18 септември). При класиране на 1/4-финали ще играят във втората фаза в „Арена Армеец“ в София между 21 и 23 септември. По същото време във Варна ще бъдат други мачове от тази фаза. В Торино пък ще играят първите 6 за най-желаната волейболна купа.", "date": "2018.09.05", "title": "Теодор Тодоров: Готови сме за световното"}
{"url": "https://www.monitor.bg:443/bg/a/view/skandal-mejdu-deca-zavyrshi-s-ubijstvo-v-dupnica-143583", "text": "Скандал между деца завърши с убийство в Гиздова махала в Дупница. Инцидентът е възникнал днес следобед между две ромски фамилии. Първоначално причина за скарването се оказала вражда между две 7-годишни момчета. Последвали и шамари между тях, което разгневило по-възрастните членове на двете фамилии. В масовото меле са участвали поне 15 човека, сред които мъже и жени. „За момента можем да кажем, че е установен извършителят на убийството. Той е намушкал с нож в гърба 30-годишен дупничанин“, обяви директорът на ОДМВР – Кюстендил, Елиан Стамболийски. Въпреки оказана спешна медицинска помощ, по-късно раненият мъж е издъхнал в дупнишката болница. „Не знам точно кой е предизвикал конфликта, но е факт, че жертвата има 15 осъдителни присъди. Те са основно за побоища и кражби“, заявиха работещи по случая. Убиецът е 29-годишен жител на ромския квартал „Гиздова махала“, който също е осъждан. По случая са задържани още двама мъже, които са участвали в масовия бой. „Тази нощ в Гиздова махала ще има засилено полицейско присъствие. Имаме подозрения, че е възможно близките на убития мъж да търсят възмездие“, обявиха още от ОДМВР – Кюстендил.", "date": "2018.09.05", "title": "Скандал между деца завърши с убийство в Дупница (ОБНОВЕНА)"}
{"url": "https://www.monitor.bg:443/bg/a/view/pravjat-bezplaten-skrining-za-hepatit-v-i-s-v-shumen-143597", "text": "Безплатен скрининг за хепатит В и С организира Националното сдружение за борба с хепатита „Хепасист“ и Сдружение „ХепАктив“ на 10 септември в Шумен, съобщиха от общината. Те ще бъдат на площада пред Куклено-драматичния театър в града от 10 до 15.30 часа. Скринингът е под патронажа на Комисията по здравеопазването на Народното събрание и е част от кампанията „Скъсай с хепатита!” и в Шумен тя се провежда под личния патронаж на народната представителка д-р Нигяр Джафер. Събитието има за цел да напомни, че хепатит C е безсимптомно заболяване и единственият начин за навременното му диагностициране е чрез изследване. Това е и една от основните препоръки на Световната здравна организация за постигането на елиминацията на хепатита до 2030 г. Сред рисковите групи попадат хората над 45-годишна възраст, тъй като в миналото кръвта и кръвните продукти не са били изследвани за вируса. В риск са също и младежите, които имат татуировки и пиърсинги, както и медицинският персонал.", "date": "2018.09.05", "title": "Правят безплатен скрининг за хепатит В и С в Шумен"}
{"url": "https://www.monitor.bg:443/bg/a/view/v-ohrid-otbeljazaha-9-g-ot-potyvaneto-na-koraba-ilinden-143592", "text": "Днес се навършват 9 години от потъването на кораба \"Илинден\", при което загинаха 15 български туристи, предаде агенция МИА. Като всяка година представители на община Охрид, на българското посолство, на гражданско сдружение \"5 септември\" от Охрид, на Охридския Ротари клуб и граждани положиха цветя на паметната плоча, поставена на кея на Охридското езеро, и отдадоха почит на жертвите на катастрофата. Корабът \"Илинден\" потъна на 5 септември 2009 г. с 57 пътници на борда на път от Охрид за манастира \"Свети Наум\". На този ден времето беше хубаво, езерото спокойно и нищо не предвещаваше, че ще се случи най-голямата трагедия в историята на плаването по Охридското езеро. \"Илинден\" се преобърна и потъна на около 250 метра от брега на езерото. Осем от жертвите бяха от село Антон, четирима от Пирдоп и по един от Златица, Мирково и Рибарица. Две седмици след нещастието корабът беше изтеглен до канала Студенчища, където се намира и днес като ням свидетел на трагедията, отнела 15 човешки живота. За инцидента прокуратурата повдигна обвинения срещу капитана на \"Илинден\" Сотир Филески и експерта, дал сертификата за годност на плавателния съд Бранко Баич. На 5 юли 2011 г. Основният съд в Охрид призна за виновни двамата подсъдими. Те бяха осъдени на по една година затвор. Съдът сметна, че Сотир Филевски не се е придържал към наредбите за корабоплаването и лекомислено сметнал, че няма опасност, като качва на борда на кораба над 50 български туристи при допустими 43 души. Заради неспазване на закона за корабоплаването беше осъден и Баич. В началото на месец април 2012 г. Апелативният съд в Битоля потвърди осъдителните присъди за Филевски и Баич.", "date": "2018.09.05", "title": "В Охрид отбелязаха 9 г. от потъването на кораба „Илинден“"}
{"url": "https://www.monitor.bg:443/bg/a/view/otkriha-tjaloto-na-trojnija-ubiec-ot-samokov-143580", "text": "Мъжът, който застреля 33-годишна жена, 12-годишния й син и 15-годишния й племенник в Самоков, е открит мъртъв. Той е 52-годишен, казва Иван и работи като шофьор в столичния \"Градски транспорт\". Мъжът е бивш служител на системата на МВР, работил е като пожарникар. Тялото на тройния убиец е намерено в местността \"Щъркелово гнездо\" в посока София. Медицински екип е установил смъртта му. Той се е самопрострелял, съобщиха от пресцентъра на МВР. Извършителят се е самоубил със законно притежаван пистолет, съобщи bTV. Според свидетелски показания мъжът е бивш пожарникар. Стрелецът е живеел В София на семейни начала с убитата жена, която се казва Венета Спасова,  но не е баща на детето й. По непотвърдена информация, двамата са живеели заедно от няколко години, но вчера се скарали, а днес той е отишъл с оръжие в дома им и е застрелял и тримата, които са били там, преди да избяга. Сигналът за стрелбата е постъпил в полицията около 13:45 часа днес. След стрелбата, извършителят е избягал с автомобил. Районът на ромската махала в Самоков е заграден от полицейски сили. На място са изпратени и сили на жандармерията. Образувано е досъдебно производство. Работата по случая продължава под наблюдението на Софийска окръжна прокуратура.", "date": "2018.09.05", "title": "Откриха тялото на тройния убиец от Самоков (ОБНОВЕНА)"}
{"url": "https://www.monitor.bg:443/bg/a/view/izsledvat-bezplatno-1000-starozagorci-za-hepatit-s-143587", "text": "1000 жители на Стара Загора ще бъдат изследвани безплатно за прекаран хепатит С. Прегледите ще се извършат в рамките на международен проект SPHERE-C, който се осъществява от Европейския център за профилактика и контрол на заболяванията (ECDC), от института „Роберт Кох“, обществен институт по здравеопазване в Германия, в партньорството на РЗИ - Стара Загора и общинската администрация. Проучването ще се проведе в периода от 5 септември до 16 ноември , подготвени са специални писма – покани до 1998 мъже и жени на възраст от 17 до 75 годишна възраст, всяка седмица те ще бъдат разпращани до 400 души.На всеки при който бъде установено заболяването ще бъдат дадени насоки за последващо лечение.  „Всяка година от хепатит С в света умират около 400 000 души, инфекцията може да бъде лекувана, но достъпът до лечение е слаб, затова Световната здравна организация разработи Глобална стратегия с цел елиминиране на вируса до 2030 година“, съобщи д-р Рут Цимерман, Институт „Роберт Кох”, Берлин, Германия, който е и  главен ръководител на проекта.  По думите й за страните от Европейския съюз липсват данни, затова е започнало пилотното проучване. То се провежда в градове в Исландия, Италия, Финландия и България. Според д-р Тонка Върлева, директор на Дирекция „Промоция и профилактика на болестите и зависимостите” в МЗ и консултант  по проекта, Стара Загора е избрана, защото тук има добра връзка между РЗИ и общинската администрация,добре работи вирусологичната лаборатория  и по този начин ще се разбере реалното разпространение на хепатит С. Министерството на здравеопазването ще сформира екип, който да разработи програма за хепатитни болести за следващите пет години. Екипите на РЗИ ще работят всеки ден с удължено работно време от 8.30 до 19 часа и в събота от 8.30 до 13.30 часа. Всяка седмица на сайта на Инспекцията ще се съобщава в кой квартал са. Всеки може да заяви дали ще отиде за изследване в РЗИ или в квартала.", "date": "2018.09.05", "title": "Изследват безплатно 1000 старозагорци за Хепатит С"}
{"url": "https://www.monitor.bg:443/bg/a/view/nominiraha-bivsh-ministyr-na-jivkov-za-nagradata-dobri-chintulov-143581", "text": "Някогашният дългогодишен  министър на културата преди 10 ноември 1989 година Георги Йорданов е номиниран за най-голямата награда на Сливен „Добри Чинтулов“. В началото на т.г. Йорданов издаде своята втора книга от поредицата „Притаени мигове,“ озаглавена „Откровения“. Някогашният дългогодишен  министър на културата преди 10 ноември 1989 година Георги Йорданов е номиниран за най-голямата награда на Сливен „Добри Чинтулов“.В началото на т.г. Йорданов издаде своята втора книга от поредицата „Притаени мигове“ озаглавена „Откровения“. Призът, сред чийто носители са  поетите Дамян Дамянов, Елисавета Багряна, Радой Ралин, художниците Дечко Узунов и  Светлин Русев се връчва за постигнати високи художествени резултати в областта на литературата и изкуството, на творци със значителен принос за духовното развитие на Сливен и българската култура. Името на родения през 1934 г. в град Твърдица политик и общественик е издигнато от инициативен комитет, създаден от членове на смесения хор „Добри Чинтулов“ при народно читалище „Зора 1860“. Общо 7 са номинираните за приза, сред тях са поетесите Петя Александрова /предложение на издателство „Български писател/ и Соня Келеведжиева / от Съюза на независимите български писатели/; актьорът Михаил Илийков, художникът – сценограф Иван Савов; арх. Анна Неврокопска /от Съюз на архитектите в България/ и акад. Тодор Кръстев, зад когото са застанали  Съюзът на българските композитори и Съюзът на Българските музикални и танцови дейци.Изборът на тазгодишния лауреат на националната награда ще стане известен за празника на Сливен 26 октомври, когато православната църква чества свети Димитър, чудотворец Солунски. На носителите се връчват почетен знак с образа на Добри Чинтулов, грамота на община Сливен и парична премия в размер на 2 500 лв. Името на лауреата се вписва в нарочна книга и  на паметната дъска в къща-музей „Добри Чинтулов”.", "date": "2018.09.05", "title": "Номинираха бивш министър на Живков за наградата \"Добри Чинтулов\""}
{"url": "https://www.monitor.bg:443/bg/a/view/cska-s-trojna-transferna-bomba-143586", "text": "ЦСКА направи сериозна инвазия в последните часове на трансферния пазар. Само за ден „червените“ уредиха 2 нови попълнения, които да подсилят тима. Първото ново име в селекцията на ЦСКА е гамбиецът Али Соу. Нападателят ще играе под наем на „Армията“ като преостъпен от италианския „Киево“. През последния сезон той носи екипа на албанския “Скендербеу”, като става шампион с отбора и печели голмайсторския приз в първенството с 21 попадения. Освен тях, Али Соу отбелязва 5 гола в турнира за Купата на Албания и 2 попадения в евротурнирите срещу “Йънг Бойс” и “Динамо” (Киев). Високият 185 сантиметра нападател бе представен официално, а вечерта направи и първа тренировка с ЦСКА. С това обаче трансферите при „армейците“ не свършват. Утре е последният ден за сделки, като очакван за подпис е гръцкият защитник Йоргос Кутрубис. Той е свободен агент, след като разтрогна с белгийския „Стандард“ (Лиеж). Преди това Кутрубис изкара 4 сезона и половина в „Панатинайкос“ и дори си спечели капитанската лента. С привличането на централния защитник ЦСКА затваря летния трансферен прозорец с общо 9 нови играчи, с които ще се опита да атакува титлата и Купата на България. В последните часове за правене на сделки се появиха и сериозни информации за трансфер на Тодор Неделев. Според източници от ЦСКА сделката е била договорена преди заминаването на национала за мача със Словения. От клуба му „Ботев“ (Пловдив) признаха, че „армейците“ имат сериозен интерес, но отрекоха да има сделка. Самият Неделев също бе категоричен, че не мисли да ходи в ЦСКА. „Не знам откъде се появи това за мой трансфер в ЦСКА. Аз си оставам футболист на „Ботев\", сподели Неделев, попарвайки надеждите на „червените“ фенове да дойде на „Армията“.", "date": "2018.09.05", "title": "ЦСКА взе гамбиец, чака и грък"}
{"url": "https://www.monitor.bg:443/bg/a/view/zyrnoproizvoditeli-dariha-600-hljaba-na-b-ch-k-dobrich-po-proekt-hljab-na-mira-143576", "text": "Тази година земята на Добруджа в регион Генерал Тошево отгледа „ръжта на мира“ и  600 хляба от нея бяха дарени на Българския Червен кръст в  Добрич от местната структура на Националната асоциация на зърнопроизводителите, съобщи директорът на БЧК д-р Артюн Еринозов. Проектът „Хляб на мира“ обединява 12 държави от Централна и Източна Европа, има своя история и символика-единение на народите, устойчиво земеделие, бит, поминък и не на последно място, инициативата е пример за филантропия.  По волята на дарителя, БЧК ще изпрати „Хляба на мира“ във всички 8 общини в областта. Със съдействието на домашните социални патронажи и представители на диабетни сдружения, по един брой ръжен хляб ще получат хора със специални хранителни потребности. На 11 септември, от 11 часа, в сградата на Областен съвет на Български Червен кръст Добрич г-н Стелиян Стоянов - член на Управителния съвет на Националната асоциация на зърнопроизводителите и г-н Добри Драгнев – председател на ОС на БЧК Добрич ще раздадат от „Хляба на мира“ за 2018 година на болни от диабет хора и представители на диабетно дружество „Добруджа“ в гр.Добрич, както и на Домашен социален патронаж - Община Добричка.", "date": "2018.09.05", "title": "Зърнопроизводители дариха 600 хляба на БЧК – Добрич"}
{"url": "https://www.monitor.bg:443/bg/a/view/forum-sybira-amazon-alibaba-i-google-vyv-varna-143574", "text": "Дигитални лидери на над 80 световни компании с инвеститорско портфолио от над $100 млн., сред които Apple, Google, Facebook, Google, Alibaba, Salesforce, Amazon, Ebay, Yandex, Dell, Twitter, LinkedIn, Oracle, Vimeo, Booking, Space X и фондове за рисков капитал, ще споделят своя опит, вдъхновения и идеи за развитие на конференцията Innowave Summit 2018 във Варна. Форумът ще се проведе на 19 и 20 октомври в Двореца на културата и спорта в морската ни столица. Тазгодишното издание на Innowave Summit от световни брандове. Над 80 световни изложители ще представят постиженията си, а над 500 собственици и мениджъри от Балканите, Европа, Америка и Азия са потвърдили участието си във форума до момента. Това превръща Innowave Summit 2018 в една от най-мащабните високотехнологични конференции в Югоизточна Европа, фокусирана върху качественото съдържание и реалното случване на бизнес. Innowave Summit 2018 в сферата на блокчейн технологиите, интернет на нещата, виртуалната реалност, изкуствения интелект, нано технологиите, финансовите технологии, дигиталното здравеопазване, старт-ъпите, маркетинга, продажбите, електронната търговия и др.. Целта на събитието е в сферата на дигиталните технологии, нетуъркинг, активна комуникация на професионалната общност с регионалните, национални и европейски институции, изследване на тенденциите и успешна обмяна на бизнес модели и добри практики в развитието на успешни брандове. След успешната реализация на конференцията Innowave Summit 2017, която Тазгодишното издание подготвя серия от инициативи, които ще помогнат на българския бизнес да бъде глобален. Innowave Summit 2018 се организира от Сдружение с нестопанска цел в обществена полза – Български Бизнес Форуми и се провежда в партньорство с Община Варна (една от новите 30 дигитални центъра в Европа) и с подкрепата на Министерството на икономиката, Европейската стартъп мрежа и Startup Europe (Инициатива на Европейската комисия).", "date": "2018.09.05", "title": "Форум събира Amazon, Alibaba и Google във Варна"}
{"url": "https://www.monitor.bg:443/bg/a/view/svlachishte-zatvori-chast-ot-pytja-kym-zlatnite-143582", "text": "Свлачище затвори част от пътя за Златни пясъци край плаж „Кабакум“ във Варна и предизвика водопроводна авария. Пропадналият участък е с дължина около 100 метра и се намира в непосредствена близост до пътя, който също може да бъде засегнат от свлачището, ако то не бъде овладяно. Засегнати са обаче необитаеми имоти. „В съседство има канална помпена станция и водопроводът още не се e скъсал. Ремонтните дейности настъпиха във връзка с това, че тръбата е от полиетилен и се е скъсала. Няма проблем с водоподаването. В порядъка от няколко часа са захранени абонатите. Захранването с вода в района става по друг водопровод, така че летовниците и живеещите там не са засегнати от проблема. Представители на общината и от „Геозащита“ правят оглед на място, обясни ситуацията директорът на ВиК-Варна, инж. Валентин Вълканов. Пропадането е видимо, вероятно е свлачищен процес, който е размърдал пластовете и е предизвикал авария на малък водопровод. Сигналът за активирането на терена е от вторник по обед, каза още Вълканов. Обади се гражданин, който ми каза, че край „Слънчев ден“ има паднали дървета, вероятно от свлачище, а след 15-20 минути започнала да тече вода. Веднага изпратих хора на мястото - имаше раздвижване на земни маси. Там действително в последните години се наблюдават свлачищни процеси, които започват от пътя Варна – Златни пясъци, след Дървения мост. Сложихме спирателен кран, с който изолирахме района, след което подадохме вода. Водопроводът е с локално значение, не захранва комплексите. Тръбата видимо се е скъсала от напъна, подменихме я. В този район няма канализация, там всички сгради са на септични ями. Може да са натрупани подпочвени води, които да създават движение. Вече за такива шахти не се издават разрешения, а и общината взема мерки с колектор, който да отводнява в посока на „Златни пясъци“, обясни ВиК-шефът. Към 12 часа в сряда станаха ясни резултатите от проверката, извършена от „Геозащита“, според която свлачищните процеси са активирани от ВиК-авария. „Към момента няма опасност за противосвлачищното съоръжение (т.нар. пилотна система в района). След извършена проверка в района на комплекс „Спорт Палас“ край Варна е установено, че ВиК-авария е предизвиква свличане на земни маси. В компрометирания участък са съборени и няколко дървета. Теренът, засегнат от аварията, е  обобзначен с предпазни ленти, спряно е водоподаването в зоната. След отстраняване на аварията, ще бъде сформирана комисия, която ще набележи мерки за възстановяване на терена“, уточниха от община Варна.", "date": "2018.09.05", "title": "Свлачище затвори част от пътя към Златните"}
{"url": "https://www.monitor.bg:443/bg/a/view/latvijka-izhvyrli-shampionkata-na-us-open-143578", "text": "Латвийката Анастасия Севастова детронира шампионката на US Open за 2017 г. Слоун Стивънс (САЩ), трета поставена и се класира за полуфинала в тазгодишното издание на турнира. На 1/4-финала Севастова, №19 в схемата, която е на 27 години, спечели с 3:6, 6:3, 6:7(4) за 1 час и 23 минути и взе реванш за загубата си от 25-годишната американка на същата фаза от надпреварата миналия сезон. За латвийката това е първо класиране за полуфинал в американския турнир от Големия шлем и тя е първата представителка на своята страна, стигнала толкова високо. На полуфинала Севастова ще срещне бившата №1 в света - Серена Уилямс (САЩ), 17-а в схемата. По-малката сестра Уилямс срази чехкинята Каролина Плишкова, която нямаше загубен сет от началото на турнира, с 6:4, 6:3. За Серена мачът на корта \"Артър Аш\" беше №100 и с него с тя стигна за 14-и път на полуфинал в Големия шлем и общо за 36-и в звездната си кариера. Засега има само 5 загуби на тази фаза. Другите 2 полуфиналистки ще бъдат излъчени от мачовете Наоми Осака - Леся Цуренко и Карла Суарес Наваро - Медисън Кийс. Носителят на 17 титли от Шлема Рафаел Надал пък се класира за своя 29-и полуфинал в най-престижните турнири, като само 2 го делят от третия във вечната класация - Джими Конърс, който има 31. Рекордьор е Роже Федерер с 43, а втори е Новак Джокович с 32. Матадора игра цели 4 часа и 49 минути срещу Доминик Тийм (Ав) за победното 0:6, 6:4, 7:5, 6:7 (4:7), 7:6 (7:5). Следващият му противник е Хуйн Мартин дел Потро, спечелил \"битката на гигантите\" с Джон Иснър с 6:7(5), 6:3, 7:6(4), 6:2. В другите 1/4-финали се срещат Марин Чилич - Кей Нишикори и Новак Джокович - Джан Милман.", "date": "2018.09.05", "title": "Латвийка изхвърли шампионката на US Open"}
{"url": "https://www.monitor.bg:443/bg/a/view/bruksel-vadi-kokoshkite-i-zajcite-ot-kletkite-143579", "text": "Ново европейско законодателство може да забрани на земеделските стопани да отглеждат кокошки носачки, зайци и други животни в клетки. Европейската комисия (ЕК) може да бъде задължена от гражданите на континента, ако гражданската организация „Край на клетките“ успее да събере един милион изявления за подкрепа от поддръжници от най-малко седем различни държави от Еврос Ново европейско законодателство може да забрани на земеделските стопани да отглеждат кокошки носачки, зайци и други животни в клетки. Европейската комисия (ЕК) може да бъде задължена от гражданите на континента, ако гражданската организация „Край на клетките“ успее да събере един милион изявления за подкрепа от поддръжници от най-малко седем различни държави от Евросъюза. Днес ЕК е решила да регистрира европейската гражданска инициатива „Край на клетките“, която си е поставила целта да се сложи край на „нечовешкото отношение към селскостопанските животни“, отглеждани в клетки, съобщиха от институцията. Организаторите призовават Комисията да предложи законодателство за забрана на използването на: клетки за кокошки носачки, зайци, ярки, бройлери за разплод, пъдпъдъци, патици и гъски; родилни боксове за свине майки; клетки за свине майки и индивидуални боксове за телета, ако вече не са забранени. Решението на Комисията да регистрира инициативата се отнася само до правната допустимост на предложението. На този етап Комисията все още не е анализирала неговото съдържание. Регистрацията на инициативата ще се осъществи на 11 септември. От този момент започва да тече едногодишен срок, в който организаторите могат да събират подписи в подкрепа на инициативата. Ако инициативата събере подкрепа Комисията ще трябва да реагира в срок от три месеца. В Брюксел ще трябва да решат дали да предприемат или да не действия във връзка с искането, като и в двата случая трябва да се обоснове.", "date": "2018.09.05", "title": "Брюксел вади кокошките и зайците от клетките"}
{"url": "https://www.monitor.bg:443/bg/a/view/51-sa-zaboleli-ot-hepatit-a-vyv-fakulteta-143572", "text": "51 души, сред които по-голямата част са деца, за заболели от хепатит \"А\" към 31 август. Това се посочва в информация, публикувана на интернет страницата на Столичната регионална здравна инспекция (СРЗИ). Болните са от кв. \"Факултета\". Още през юли, когато инспекцията е регистрирала шестима заразени с хепатит \"А\", директорът д-р Данчо Пенчев е сигнализирал Столичната община и кмета на район \"Красна поляна\" за необходимостта от предприемане на противоепидемични мерки, съобщи БТА. От Столичната община са отпуснати средства за дезинфекция, хигиенизиране на района, ликвидиране на незаконните сметища и дератизация. Засилен е контролът на откритите водни площи, които са забранени за къпане. Уведомени са личните лекари на всички контактни на заразените лица, както и общопрактикуващите лекари в кварталите \"Люлин\" и \"Овча купел\". На жителите на квартала, в това число на всички контактни на заразените лица, е препоръчано да се ваксинират, като необходимият брой ваксини е осигурен от Столичната община. Уведомени са директорите на лечебните заведения, детските градини и детските ясли в ж.к. \"Факултета\" и в съседните райони, като на същите са предписани дейности за недопускане на разпространението на вируса на хепатит \"А\".", "date": "2018.09.05", "title": "51 са заболели от хепатит \"А\" във \"Факултета\""}
{"url": "https://www.monitor.bg:443/bg/a/view/s-216-hil-lv-vyzstanovjavat-pytja-mejdu-dve-dupnishki-sela-143564", "text": "216 000 лева са отпуснати с решение на Министерски съвет на община Дупница за възстановяване на пътя между Дяково и Кременик. През зимата на 2015 година, около 20 метра улично платно се свлече и на практика село Кременик рискуваше да остане без връзка. От Община Дупница на няколко пъти бяха искали пари за възстановяване на пътя по \"Бедствия и аварии\", но досега нямаше положителен резултат. Преминаването на моторни превозни средства става през частен имот, защото пътят е изцяло разрушен. Преди два месеца в Дупница бе вътрешният министър Валентин Радев, който заедно с кмета на Дупница инж. Методи Чимев посетиха на място пропадналия път. Тогава Радев пое ангажимент да изпрати комисия, която да прецени и в максимално кратки срокове да се вземе решение. \"Доволен съм, разбира се, че сагата е на път да приключи. Писмото пристигна вчера при мен с положителния отговор и веднага съм възложил да се започне подготовка на документите за обявяване на обществена поръчка по избор на изпълнител\", заяви кметът на Дупница инж. Методи Чимев.", "date": "2018.09.05", "title": "С 216 хил. лв. възстановяват пътя между две дупнишки села"}
{"url": "https://www.monitor.bg:443/bg/a/view/predstoi-da-se-obnarodva-nova-naredba-za-proektirane-na-pytishta-143562", "text": "За повече от година подготвихме много нормативни актове, свързани с пътната безопасност. Част от тях вече са приети, предстои в „Държавен вестник“ да бъде обнародвана новата Наредба за проектиране на пътища. Това съобщи в кулоарите на Народното събрание днес министърът на регионалното развитие и благоустройството в оставка Николай Нанков. Новата Наредба за проектиране на пътищата ще даде отговор на много от въпросите. Сред тях са по-голяма осветеност на пътни възли и кръстовища – задължителен елемент от изграждане на нови и рехабилитиране на вече съществуващи отсечки. Предвидени са повече изисквания към системите за отводняване на пътното платно, за да се предотврати събирането на вода и опасността от „аквапланинг“. Министърът обърна внимание, че според наредбата зоната за безопасност ще зависи от класа на пътя, като при автомагистралите тя ще е 16 метра, а при първокласните пътища - 12 метра. В тази широчина от пътя всички елементи на инфраструктурата като билбордове, стълбове, дървета ще бъдат допълнително обезопасявани. Сред мерките са също не само удължаване на гаранционните срокове за пътищата, но и по-големи правомощия за възложителя. Министърът коментира, че, макар и в оставка, продължава да изпълнява задълженията си, сред които е и участието му в парламентарния контрол и обърна внимание, че две трети от въпросите към него днес са свързани с пътища. Министърът посочи, че пътният сектор е крайно недофинансиран, за да се отговори на изискванията на обществото за по-модерни, по-комфортни и по-безопасни пътища и напомни, че за да се промени това, в началото на годината бе подписан договорът за проектиране и въвеждане тол системата. Николай Нанков обърна внимание и на напредъка по отношение на политиката по търсене на реализация на приоритетни обекти чрез концесиониране или други форми на публично-частно партньорство. Първите стъпки в тази посока вече са направени с подписаните споразумения на срещата 16+1 тази година и се работи усилено за реализация на такива обекти. Регионалният министър посочи, че китайски компании проявяват интерес към строителството на тунела под връх Шипка. Пред народните представители Николай Нанков съобщи още, че спестени средства в размер на около 1 млн. лв. от строителството на язовир „Пловдивци“ ще бъдат използвани за възстановяване на участъци от републиканската пътна инфраструктура в Община Рудозем, които са засегнати от преминаващите по тях тежкотоварни автомобили, използвани при изграждането на съоръжението. Той информира също, че текат тръжни процедури за избор на изпълнител за участък от пътя Провадия – Айтос – Дъскотна, който ще бъде рехабилитиран на два лота със средства от Оперативна програма „Региони в растеж“ 2014-2020. Николай Нанков съобщи още, че при планиране на бюджета на Агенция „Пътна инфраструктура“ за следващата година ще бъдат разгледани възможностите за осигуряване на средства за изготвянето на проект за осветление на пътен възел „Пъстрогор“ за входа на гр. Свиленград на АМ „Марица“ и неговото изпълнение. На въпрос за водоснабдяването във варненската Община Аксаково министърът съобщи, че през тази година министерството е възложило изработването на инженерно-хидроложки доклад и подробно геодезическо заснемане, които ще дадат изходни данни за последващо проектиране и решаване на проблема с прекъснатото заради свлачищни процеси водоснабдяване във вилна зона „Кранево“ и селищни образувания „Панорама“. По отношение на обновяването на многофамилни жилищни сгради Николай Нанков напомни, че според разчетите с разполагаемия бюджет на Националната програма за енергийна ефективност ще бъдат санирани 2022 блока. Ще се търси по-устойчив механизъм за финансиране обновяването на жилищата в България, като условията са предмет на широк обществен дебат, в който се приветстват всякакви конкретни предложения.", "date": "2018.09.05", "title": "Предстои да се обнародва нова Наредба за проектиране на пътища"}
{"url": "https://www.monitor.bg:443/bg/a/view/sladko-s-luti-chushki-veche-e-v-postojannija-asortiment-na-lidl-143563", "text": "Сладкото с люти чушки, един от победителите в конкурса „Съхрани родния вкус“, който Лидл България проведе в края на 2017 г., вече е част от продуктовата линия „Родна стряха“ и може да бъде намерено във всички Lidl магазини в страната. Сладкото е произведено по семейната рецепта на Диляна Георгиева от Бургас и след пушената кълбъсъ е вторият продукт по потребителска рецепта, който става част от постоянния асортимент на веригата у нас. Сладкото с люти чушки е произведено изцяло от български чушки от реколта 2018 г. и основното предизвикателство в процеса на производство бе да се постигне автентичния вкус на авторската рецепта, който да е постоянен и еднакъв във всяка партида. Новото сладко предлага балансирана комбинация от вкусове, която се съчетава отлично с пушени колбаси, печено месо, зрели и свежи сирена или просто с препечени филийки. „Тайната е в марината, в която се слагат лютите чушки“, споделя авторката. Тя е наследила рецептата от своята баба, запомнена като специална съставка на редица домашни изкушения от нейното детство. Кампанията на Лидл България „Съхрани родния вкус“ е естествено продължение на дългосрочната политика на веригата в подкрепа на българските производители и родния вкус. След изключително трудна и оспорвана надпревара между близо 1500 предложения от цялата страна, Лидл България, заедно с шеф Манчев и шеф Шишков, избраха не един, а два продукта, открояващи се най-силно със своя уникален вкус - сладко с люти чушки от Бургас и 300-годишна пушена кълбъсъ от с. Асеново. И двата продукта вече са част от продуктовата линия на веригата с висококачествени продукти от български производители „Родна стряха“ и всички клиенти на Lidl могат да се убедят в уникалните им вкусови качества.", "date": "2018.09.05", "title": "Сладко с люти чушки вече е в постоянния асортимент на Lidl"}
{"url": "https://www.monitor.bg:443/bg/a/view/ednojajchni-bliznachki-se-borjat-za-100-000-lv-vyv-fermata-143573", "text": "Със задачата да усвоят тънкостта на традиционните занаяти ще се заемат еднояйчни близначки, които ще се борят рамо до рамо за голямата награда от 100 000 лв. в новия сезон на „Фермата“. Момичетата ще се състезават като един участник, а сред преките им конкуренти ще видим млада майка, която иска с появата си в шоуто да убеди съпруга си да се завърне в България, младо момче, израснало в САЩ и успешна бизнес дама, с настоящ адрес в Лондон, която е убедена, че никога не би се върнала в родината. Бесарабска българка, мъж от ромски произход и българомохамеданин също ще усетят тръпката от смяната на интензивния градски живот с чистия въздух на село. Предимството за състезателите в актуалните епизоди ще е, че няма да градят фермата от нулата, а ще заживеят във вече построена такава. За сметка на това, от екипа на предаването ще тестват издържливостта и сръчността на ентусиастите с нови тежки дуели. Четвърти сезон на предаването е движен от мотото „Съединение“, което ще доведе до спорове и конфликти още в първите серии, споделиха по време на пресконференция продуцентите и водещи Иван и Андрей. Като развлекателен проект обаче, „Фермата“ няма да заема страни и позиции, или да дава решения, но ще даде на зрителите храна за размисъл и дискусии“, коментира и главният изпълнителен директор на bTV Флориан Скала. При старта на риалити формата на 7 септември 21 участника ще бъдат разделени на два отбора - българите, които търсят реализация в родината си и тези, избрали живота зад граница. Първоначално отборите ще се изправят един срещу друг, а в ролята на рефер по пътя към съединението ще ги води един от най-легендарните ни спортисти – Йордан Йовчев. Не се притеснявам от студ, да спя на открито и прочие. Моята роля е специална, защото ще съединя участниците, а съединението прави силата“, заяви пред „Монитор“ с усмивка Йовчев. Припомняме, че известните участници, които ще загърбят семейния уют в полза на селскостопански уроци, са вокалистът на D2 Деян Каменов-Дидо, лекоатлетката Ваня Стамболова и бизнесменът Ивайло Караньотов.", "date": "2018.09.05", "title": "Еднояйчни близначки се борят за 100 000 лв. във „Фермата“"}
{"url": "https://www.monitor.bg:443/bg/a/view/fabrikata-za-cigari-na-stajkov-oshtetila-dyrjavata-s-nad-70-mln-lv-143568", "text": "Фабриката за нелегални цигари на бизнесмена Миню Стайков е нанесла щети на държавния бюджет за повече от 70 милиона лева. Това каза днес пред журналисти в карнобатското село Венец заместник-главният прокурор Борислав Сарафов. Той пристигна в селото, за да наблюдава действията по претърсване и изземване в завода \"Винпром Карнобат\" и офиси на фирмите на Стайков. Гешев информира, че в Бургаски регион се извършва претърсване в 12 обекта, свързани с Миню Стайков. Обстойно се проверяват повече от 70 офиси и помещения. В това число фабриката за нелегални цигари в Карнобат, няколко предприятия и дъщерни фирми. Сарафов каза, че се проверява нелегалният и легален бизнес, както и дейността на всички дружества на Миню Стайков. По думите му честа практика било \"прането\" на пари от нелегалната дейност да се извършва чрез легални фирми.", "date": "2018.09.05", "title": "Фабриката за цигари на Стайков ощетила държавата с над 70 млн. лв."}
{"url": "https://www.monitor.bg:443/bg/a/view/eli-gigova-tyrsi-tajnija-si-obojatel-143544", "text": "Чаровната Ели Гигова търси тайния си обожател. Наскоро стана ясно, че анонимен ухажор я е изненадал със 601 рози за последния й рожден ден, като дори не оставил картичка за контакт. намигна пред сп. LOVE style тя. Към момента 36-годишната красавицата няма мъж до себе си. „Сега нямам приятел. Смятам, че съдбата ще си изиграе ролята и когато тя реши, ще ми изпрати човека за мен. Не търся никой. Знам, че като дойде моментът, той ще ме намери”, допълни тя. Тв водещата на сутрешния блок на БНТ сподели още, че не е готова да стане майка. Приоритет сега е нейната кариера, въпреки че баща й – бизнесменът Николай Гигов, иска да гушне внуче.", "date": "2018.09.05", "title": "Ели Гигова търси тайния си обожател"}
{"url": "https://www.monitor.bg:443/bg/a/view/predstaviha-pyrvija-bylgarski-elektromobil-galerija-143569", "text": "Вече има прототипи на първите електромобили, които ще са българско производство. На официалната церемония собственикът на производителя инж. Росен Даскалов представи шосейна версия на първия български електрически автомобил, състезателен автомобил и концепция за мултифункционален и компактен градски електромобил, който е планирано да се произвежда у нас и да се изнася в чужбина. По думите му новият L City е изцяло насочен към бъдещето и именно затова от него ще се предлага единствено електрическа версия. Към днешна дата общият брой на регистрираните електрически и хибридни превозни средства в страната от всички категории е 6808 бр. От тях леки автомобили изцяло електрически са 554 бр., което е ръст от над 600% за последните 5 години, заяви заместник-министърът на икономиката Лъчезар Борисов при представянето на първия по рода си български автомобил. Зам.-министър Борисов посочи, че автомобилното производство е един от приоритетните високотехнологични сектори с голям потенциал за развитие на експорта, заетостта и регионалната икономическа активност. „Около 170 компании произвеждат части и системи за основните автомобилни производители и генерират заетост за над 40 000 души в България\", каза още той. Борисов подчерта, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства при осъществяването на Иновационната стратегия за интелигентна специализация, както и за развитие на електрическата мобилност у нас. „Полагаме усилия за създаване на благоприятна среда за развитие на тези процеси. Политиката на Министерство на икономиката е насочена към насърчаване създаването, развитието и внедряването на иновациите, към развитието на високотехнологични производства и интензивни на знание услуги с оглед изграждане на конкурентоспособна икономика“, изтъкна той. Икономическият заместник-министър добави, че в резултат на предприетите мерки и доброто взаимодействие между заинтересованите страни е налице устойчива тенденция в развитието на електрическата мобилност у нас, и въпреки че чистите превозни средства в страната все още не са достигнали съществен пазарен дял, не може да се пренебрегне постигнатия напредък. „С оглед създаване на устойчива платформа за развитие на сектора в дългосрочен план, създадена е междуведомствена работна група за разработване на Национална програма с Пътна карта за развитие на електрическата мобилност до 2025 г. и хоризонт до 2030 г.“, завърши той.", "date": "2018.09.05", "title": "Представиха първия български електромобил (галерия)"}
{"url": "https://www.monitor.bg:443/bg/a/view/3130-pyrvoklasnici-vlizat-v-klas-vyv-varna-143567", "text": "3130 първокласници са записани в училищата във Варна за учебната 2018-2019 година. От тях 3015 деца ще посещават общински училища, 46 - държавни, и 69 - частни. 2723 ученици ще бъдат обхванати в целодневна форма на обучение, съобщиха от дирекция „Образование и младежки дейности“ към Община Варна. Летни ремонти са извършени в 16 основни училища, 7 средни и 4 гимназии, както и в Средношколското общежитие и Народната обсерватория „Николай Коперник“, като по-мащабните са били в IV ЕГ „Фредерик Жолио Кюри“, ОУ „Йордан Йовков“,  ОУ „Панайот Волов“,  ОУ „Черноризец Храбър“, III ОУ „Ангел Кънчев“, в СУ „Гео Милев“, СУЕО „Ал. С. Пушкин“, уточниха от общинската дирекция. Продължават дейностите по рехабилитация на образователната инфраструктура във Варна, финансирани от ОП „Региони в растеж“. Заради временно прекъсване на строителния процес при неблагоприятните метеорологични условия в началото н лятото, удължаване на срока ще има за 3 училища – СУ „Д. Дебелянов“, и І ОУ „Свети княз Борис І“ и VII СУ „Н. Геров“. В „Н. Геров“ строително-монтажните работи ще приключат до края на септември, след което следва процедура по въвеждане на сградата в експлоатация. Ремонтите в Професионалната гимназия по горско стопанство и дървообработване „Николай Хайтов“ и в Професионалната гимназия по икономика „Д-р Иван Богоров“ се движат в срок. Предстои доставка на обзавеждане и оборудване – климатици, компютри и мебели. В  2 училища и 3 детски градини сега започват строително-ремонтни дейности -  ОУ „Ст. Караджа“, II ОУ „Н. Вапцаров“, ДГ „Първи юни“, ДГ „Светулка“ и ДГ „Ян Бибиян“. Директорите на съответните учебни заведения са предприели необходимите организационни действия за преместване на децата и учениците, съгласувано с Община Варна и РУО – Варна.", "date": "2018.09.05", "title": "3130 първокласници влизат в клас във Варна"}
{"url": "https://www.monitor.bg:443/bg/a/view/mihaela-marinova-slavin-i-doni-predstavjat-pesni-ot-lubimite-ni-filmi-na-fortisimo-fest-143561", "text": "Михаела Маринова, Славин и Дони са сред звездите, които ще се включат в тазгодишното издание на Фортисимо Фест. И тази година музикалната програма на форума за класическа музика на открито ще представи песни от любимите ни български филми като „Козият рог“, „Любимец 13“, „Неочаквана ваканция“ и „Васко да Гама от село Рупча“. Мелодиите ще прозвучат в Разград (12 септември, площад „Ларго“), Враца (14 септември, пред спортен комплекс „Христо Ботев“) и София (16 септември, пред Народен театър „Иван Вазов“). Сред изненадите на фестивала в навечерието на празника на столицата, Софийска филхармония, под диригентската палка на Максим Ешкенази, ще изпълни изцяло нова музикална програма. Водещи на концертите ще бъдат Юлиан Вергов и Ана Пападопулу, които редовите зрители ще видят в ролята на съпрузи в новия сезон на „Откраднат живот“. Сред останалите музиканти, които ще се грижат за доброто настроение на гостите на Фортисимо Фест, са Невена Пейкова, Михаела Филева, хор “Космически гласове” с диригент Ваня Монева, братя Зайранови, Светлин Русев и Георги Андреев.", "date": "2018.09.05", "title": "Михаела Маринова, Славин и Дони представят песни от любимите ни филми на Фортисимо Фест"}
{"url": "https://www.monitor.bg:443/bg/a/view/pijan-shofior-vlachi-policaj-s-kolata-si-posle-se-oplakva-se-che-e-prebit-143553", "text": "46-годишният Георги Андонов от Сандански не се подчинил на полицейска стоп-палка, като дал мръсна газ на „Фиат Пунто“- то си  и опитал да им избяга. Последвала люта гонка из улиците на курортния град, която завършила в улица без изход в циганската махала. Случката е от понеделник вечерта. Поставен в безизходица,санданчанинът спрял колата си и се чудел няколко секунди какво да прави. Според разкази на свидетели от махалата, един от полицаите отворил рязко вратата на колата му и се опитал да извади контактния ключ от таблото. Пияният шофьор не се съгласил и отново потеглил с автомобила. Близо 10-ина метра влачил полицая при отворена врата, докато улицата окончателно свършила. След това се намесили колегите на пострадалия в униформа, извадили 46-годишния Георги и здраво го напердашили. После го закарали в Спешния център и, след като медиците обработили нараняванията му, го заключили в полицейската клетка, за да изтрезнее. Срещу пострадалия е образувано бързо производства за извършено престъпление по чл.343Б, ал.1 от НК за това, че е управлявал лек автомобил „Фиат Пунто“ с наличие на 1,86 промила алкохол в издишания въздух. Освободен, след като изтекло 24-часовото полицейско задържане, потърпевшият си извадил медицинско свидетелство и се оплакал в struma.bg: „В понеделник вечерта бях наистина пийнал и полицай ми пусна стоп-палка, на която аз не се подчиних. Вместо да спра, се уплаших и им избягах. Патрулката „Опел“ ме подгони и така из целия град свириха гуми заради нас. Те ме гонят, аз бягам. Хванах по циганската махала нагоре и накрая вече нямаше път и спрях... Полицаите започнаха да ме ритат с кубинките в главата и кръста... На акта пише имената на полицаите - Валентин Бешков и Янко Сулев, които ме пребиха така зверски. Като куче ме биха. Окей, аз съм избягал, аз ще си понеса наказанието от закона за това, че съм бил пиян и че съм избягал от стоп-палката. А полицаите, дето ме пребиха, кой ще ги държи отговорни, кой ще ги накаже? Лекарите ме прегледаха на видеозон, скенер на главата ми правиха, други кръвни изследвания и след това ме освободиха, тъй като не е имало явно нужда от хоспитализация...“ – разказва снаданчанинът Георги Андонов. Директорът на ОДП-Благоевград Николай Хаджиев веднага разпореди служебна проверка в РПУ – Сандански да установи дали полицаите са превишили задълженията при задържане на нарушител. След като завърши проверката, резултатите веднага ще станат достояние на медиите.", "date": "2018.09.05", "title": "Пиян шофьор влачи полицай с колата си, после се оплаква, че е пребит"}
{"url": "https://www.monitor.bg:443/bg/a/view/geri-nikol-puska-kolekcija-ot-chanti-i-tetradki-143552", "text": "Яката дупара на родния поп Гери-Никол ще направи опит за дебют в модните среди с първата си колекция от раници и тетрадки BackTo School & Be Cool. Старлетката обяви новото си начинание встрани от музикалната сцена чрез социалните мрежи, където публикува и един от артикулите си, които по думите й са нейни авторски. Колекцията й представлява сет от 3 чанти и 6 тетрадки, а пред феновете си демонстрира първо една от раниците. На границата на абсолютния кич, единственото отличително във въпросния артикул обаче е щампата с портрет на самата Гери-Никол в кадър от видеото към „Напрао ги убивам“. Това провокира мнозина да предположат, че по-скоро става въпрос не за авторска модна колекция, а за мърчандайз. Коя е точната дата за официалното представяне на останалите предложения от BackTo School & Be Cool, все още не е ясно.", "date": "2018.09.05", "title": "Гери-Никол пуска колекция от чанти и тетрадки"}
{"url": "https://www.monitor.bg:443/bg/a/view/manfred-veber-oficialno-gotov-da-oglavi-ek-143565", "text": "Председателят на групата на Европейската народна партия (ЕНП) в Европейския парламент Манфред Вебер обяви официално готовността си да се състезава за ръководител на Европейската комисия. Желая да бъда следващият председател на ЕК, заяви той на пресконференция. Вебер съобщи, че е бил подкрепен от водещата германска партия ХДС/ХСС и от групата на ЕНП в ЕП. Започваме подготовката за изборите за ЕП догодина. Имах много разговори в последните седмици, питах се дали мога да поема предизвикателството. Да, готов съм. Вярвам, че мога да доведа до ново начало, а може би и нова ера за Европа. Не можем да продължаваме, както досега. Хората може би искат по-амбициозна Европа. На първо място трябва да останем заедно, не може да допускаме толкова много разцепления. Няма източна и западна, северна и южна, богата и бедна Европа. Заедно сме силни, иначе нямаме шанс в съвременния свят, коментира Вебер. Председателят на ЕК ще бъде избиран от Европейския съвет и от ЕП на основата на резултатите от изборите за евродепутати догодина. Жан-Клод Юнкер вече обяви, че не желае да води комисията за втори мандат.", "date": "2018.09.05", "title": "Манфред Вебер официално готов да оглави ЕК"}
{"url": "https://www.monitor.bg:443/bg/a/view/kmetyt-na-karnobat-akcijata-vyv-fabrikata-za-nezakonni-cigari-ne-e-politicheska-143555", "text": "\"Не мисля, че в случая може да се говори за политическа акция. Не може във всяко нещо да търсим политически зародиш\", заяви пред БТА кметът на Карнобат Георги Димитров по повод акцията, при която бе разбита нелегална фабрика за цигари в града. \"Не знам на кого е била отдадена сградата, за първи път чувам, че Миню Стайков има нещо общо с това\", заяви Димитров и допълни, че със Стайков се познават лично и са в нормални отношения, но не били приятели. Нелегалната фабрика за цигари бе разбита в края на месец юли т.г. По време на разследването стана ясно, че тя се е помещавала в сградата на бивша мандра, която е собственост на сина на карнобатския кмет Георги Димитров - Иван Димитров. Кметът заяви, че синът му отдал помещенията под наем за 6000 лв. на месец с ДДС. \"Не мога да не съм притеснен, защото става въпрос за сина ми. Дълбоко съм убеден, че той е бил подведен. Иван последно се занимаваше с видеонаблюдение. Бизнесът му е абсолютно легален\", заяви кметът на Карнобат Георги Димитров. Той посочи още, че през 2007 г., когато е избран за кмет, е ликвидирал участието си във всички фирми. Бившата мандра пък се водела на фирмата на жена му и неин съдружник. Те обаче фалирали и всички дялове били прехвърлени на сина му Иван. Той рефинансирал задълженията и започнал да се занимава с производство на дървени въглища, но след време спрял тази дейност и решил да отдаде под наем цеха. След проверката на 18 юли т.г., когато се установи, че в бившата мандра се произвеждат незаконно цигари, адвокатите на сина на кмета са прекратили договора за наем. \"Цехът е с площ 700 кв.м. До него ходих преди два месеца, но само до входа. Вътре не съм влизал от 10 години. Последно се чух със сина ми тази сутрин по телефона заради ангажименти към баба му. Тя е болна, гледаме я и двамата. Синът ми няма притеснения, няма вина и той мисли, че всичко му е законно. Вътре в момента е празно, неотдавна синът ми каза, че иска да продава сградата.“", "date": "2018.09.05", "title": "Кметът на Карнобат: Акцията във фабриката за незаконни цигари не е политическа"}
{"url": "https://www.monitor.bg:443/bg/a/view/nashi-i-chujdestranni-paraplaneristi-se-sybirat-na-festival-na-poleta-v-dupnishko-143548", "text": "Десетки наши и чуждестранни парапланеристи се събират на единствения по рода си „Фестивал на полета“ в дупнишкото село Бистрица. Очакванията на организаторите от Аероклуб „Свободен полет“, са в местността „Остроган“ над планинското селце, да пристигнат над 80 любители на екстремните изживявания. „Доколкото знам вече има заявки за участие на италианци, белгийци и гърци. Предвидено е фестивалът да се проведе в рамките на три дни – от 7 до 9 септември. За нас това ще бъде едно изключително важно събитие и невероятен живец за селото“, коментира кметът на Бистрица Кирил Огненски. Специално за всички пилоти вече е изграден и навес в местността „Остроган“, където парапланеристите имат възможността да съхраняват оборудването си. „Надяваме се това да стане една традиция и всяка година в Бистрица да се събират стотици любители на екстремните изживявания“, обяви още дейният кмет.", "date": "2018.09.05", "title": "Наши и чуждестранни парапланеристи се събират на „Фестивал на полета“ в Дупнишко"}
{"url": "https://www.monitor.bg:443/bg/a/view/grajdani-i-prijateli-na-ubitija-stanislav-poiskaha-arest-za-pijanija-nadziratel-143557", "text": "Съученици на загиналия Станислав, негови приятели, непознати граждани, сред които и майки с невръстни деца в колички, поискаха 46-годишният Георги Доков, който блъсна и уби 16-годишния десетокласник от пазарджишкото село Ивайло, да отиде зад решетките, а да не бъде пуснат срещу парична гаранция от 10 000 лв., както реши Окръжният съд в Пазарджик.  Недоволните от определението на магистратите се събраха пред Съдебната палата в града на импровизиран протест, организиран за 2 дни в социалните мрежи. „Човешкият живот не струва 10 000 лв.“, \"Искаме справедливо наказание“, гласяха част от плакатите, издигнати от тинейджърите, приятели на десетокласника от Средно училище „Георги Брегов“. Чуха се искания и за доживотен затвор. Младите хора настояха пловдивският Апелативен съд на 11 септември, когато е заседанието, да отмени гаранцията от 10 000 лв., която определи Окръжен съд – Пазарджик и да върне зад решетките бившия надзирател. Присъда от 3 до 15 години затвор очаква уволнения вече от затвора в града Георги Доков. „Не искаме да мълчим, защото тази война по пътищата трябва да спре! Всеки е потенциално застрашен от разни самозабравили се джигити“, коментира жена на средна възраст.  „Трябва да защитим децата си, възрастните си родители и нас самите, защото всеки ден загиват хора по пътищата“, допълни и млад мъж. Пазарджишката Окръжна прокуратура внесе протест срещу определената от съда мярка - \"парична гаранция от 10 000 лв.\" на Доков. Той е обвинен за причиняване по непредпазливост и в пияно състояние на смъртта на 16-годишния Станислав Стоянов. Трагедията с ученика се разигра на 30 август към 20,30 ч., когато Станислав и още 5 момчета, негови приятели, се връщали от село Сарая за родното си село Ивайло. Децата спрели за малко край пътя и задната гума на колелото на Станислав останала на асфалта, когато върху него връхлетял „Опел Астра“, зад волана на който седял надзирателят от затвора в Пазарджик Георги Доков. Колата криволичела по пътя и летяла най-малко със 100 км/ч. Дрегерът отчел 1,58 промила алкохол в кръвта на шофьора, а Доков се оправдал, че не видял момчетата и не могъл да направи нищо, за да избегне ударът. Загиналият Станислав е единственото дете в семейството.", "date": "2018.09.05", "title": "Граждани и приятели на убития Станислав поискаха арест за пияния надзирател"}
{"url": "https://www.monitor.bg:443/bg/a/view/norvegija-stroi-naj-visokata-dyrvena-sgrada-v-sveta-143556", "text": "Норвегия е на път да построи най-високата дървена сграда в света. Кулата Мйос (Mjos) е разположена близо до езеро, чието име носи, на стотина километра от Осло, има 18 етажа и тази седмица подемен кран постави последната й греда.  Когато бъде завършена, тя ще е висока 85,4 метра. Изборът на дървен материал позволява да се намалят емисиите от въглероден диоксид в сравнение с бетонна сграда, твърдят инициаторите на проекта. Откриването на кулата е предвидено за март 2019 година и тогава тя ще засенчи Треет (Treet) (\"дърво\" на норвежки), сграда, която се намира в западния норвежки град Берген и е висока 49 метра. Засега тя държи рекорда.", "date": "2018.09.05", "title": "Норвегия строи най-високата дървена сграда в света"}
{"url": "https://www.monitor.bg:443/bg/a/view/nuno-rejsh-podpisa-s-levski-143558", "text": "Нуно Рейш подписа днес своя договор с \"Левски\", като контрактът му е за срок от три години. Португалецът е бивш играч на \"Спортинг\" (Лисабон), \"Метц\", \"Панатинайкос\" и \"Витория\" (Сетубал). Титулярната позиция на Рейш е централен защитник, но играе и като десен краен бранител и като опорен полузащитник.  ", "date": "2018.09.05", "title": "Нуно Рейш подписа с \"Левски\""}
{"url": "https://www.monitor.bg:443/bg/a/view/reglament-za-novija-turnir-liga-na-naciite-143559", "text": "България стартира утре срещу Словения в новия турнир на УЕФА Лига на нациите, а мнозина все още се питат за какво точно ще играят „лъвовете“. Затова припомняме регламента на надпреварата, която замени приятелските двубои и едновременно с това осигурява директни квоти за Евро 2020. Лига на нациите е замислена с цел да осигури повече официални мачове на националните отбори и да редуцира броя на контролите без значение. Структурата включва групи, финална фаза и трофей за победителя. 55 държави-членки на УЕФА са разпределени в четири дивизии - A, B, C и D, на база на ранглистата на европейската централа. България попадна в третата дивизия. Всяка дивизия се разделя на четири групи, като националите ни се паднаха със Словения, Норвегия и Кипър. Играе се всеки срещу всеки - по два мача на разменено гостуване. Ако играчите на Петър Хубчев спечелят най-много точки в своята група, ще участват във финален турнир заедно с победителите от останалите групи в дивизията. Въпросните четири тима автоматично се изкачват в горната дивизия. Ако някой от тях стигне до Евро 2020 през стандартните квалификации, мястото му във финалната надпревара ще бъде заето от следващия най-добре представил се отбор в дивизията. В случай, че завършат на дъното, българските национали ще отпаднат в последната, четвърта дивизия. Което пък от друга страна ще им предостави по-лесен път за класиране, защото в следващото издание ще играят с далеч по-слаби тимове. Победителите от четирите минигрупи във всяка от четирите дивизии ще играят полуфинали и финал през март 2020 г. Четирите шампиона от дивизиите се класират за Евро 2020.", "date": "2018.09.05", "title": "Вижте регламента на новия турнир Лига на нациите"}
{"url": "https://www.monitor.bg:443/bg/a/view/otmenjat-praviloto-za-gol-na-chujd-teren-143560", "text": "Треньорите от топ отборите в Европа поискаха от УЕФА да преразгледа правилото за голове на чужд терен в европейските клубни турнири. Освен това настояха за въвеждането на унифициран летен трансферен прозорец, който да затваря преди началото на първенствата. „Според треньорите в днешно време вкарването на гол на чужд терен не е толкова трудно, колкото е било някога. Според тях това правило трябва да бъде преразгледано и ние ще обърнем внимание на желанието им“, обяви заместник-генералният секретар на УЕФА Джорджо Маркети след среща с треньорите. На традиционния ежегоден разговор присъстваха мениджърите на “Манчестър Юнайтед” и “Арсенал” – Жозе Моуриньо и Унай Емери, треньорите на “Ювентус” (Масимилиано Алегри), “Реал” (Хулен Лопетеги), “Наполи” (Карло Анчелоти) и ПСЖ (Томас Тухел), както и бившият наставник на “Арсенал” Арсен Венгер. Правилото за гол на чужд терен е въведено първо в турнира КНК през 1965 година и целта е да замести хвърлянето на монета или назначаването на трети мач на неутрален терен, когато двата тима в елиминационната фаза не успеят да излъчат победител. Маркети уточни, че според треньорите това правило вече е контрапродуктивно и въпреки че окуражава гостуващите отбори да атакуват, кара домакините да играят изключително защитно, за да не получат гол.", "date": "2018.09.05", "title": "Отменят правилото за гол на чужд терен в евротурнирите"}
{"url": "https://www.monitor.bg:443/bg/a/view/bezplaten-parking-v-sinja-zona-i-bezplaten-muzej-v-pazardjik-za-syedinenieto-143550", "text": "Паркирането на местата, обозначени като „Синя зона“ в Пазарджик в централната част на града, на 6 септември - Денят на Съединението, ще бъде безплатно. Това информираха от местната община. На практика, това е регламентирано в Наредбата, в която са описани дейността на „Синя зона“ и паркирането. Няма да работят и репатриращите автомобили. Работното време на „Синя зона“ в Пазарджик е от 08:30 ч. до 19.00 ч. в дните от понеделник до петък включително. Цената за един час престой е 1,50 лв. По случай Деня на Съединението Регионалният исторически музей в града  обяви свободен вход за експозициите си. В сградата се помещава и Художествената галерия „Станислав Доспевски“, където също могат да се видят творби на известни художници и скулптори.", "date": "2018.09.05", "title": "Безплатен паркинг в „Синя зона“ и свободен вход за музея в Пазарджик утре"}
{"url": "https://www.monitor.bg:443/bg/a/view/jena-i-sinyt-j-prostreljani-v-samokov-143551", "text": "Жена и две деца починаха, след като бяха застреляни в Самоков, съобщиха от пресцентъра на МВР. Едното дете на 12 години е починало в болницата, майка му и друго дете - на 15 години, са били намерени мъртви. Сигналът за инцидента е подаден около 13:45 часа. По първоначални данни се касае за битов скандал. Районът е заграден от полицейски сили. Предприети са активни действия по издирването на извършителя, допълват от МВР.", "date": "2018.09.05", "title": "Жена и две деца засреляни в Самоков (ОБНОВЕНА)"}
{"url": "https://www.monitor.bg:443/bg/a/view/nadejda-ot-fermata-se-omyji-143554", "text": "Чаровната Надежда Георгиева, позната на редовия зрител от втория сезон на „Фермата“, се омъжи. След като в началото на юли тя стана майка на момиченце, преди дни сбъдна и мечтата си да бъде булка и да има сватба като в приказките. Надежда каза заветното „да“ на половинката си Георги пред близки и приятели във вила във Вакарел. споделя развълнувано красивата брюнетка. Тя разказа, че организацията на събитието е била в рамките само на две седмици, а за нея й е помогнал сватбен агент. В шатрата, в която преминало празненството, всичко било декорирано в черно, бяло и малко златно, а красивата гледка разплакала булката. Това обаче не били единствените сълзи от вълнение за младото семейство. Още в черквата в Костенец, където се състоял църковният брак, речта на попа трогнала всички, тъй като той познава младоженеца още от дете и за него било чест, че след като преди години го е кръстил, сега го жени за любимото му момиче. Тъй като осмицата е важна цифра в живота на Надежда, защото й носи късмет, тя се надявала, че дата с осмица в числото да бъде денят, в който да се бракосъчетае. И тъй като датите 8-и и 18-и не били възможни за сватба, двойката се спряла на 28-и август. Преди да стане част от „Фермата“, Надежда живееше в САЩ, но заради предаването и след като среща любовта, тя се завръща в родината си. Не забравя обаче да покани и американските си приятели, които до един дошли за сватбеното тържество. Щастливата младоженка е благодарна, че в този важен ден до нея са били и бившите й „съфермерки“ и вече близки приятелки Юлиана и Силвия. Освен в ролята на шаферки, те се погрижили да й помогнат с всичко, което булката има нужда. Разбира се, основен свидетел на сватбата, е била дъщеричката на младото семейство. категорична е Надето, която се омъжила в първата сватбена рокля, която пробвала, защото й паснала перфектно.", "date": "2018.09.05", "title": "Надежда от „Фермата“  се омъжи"}
{"url": "https://www.monitor.bg:443/bg/a/view/berluskoni-se-zavryshta-vyv-futbola-prez-monca-143542", "text": "Експремиерът на Италия Силвио Берлускони и дясната му ръка навремето в „Милан“ Адриано Галяни се завръщат в големия футбол чрез отбора на сателитния на Милано град Монца – „Монца“. Според медиите на „Ботуша“ преговорите за закупуването на клуба от сегашните му собственици – индустриалеца Феличе Коломбо и неговия син Николо, били в доста напреднал стадий и сделката щяла да бъде финализирана скоро. Целта на Берлускони и на Галяни била отборът, състезаващ се сега в трета дивизия на „калчото“ – „Серия С“, след две години не само да заиграе в „Серия А“, но и да намери бързо място сред първите в нея. В блиц-интервю за в. „Кориере дела сера“ Адриано Галяни, който сега е сенатор от партията на Белускони „Форца Италия!“, посочи, че двамата са решили да си купят „Монца“ най-вече поради две причини. Първата е свързана, така да се каже, с местния им патриотизъм - Адриано е роден и отрасъл в Монца, а сега пък Силвио живее само на три километра от сателита на Милано и почти всеки ден минава през него. Втората причина е носталгична – Адриано се запалва по футбола след като играе в детския отбор на „Монца“, а от 1975 до 1984 г. е вицепрезидент на клуба. А когато през 1979 г. Берлускони купува 50% от фирмата му за високи технологии и телекомуникации, единственото условие, което Галяни поставя на ортака си, е да го пуска всяка неделя да гледа мочовете на любимия отбор. После покрай „Монца“ той разпалва спотаената страст на Силвио към футбола и не след дълго двамата решават да придобият миланския гранд „Милан“. И да постигнат с него такива успехи, за които никой на Апенините не е дръзвал да си помисли и преди, и сега. Иначе в Италия продължават да витаят слухове, че въпреки продажбата на „Милан“ на оказалия се без пари китаец Ли Йонхон, чрез финни финонсови машинации Берлускони всъщност никога не се бил разделял с клуба и продължавал да дърпа конците в него.", "date": "2018.09.05", "title": "Берлускони се завръща във футбола през „Монца“"}
{"url": "https://www.monitor.bg:443/bg/a/view/grymnaha-domashen-lubimec-kraj-jp-prelez-143541", "text": "Домашен любимец от породата  Джак Ръсел териер е намерен убит с изстрел от ловна пушка в близост до жп прелеза  край радневското село Рисиманово. Кученцето е собственост на 53-годишния старозагорец  Милен Тончев , който преди няколко месеца дошъл в селото , за да се грижи за останалата си сама майка, коментира кметската наместничка Светла Тенева. По думите й животинчето по цял ден тичало по улиците, било много дружелюбно и нищо не предполагало да се стигне да стрелба по него. Животинката изчезнала на 1 септември, няколко часа по-късно собственикът я намерил убита и захвърлена в храстите.Тук не изключват възможността смъртта да е в резултат на ловджийски изстрел, същият ден в землището на Рисиманово имало голяма група ловци , които стреляли по пернат дивеч. Под сто са жителите на селото, голямата част са пенсионери, на пръсти се броели притежателите на ловни пушки.  Образувано е досъдебно производство за престъпление по чл. 325б, ал.2, т.2 от НК. ", "date": "2018.09.05", "title": "Гръмнаха домашен любимец край жп прелез"}
{"url": "https://www.monitor.bg:443/bg/a/view/lejdi-gaga-stava-vdyhnovenie-na-aktiorite-143543", "text": "Като „Вдъхновение на актьорите“ ще блесне певицата Лейди Гага по време на третата годишна гала „Патрони на актьорите“. Церемонията ще се проведе на 8 ноември в Бевърли хилс. Тази награда, присъждана от фондацията на американската Гилдия на филмовите актьори и Федерацията на телевизионните и радиоактьори, ще получи и холивудският ас Харисън Форд. Двете звезди са избрани за лауреати заради активната си работа в няколко филантропски организации, включително за защита на човешките права. Лейди Гага учреди фондацията „Born This Way“ ( б. а. - Роден такъв), която се занимава с поощряване на младежи и подпомагане на изследвания за психични заболявания. Екранният Индиана Джоунс пък е представител на организацията на опазване на околната среда \"Консервейшън интернешънъл\". Той е заместник-председател на управителния й съвет. Сред предишните знаменитости, получили наградата „Вдъхновение на актьорите“, са Леонардо ди Каприо и Лайънъл Ричи.", "date": "2018.09.05", "title": "Лейди Гага става „Вдъхновение на актьорите“"}
{"url": "https://www.monitor.bg:443/bg/a/view/nacionalite-se-zakaniha-na-slovenija-143547", "text": "Двама от националите на България - Симеон Славчев и Иван Бандаловски, се заканиха на първия ни съперник от Лигата на нациите Словения. Тимът на Петър Хубчев замина днес за Любляна, където утре ще изиграе първата си среща. “Отлично е настроението. Този път не гоним просто добро представяне. Поставени са ни цели - обиграване на отбора, повече победи, трупане на самочувствие и успех в квалификациите. Повечето отбори наистина правят експерименти. Сигурно и ние ще сме едни от тях, но гоним наистина сериозно обиграване на отбора. Много добре сме запознати със Словения. Очакваме да играят комбинативен футбол. Нашите козове са борбата, тичането и контраатаките. Не гоним достойно представяне, гоним резултати. Тази група е по-скоро да обиграваш отбора и да сме по-силни на истинските квалификации”, каза Славчев. “Мисля, че и трите отбора в групата са преодолими. Не са от най-високо световно ниво. Работих много здраво и се радвам, че г-н Хубчев ми обърна внимание. Подмладява се националният отбор. Младите момчета имат доста качества и мисля, че имат бъдеще. Мога да им помагам с моя опит. Отиваме за победа. Словения са преодолим отбор. Мисля, че ние сме по-класният тим”, заяви пък повиканият в последния момент Иван Бандаловски.", "date": "2018.09.05", "title": "Националите се заканиха на Словения"}
{"url": "https://www.monitor.bg:443/bg/a/view/lekari-postaviha-diagnoza-na-usmivkata-na-mona-liza-143549", "text": "Лекари от болницата \"Бригам енд уиминс\" в Бостън обобщиха възможните заболявания на жената, нарисувана на картината \"Мона Лиза\" от Леонардо да Винчи, като според тях основното е намалена функция на щитовидната жлеза, съобщи Юрик алърт. \"Загадката на Мона Лиза може да бъде разрешена с обикновена медицинска диагноза - болест, свързана с намалена функция на щитовидната жлеза\" - твърди д-р Мандип Р. Мехра, директор на центъра по сърдечносъдови заболявания в бостънската болница. Той обобщи досегашните хипотези за болестите на Мона Лиза и предложи собствени интерпретации. През 2004 г. ревматолози и ендокринолози казаха, че плаки по кожата и подутина на дясната ръка насочват към нарушение в обмяната на липиди, наследствена хиперлипидемия и преждевременна атеросклероза. Според тях известната загадъчна усмивка се дължи на парализа на лицевия нерв. Д-р Мехра и съавторът му обаче са убедени, че силно намалената функция на щитовидната жлеза е много по-вероятна диагноза, защото Лиза Герардини е починала на 63-годишна възраст. Ако е страдала от сърдечносъдово заболяване и липидно разстройство, тя надали би живяла толкова, като се има предвид състоянието на медицината през 16-и век. Външни признаци на хипотироидизъм са оредялата коса, пожълтялата кожа и възможна гуша, каквито се виждат на картината, уточни д-р Мехра. Храната на италианците през Ренесанса не е съдържала достатъчно йод. Затова на картините и скулптурите от този период често се виждат хора с гуша. Лиза Герардини е родила малко преди да позира за портрета. Затова е възможно тя да е имала средродилно възпаление на щитовидната жлеза.", "date": "2018.09.05", "title": "Лекари поставиха диагноза на усмивката на Мона Лиза"}
{"url": "https://www.monitor.bg:443/bg/a/view/kitaj-izstrelja-raketa-za-turizym-143546", "text": "Китайска търговска ракета-носител SQX-1Z(\"Щуанцюсян-1\") бе изстреляна от космодрума Цзюцюан в провинция Гансу в Северозападен Китай, предаде АП. Както съобщи централната телевизия на Китай, ракетата трябва да изведе в суборбиталното пространство три спътника. Става въпрос за първо изстрелване на ракета от тази серия. То е извършено за отработване на технологията SQX-1Z. Полетът на ракетата продължи повече от 460 секунди. Максималната достигната от нея височина бе 108 км. Един от спътниците вече се върна на Земята. Очаква се другите два апарата да изпълнят по аналогичен начин мисията си. Новата ракета ще може да се използва за извеждане на малки спътници в орбита и за космически туризъм.", "date": "2018.09.05", "title": "Китай изстреля ракета за туризъм"}
{"url": "https://www.monitor.bg:443/bg/a/view/izpravjat-na-syd-obvinenija-v-ubijstvoto-kraj-rujno-143535", "text": "Изправят на съд обвинения в зверското убийство на млада жена, чийто труп бе открит през март м.г. до жп прелез в местността Келявица в силистренското село Руйно. Окръжната прокуратура в Силистра вече внесе в съда обвинителния акт срещу 34-годишния Мюрсел А. за предумишлено убийство на своята приятелка – 22-годишната Ангелка С. Жертвата работела в ресторант в Германия, където се запознала с подсъдимия Мюрсел, а по-късно – в публичен дом, съобщават от прокуратурата. Двамата живеели заедно с 5-годишното дете на Ангелка. След побой над детето, което наложило животоспасяваща операция, прокуратурата в Хамбург образувала дело за опит за убийство срещу Мюрсел и Ангелка. В началото на януари м.г. двамата се прибрали в България, но на 10 януари потеглили обратно за Германия, за да се явят на насроченото за 16 януари дело срещу тях. Съдът отнел детето от майка му и го настанил в дом. Няколко дни по-късно – на 23 януари, двамата решили да се завърнат в България, тъй като подсъдимият искал да закупи агне за жертвоприношение. Мюрсел замислил да се освободи от приятелката си, дори потърсил съвет от брат си. Разиграл пред полицията театър, че Ангелка е изчезнала с неговите 18 000 евро, каквито няма данни да е притежавал, и поискал да бъде издирена. В същото време младата жена била настанена в къщата на вуйчо му в Ножарево. На 25 януари около 20 часа Мюрсел отишъл в селото и заявил пред роднините си, че се връща в Германия с Ангелка. Жената се качила в колата му, а братът на подсъдимия ги последвал със своя автомобил по искане на Мюрсел. Без да знае за престъпните му намерения, брат му взел със себе си и сина си. Това наложило разместване по колите. Мюрсел и Ангелка се качили в колата на брат му, а синът му оставили в автомобила на подсъдимия. По пътя подсъдимият ударил младата жена, свидетелят чувал репликите помежду им. Когато стигнали до жп прелеза на село Руйно, Мюрсел наредил на брат си да извади момичето от колата. Той отказал. Тогава подсъдимият взел Ангелка на ръце и побягнал към релсите. След това се върнал сам и потеглили. Преди да отпътува за Германия на 26 януари след полунощ, Мюрсел заявил на брат си, че не трябва да говори по трите мобилните телефона, тъй като се подслушвали. Съдебномедицинската експертиза по делото е открила наличието на 1,5 промила алкохол и амфетамини в кръвта на жертвата, което обяснява липсата на съпротива, за която говори в свидетелските си показания братът на подсъдимия. Експертите от петорната съдебномедицинска експертиза сочат като причина за настъпването на смъртта на 22-годишната жена асфикция, черепно-мозъчна травма, преохлаждане. Приведена в безпомощно състояние, тя е била пренесена на мястото, където е открита близо 2 месеца по-късно от жп служители. Мотивът за добре планираното убийство е воденото наказателно дело за опита за убийството на детето на Ангелка в Германия, както и фактът, че тя е знаела много за дейностите, с които Мюрсел се занимава в чужбина, допълват от прокуратурата. Мъжът бе задържан през март м.г.", "date": "2018.09.05", "title": "Изправят на съд обвинения  в убийството край Руйно"}
{"url": "https://www.monitor.bg:443/bg/a/view/valentin-radev-za-ostavkata-kapitanyt-reshava-143537", "text": "Каквото решат депутатите, каквото реши капитанът на отбора. Това коментира вътрешният министър Валентин Радев в кулоарите на парламента по повод оставката си и рокадите в правителството.  Той не отговори дали трите министерски оставки ще бъдат внесени и има ли вероятност те да бъдат оттеглени. \"Има кой да решава. Има капитани, има треньори и ръководство към футболния отбор в паралелната, да решават, каза Радев  използвайки спортната терминология и сравнявайки ГЕРБ с футболен отбор.  Радев припомни, че неговата отговорност е била да подаде оставката си и определи това решение като морал и политическа отговорност. Той припомни и катастрофата преди години край Бяла, когато са загинали 19 души. Тогава обаче вътрешният министър Румен Петков не подал оставка. Ние правим нещо различно, увери МВР-шефът. На излизане от пленарна зала той добави: \"Никой досега не е правил такъв ход\". По думите му чашата преляла с трагедията край Своге. Дали ще бъдат приети оставките, какво ще се случи...Има си капитан на отбора, НС, те ще преценят\", каза той. По думите му МВР върви в правилната посока, а за последните три години транспортните произшествия са намалели, както и на броя на \"загиналите, пострадалите и осъкатените\". \"Може би капитана - министър-председателят или колегите от ГЕРБ считат, че темпото трябва да е по - високо. Да, добре, но въпреки това се случва толкова много жертви\", поясни той.  Радев не пожела да даде повече подроности относно ареста на шефа на Винпром \"Карнобат\" Миньо Стайков. От мен няма да чиете нищо повече, особено пък в оставка. Ние съдействаме.Най-важното е да се съберат годни доказателства, каза той.  Относно задържания турски гражданини, който има и несмко гражданство за съмения за участие в терористична дейност, Радев обясни, че към този момент това не се подтвърждава. ", "date": "2018.09.05", "title": "Валентин Радев за оставката: Капитанът решава"}
{"url": "https://www.monitor.bg:443/bg/a/view/izvesten-nash-cigular-se-nujdae-speshno-ot-kryv-143536", "text": "Цигуларят Николай Куманов, който е и зам.-председател на Съюза на българските музикални и танцови дейци, има нужда от кръвопреливане. Това съобщиха от пазарджишката областна държавна болница, където Куманов е настанен в отделението по анестезиология и реанимация. Музикантът е пострадал при тежката верижна катастрофа в събота на 104-ия километър на автомагистрала“ Тракия“, когато турски ТИР притисна лек автомобил и той се вряза в мантинелата на аутобана. При пътния инцидент пострадаха общо 4-ма души, единият от които е известният наш цигулар, който е бил докаран в най-голямото здравно заведение в региона в тежко състояние и с опасност за живота, потвърди директорът на болницата д-р Васил Вълчев. Автомобилът бе разрязан, за да се извадят хората. В резултат на катастрофата, той е загубил много кръв и му предстои хирургическа операция. От болницата се обърнаха с апел към всички, които могат да дарят кръв за пострадалия, да го направят, като съобщят, че даряват в полза на Николай Куманов.", "date": "2018.09.05", "title": "Известен наш цигулар се нуждае спешно от кръв"}
{"url": "https://www.monitor.bg:443/bg/a/view/radev-posreshtna-indijskija-prezident-143545", "text": "Индийският държавен глава Рам Нат Ковинд и съпругата му бяха посрещнати с военни почести на площад \"Св. Ал. Невски\" от президента Румен Радев и първата дама Десислава Радева. Държавният глава на Индия е на посещение в България до 6 септември. На съвместните изявления с индийския президент, Радев отбеляза, че Индия винаги е била приятелска страна за България. \"Възстановяваме диалога на най-високо политическо ниво след 15-годишна пауза. Това посещение е изключително важно за развитието на сътрудничеството между нашите две страни, защото е предусловие за развитие на отношенията във всички области от взаимен интерес - търговия, икономика, наука и образование, инвестиции, туризъм, културен обмен, каза президентът Румен Радев. Радев отбеляза също тежестта на Индия в системата на международните отношения, не само заради населението й, което е около 1 млрд. и 300 млн. души, но и заради активната и конструктивна външна политика, в дух на диалог, мир, добросъседство и борба срещу глобалния тероризъм.", "date": "2018.09.05", "title": "Радев посрещна индийския президент"}
{"url": "https://www.monitor.bg:443/bg/a/view/glorija-petkova-rodi-143538", "text": "Моделката и актриса Глория Петкова посрещна на бял свят първата си рожба. Бебето е момиченце и носи името Анабел, а за щастливото събитие стана ясно от профила на красавицата в Инстаграм. „Любовта на моя живот“, написа тя към кадър, на който се вижда и дъщеричката й. Като повечето известни майки у нас, Глория е скрила лицето на наследницата си с емотикона във формата на сърце. За бременността на Петкова стана ясно през април. Баща на детето е любимият й Димитър, с когото наскоро си казаха заветното „да“. Сватбената церемония се проведе в Евксиноград. Младоженците, които живяха дълго време в Ница, избраха да се венчаят в България, за да може да присъства бабата на Глория, която е много възрастна. Чаровната брюнетка сподели, че когато за първи път си направила тест за бременност, той бил с три черти. Тя обаче имала резервен, който я зарадвал с обичайните две. Оттогава Петкова отново си похапва месо, като често се глези и със снаксове и чипс, които преди не е консумирала.", "date": "2018.09.05", "title": "Глория Петкова роди"}
{"url": "https://www.monitor.bg:443/bg/a/view/stojanovich-levski-e-gigant-zaradi-nego-otkazah-2-oferti-143539", "text": "Новият наставник на \"Левски\" Славиша Стоянович разкри впечатленията си след един месец на работа в клуба пред медиите в Словения. Той похвали \"сините\" за организацията и ги сравни с един от балканските колоси - \"Цървена звезда\", с който успя да стане шампион на Сърбия, прекъсвайки дългогодишната хегемония на \"Партизан\". Специалистът разкри, че преди да получи предложението от \"Герена\", вече е водел преговори да поеме отбор от Северна Европа. Но тогава се е намесил Спас Русев, споделил му е плановете си за развитие на клуба и той веднага се е съгласил да поеме столичния гранд. \"Левски е абсолютен гигант и това може да се види на всяка крачка в София. В цялата страна, навсякъде, ти се сблъскваш с ентусиазирани фенове. Клубът има много общо с \"Цървена Звезда\". А и самият факт, че станах шампион с този отбор, прави привържениците по-дружелюбни към мен.\" \"Много фенове на \"Левски\" дойдоха при мен да ми кажат как са гледали дербитата с \"Партизан\" в онзи шампионски сезон и колко са въодушевени, че ще работим заедно и как са се радвали при спечелването на трофея.\" \"Иначе преди да поема отбора, аз бях в напреднали преговори с отбор от Северна Европа и дори се готвех да го поема. Но тогава дойде обаждането от президента, харесах офертата му. Разбрахме се много бързо и всичко се реши за два дни. Когато той ми обясни какви са целите и какво иска от мен, нямах съмнение, че това е моето място.\" \"Даже след като дадох потвърждението си на Спас Русев, дойде още една оферта към мен от съвсем друг отбор. Но нямаше да е коректно да се отметна. Всичко тук е страхотно, задълженията се изпълняват коректно, както сме се разбрали.\" \"Единственото притеснително е, че дойдох в течение на сезона и това изисква повече усилия, защото трябва да изградим основите, да имплементирам философията си и т.н. Но като цяло съм много доволен от \"Левски\", от София и от България\", сподели Стоянович. Веднага след идването му започнаха сравнения с предшественика му Делио Роси и самите играчи го похвалиха за създаването на прекрасна атмосфера в съблекалнята. И му се отплатиха с пет поредни победи в петте мача, в които той е начело. \"Хубаво е, че играчите мислят добре за мен. Да имаш добра атмосфера в съблекалнята е първото условие да постигнеш нещо голямо. Но все още сме само в началото. Има още много работа пред нас, а аз съм забранил на играчите си да изпадат в еуфория.\" \"Все още ни предстоят най-големите дербита с ЦСКА и \"Лудогорец\". Аз не съм човек, който лесно се поддава на крайностите във футбола и затова съм забранил на играчите да си вирват носовете. При феновете е различно обаче. На последния ни мач с \"Берое\" напълниха стадиона, атмосферата беше страхотна.\" \"Но ние в никакъв случай не трябва да забравяме, че в България имаме страхотни съперници. Например, имаме един силен \"Лудогорец\", който има 12 бразилци и още множество чужденци. ЦСКА също е хвърлил милиони за играчите си и е с много силен състав. Борбата за титлата ще е тежка и трябва да вървим стъпка по стъпка\", добави Стоянович. \"Знам, че най-доброто, което мога да направя, е да не чета българските медии. Но по улиците, по ресторантите, по събранията на феновете си личи, че атмосферата е добра около отбора. Но всичко зависи само от резултатите - настоящи и бъдещи\", добави специалистът и направи сравнение между футбола у нас и останалите балкански страни. \"Футболът в България е много подобен на сръбския. Харесвам страната и защото мога да разбера езика много лесно. Дори се опитвам да говоря малко български по телевизии и пресконференции. Искам да проговоря български възможно най-скоро. Възможно най-скоро!\" \"В отбора си имам и една световна звезда като Габриел Обертан. Не знам каква е причината, но той се чувства великолепно в София. Той е най-голямата звезда в отбора ми, най-голямата звезда в България. Биографията му е феноменална, а треньорите, при които е бил, са най-великите. Миналото му говори само по себе си\", добави специалистът.", "date": "2018.09.05", "title": " Стоянович: \"Левски\" е гигант, заради него отказах 2 оферти"}
{"url": "https://www.monitor.bg:443/bg/a/view/djenifyr-anistyn-ne-iska-gadje-143540", "text": "Холивудската звезда Дженифър Анистън е поставила на трупчета личния си живот, след като преди няколко месеца сложи край на брака си с Джъстин Теру. Актрисата, която доби популярност покрай участието си в „Приятели“, предпочита да се фокусира върху кариерата си, като преди дни завърши снимки към новия си филм Murder Mystery. „Тя не иска повече гаджета. Не се интересува и от Джъстин, не говори за него, не следи какво му се случва. Има други приоритети“, издават източници, близки до звездата пред People. Наскоро Анистън призна, че се чувства жертва на сексизъм, заради нападките от някои фенове, че „отново се е развела“ и „не е станала майка“. „Когато двойка се раздели в Холивуд, жената става обект на обсъждане. Коментарите „Джен не може да задържи мъж до себе си“ и „Джен не иска бебе, защото е егоистка и е отдадена само на кариерата си“ или че съм тъжна и с разбито сърце ме влудяват. С цялото ми уважение, не ми е разбито сърцето“, изповяда се пред сп. InStyle тя.", "date": "2018.09.05", "title": "Дженифър Анистън не иска гадже"}
{"url": "https://www.monitor.bg:443/bg/a/view/19-ot-arestuvanite-za-cigarenata-afera-izlizat-ot-aresta-edin-ostava-zad-reshetkite-143531", "text": "19-те арестувани по разследването за четирите нелегални фабрики в страната за производство на цигари без бандерол са вече на свобода. Двама от тях са били пуснати от прокуратурата с парични гаранции, а съдбата на останалите 17 бе решена от окръжния съд в Пловдив. Двадесетият задържан – собственикът на цеха в пазарджишко, в който е бил рязан тютюнът - Георги Моллов, остава единственият задържан под стража към момента, съобщиха от Съдебната палата в Пловдив. Четирима от закопчаните в нощта на 23 срещу 24-и август на територията на 8 областни дирекции на полицията са с променени мерки за неотклонение от окръжния съд в Пловдив от „задържане под стража” в „домашен арест”. У дома, но без право да напуска жилището си, се прибира Айше Юсеин, сочена от прокуратурата, че е представлявала фирмата, чието притежание е сградата на фабриката в Тутракан. Заедно с нея по домовете си отиват също: Стефан С., Добрин Д. и Петър К. Други 13 от първоначално арестуваните 19 души също ще се приберат по родните си места, стига да внесат паричната гаранция от по 2000 лева, определена им от съда в Пловдив. Сава Шопов, за когото прокуратурата твърди, че е бил собственик на първата фабрика в Горна Оряховица и че е отговарял за снабдяването на нелегалното производство, е пуснат от държавното обвинение с парична гаранция и адвокатът му е оттеглил искането си до окръжния съд за разглеждане на мярката за неотклонение. Самият Сава Шопов отрича обвиненията и твърди, че е отдал имота си под наем, за което имал документи и че не е знаел какво се върши в цеха. Същата е била съдбата и на 19-ия обвиняем – Ваньо, когото също прокуратурата е пуснала от ареста на свобода с мярка за неотклонение „парична гаранция”. Разследването започнало с наблюдение на двама пловдивчани, които нямали официални доходи, но карали луксозни коли. От разговорите им се разплела схемата с 4-те цигарените фабрики из страната. Цеховете бълвали по 100 000 цигари на денонощие, като стоката била откарвана на всеки 2-3 дни. Произведените цигари почти по нищо не се отличавали от истинските. В оборудването с машини били вложени милиони, но печалбата била в пъти по-голяма. Работниците живеели край машините. За тях имало спални помещения с бани, фитнес, тенис на маса, столови. Били карани да оставят телефоните си вкъщи, когато поемат 15-дневните си смени и работели в пълна конспиративност.", "date": "2018.09.05", "title": "19 от арестуваните за цигарената афера излизат от ареста, един остава зад решетките"}
{"url": "https://www.monitor.bg:443/bg/a/view/london-nazova-otrovitelite-na-skripal-143534", "text": "Британската прокуратура съобщи, че има достатъчно доказателства, за да повдигне обвинения на двама руски граждани за опита за убийството на бившия двоен агент Сергей Скрипал, дъщеря му Юлия (двамата бяха намерени в британския град Солсбъри на 4 март след контакт с нервнопаралитично вещество). Обвиняемите са руските граждани Александър Петров и Руслан Боширов и според британския премиер Тереза Мей двамата са служители на главното разузнавателно управление (ГРУ) на Русия. По думите на Мей операцията по отравянето е одобрена не само от ръководството на ГРУ, но и от високопоставени фигури в Русия. Мей заяви, че през март Русия е поставила под съмнение изводите на британските служби, но сега според нея новите данни доказват, че Русия е участвала в операцията. „Действията на ГРУ са заплаха за нашите съюзници и всички наши граждани“. Лондон нееднократно е искал обяснения от Русия, но Москва в отговор умишлено е обърквала нещата и лъжела. Двамата обвиняеви са снимани от камерите за наблюдение на улица в Солсбъри непосредствено преди отравянето на Скрипал и дъщеря му. Петров и Бошаров са пристигнали във Великобритания на 2 март, а на 4 март – малко след отравянето са напуснали страната. Те са отседнали в City Stay Hotel в Лондон, където също са открити следи от отровното вещество „Новичок“, използвано от престъпниците. Отровата, както е установило разследването, е била скрита в шишенце от парфюм Premier Jour на Ninna Ricci. Британските служби смятат, че Петров и Бошаров не са истинските имена на обвиняемите, но руските паспорти, които са използвали те са били истински. В същото време стана ясно, че лабораторни изследвания на Организацията за забрана на химическите оръжия (ОЗХО) са потвърдили заключенията на британските власти, че двамата британци, отровени в края на юни в Еймсбъри, са били изложени на нервнопаралитичен агент от типа на \"Новичок\". ОЗХО съобщи, че анализ на реномирани лаборатории на проби, събрани от екипа на организацията, е \"потвърдил изводите на Обединеното кралство във връзка с идентичността на токсичния химикал\". На 30 юни 44-годишната Доун Стърджис и 45-годишният й партньор Чарлз Роули бяха намерени в критично състояние в дома им в Еймсбъри, недалеч от Солсбъри, където през март с \"Новичок\" бяха отровени бившият руски шпионин Сергей Скрипал и дъщеря му Юлия. Стърджис почина на 8 юли, а Роули и двамата Скрипал оцеляха. Роули твърди, че шишенцето с отровата било намерено на улицата. Според ОЗХО веществото от Еймсбъри е \"същият токсичен химикал, открит в проби, свързани с отравянето на Сергей Скрипал\". Великобритания обвини за отравянето на Скрипал Русия, която е разработвала нервнопаралитичното вещество в съветската епоха. Москва отрича каквото и да било участие в случая. Лондон няма да поиска Русия да екстрадира двамата мъже, които подозира в атаката срещу бившия шпионин, но ще поиска общоевропейска заповед за ареста им. Във връзка с обвиненията, оправени от Лондон срещу Петров и Бошаров, министерството на външните работи на Русия заяви, че става дума за информационни манипулации. Ведомството отбелязва, че имената и снимките на обвиняемите не говорят нищо на руските власти.", "date": "2018.09.05", "title": "Лондон назова отровителите на Скрипал (ОБНОВЕНА)"}
{"url": "https://www.monitor.bg:443/bg/a/view/demireva-veche-mechtae-za-215-sm-143533", "text": "Олимпийската и европейска вицешампионка в скока на височина Мирела Демирева мечтае вече за 215 см. Това призна самата тя в Пресклуб „България“, след като получи две награди за спортист номер 1 на юни и август. „Още от малка мечтаех да скоча 200 см, като разбрах че може толкова на високо да се скача. Сега вече мечтая за 215 см“, довери атлетката. Както е ясно, световният рекорд в дисциплината от 209 см е на Стефка Костадинова от 1987 г., а това лято Мирела за пръв път мина границата на 200 см. Демирева разкри, че на тренировки скача най-много на 180 см, а големите височини ги оставя само за състезания. „На европейското в Берлин знаех, че можех да скоча 204 см, но явно ми трябва още малко търпение. Не съм хазартен тип, просто вземам решения на момента на базата на събраната информация от различните турнири и преценка на възможностите ми“, сподели още Мирела, която изправи на нокти всички, преодолявайки 200 см от трети опит и отивайки да се бори за златото директно на 204 см. „Нямаше как да играя на дребно. Или побеждавах, или оставах пета. Ако не бях успяла, щях да си поплача и после пак да обуя маратонките“, разкара още скачачката. За нея сезонът завърши по-рано от предвиденото заради изкълчен глезен по време на тренировка след европейското. „Ще си дам 3 седмици почивка. Мислех да отида в Южна Америка и да правя преходи там, но сега преходите ще са по жълтите павета“, пошегува се още Демирева. Относно новия сезон тя обяви, че целта й е световната титла в Катар през лятото, заради което е готова дори да пропусне състезанията под покрив. Заради контузията Мирела няма да скача на Континенталната купа в Острава през уикенда. В отбора на Европа тя ще бъде заменена от германката Мари-Лауренс Юнгефлайш, която спечели бронза в Берлин. Така единствената българка в състава на Стария континент ще е Ивет Лалова. Тя бе поканена да бяга 200 м заедно с холандката Дафне Схипърс. \"Малко почивка имам след този старт. След това организирам първото си състезание за деца с моя клуб. Това е едно голямо предизвикателство за мен. Ще има много изненади за децата, аз ще съм там, както и други известни атлети. Ще има забава, много танци за тях, за родителите им. На 15 септември ще могат да дойдат и да бягат с мен\", заяви Лалова пред Нова телевизия.", "date": "2018.09.05", "title": "Демирева вече мечтае за 215 см"}
{"url": "https://www.monitor.bg:443/bg/a/view/borisov-ot-izrael-otvarjame-generalno-konsulstvo-v-jerusalim-143532", "text": "България е поела ангажимент да отвори генерално консулство в Йерусалим. Това заяви премиерът Бойко Борисов на пресконференция с израелския си колега Бенямин Нетаняху. Израелският лидер пък каза, че приветства идеята на Борисов и изрази надежда, че това е първата крачка за установяване и на посолство. Българският министър-председател обясни, че много хората пътуват между двете страни и по този начин ще се улеснят максимално. Борисов обърна внимание на развитието на технологиите, влиянието на интернет и борбата срещу тероризма. „Действително тук трябва да положим много усилия върху мозъка на хората, защото сега чрез интернет имаме много повече възможности. С технологиите напреднахме, а в същото време виждате - с едно хвърчило могат да направят ужасни поразии\", каза премиерът. Той е категоричен, че израелската страна е ключът за развързване на възела в конфликтите в Близкия Изток. Борисов коментира и добрите приятелски отношения между България и Израел. Той припомни, че след атентата в Сарафово, службите на двете страни са работили като един орган. От своя страна Нетаняху също подчерта, че между двете страни има много специално приятелство, а отражение на това са честите визите, които държавите правят помежду си. „В рамките на нашите добри взаимоотношения мисля, че най-ценно е симпатията, която нашият израелски народ изпитва към вашия\", каза Нетаняху. В изказването му основно място зае темата за тероризма. \"Нашата цивилизация е подложена на атаки, най вече от радикалния ислям. Вие също бяхте потърпевши от такива терористични атаки. Затова, което правим заедно, е значимо и е за едно по-добро бъдеще. Надявам се да се фокусираме върху темата как да застанем на страната на доброто и да се противопоставим на злото. Добре дошъл в Йерусалим, приятелю мой\", заяви Нетаняху. Израелският премиер получи официална покана от Борисов за посещение у нас, както и за съвместно заседание на двете правителства. По-късно Борисов ще открие в Тел Авив паметник символ на подвига на българите за спасяването на евреите през Втората световна война. „Този мемориал ни напомня за великото дело на вашата държава за спасяването на българските евреи\", отбеляза Нетаняху.", "date": "2018.09.05", "title": "Борисов от Израел: Отваряме генерално консулство в Йерусалим"}
{"url": "https://www.monitor.bg:443/bg/a/view/kolite-na-bydeshteto-shte-se-proizvejdat-v-bylgarija-143527", "text": "Основателят и собственик на българската автомобилна компания SIN CARS - инж. Росен Даскалов, представи в столицата първият български електрически автомобил SIN S1, както и концепция за мултифункционален и компактен електромобил L CITY. Българската компания планира да произвежда у нас електромобилите и да ги изнася в чужбина. SIN S1 е революционен и многофункционален автомобил със състезателна и улична версия, който може да бъде персонално проектиран от бъдещия си собственик. Той е предназначен за млади хора и автомобилни ентусиасти. Първият модел SIN S1 е с отворена платформа и с възможност за надграждане във времето, като първоначално се предлага в електрическа версия. Бъдещият собственик започва с избора на шаси, като може де се избере както като открит модел - кабриолет, така и като напълно оборудвано затворено купе с климатик, електрически прозорци и изискан интериор, който да отговаря и на най-взискателните водачи. Модулният дизайн позволява да се актуализира или променя дизайна на SIN S1 за целия срок на експлоатация на автомобила. Като млада и иновативна фирма, SIN CARS разработва нов модел автомобилна платформа L CITY, която ще отговори на нуждите на всички потребители. L CITY представлява мултифункционална платформа, над която може да се надграждат различни варианти, съобразно нуждите на използване. Конструкцията ще позволява във всеки един момент да бъде надграждана спрямо нуждите на различните клиенти. Използването на стандартно управление с волан, педали и седалка ще бъде предвидено да бъде заменено лесно с електрохидравлична система за управление и спиране. Пълната автоматизация на контролните елементи ще позволява лесното надграждане на самоуправляващо се превозно средство. Първи етап ще бъде произвеждането на автомобилите основно като транспортни с максимум 2 места в категория L6-E и L7-Е, които позволяват лесна хомологация и регистрация за движение в Европа. Скоростите за предвижване ще бъдат, съответно, лесно регулируеми, като не се предвиждат скорости по-високи от 70 км/ч. Предимствата на L CITY го превръщат в универсално превозно средство за градско движение и транспорт. Благодарение на мултифункционалната платформа, могат да се използват различни видове двигатели и купета, като има възможност за модифициране според нуждите на клиента - за 2, 4 или 6 човека. Електрическият автомобил се задвижва от стандартни, литиево-йонни или друг вид батерии, разположени в пода, което позволява използването на различни комплекти батерии, които имат автономен пробег до 600 км при необходимост. Електромобилът L CITY ще се произвежда от изцяло подлежащи на рециклиране материали, като тръбна стоманена или алуминиева рама, която на практика няма амортизация, пластмасови външни части на купето, пластмаса, стъкла, електромотор, батерии и контролер. Ако колата се произвежда у нас, тя ще има ниски производствени разходи, високо качество на изработка, което е много по-добро от това, ако се произвежда в Китай. Не на последно място са ниските транспортни разходи и възможността за сглобяване на модулен тип на превозните средства в различни точки на света. Оптимизираният процес на производство позволява бързо и лесно асемблиране на различни варианти с използването на стандартни материали. Автомобилът ще може да се използва с автономно управление или задвижван дистанционно. Технологията замества традиционните системи за механично управление с електронни системи, използващи електромеханични задвижвания и интерфейси между човека и машината, като педали и емулатори на усещане за управление. Това позволява от автомобила да бъдат отстранени компоненти като кормилна колона, междинни валове, помпи, маркучи, колани, охладители, вакуумни сервоусилватели и главни бутилки. Това е подобно на системите използвани широко в авиационната индустрия. Соларните клетки, намиращи се на тавана на автомобила, ще дават възможност за използване на капацитета на батериите, ако автомобила не се използва през деня, към цялостната енергийна система на дома или офиса. Според създателя, L CITY ще бъде неразделна част от така наречените „умни”, енергийно независими къщи на бъдещето. Компанията SIN CARS е създадена през 2013 г. в Англия от инж. Росен Даскалов с цел разработка и тестване на състезателни и улични автомобили, като през 2015 г. цялата производствена база се мести в България. От 2013 г. досега компанията е разработила три различни типа автомобили с различни модификации, като това са състезателен SIN R1 GT4, хомологиран за състезания в цял свят, SIN R1, който е улична версия на SIN R1 GT4 с различни модификации, достигащи 800 конски сили в хибридна версия с електрическо и конвенционално задвижване. Третият автомобил е SIN S1 и беше представен на автосалона в Женева тази година в електрическа версия. Последният проект L CITY е в работна фаза, като компанията планира да представи прототипа на изложението SEMA в Америка, а след това и в Женева. Базирайки се на опита в производство на суперавтомобили, основателят инж. Росен Даскалов смята, че компанията SIN CARS има пълните знания и възможности да превърне проекта L CITY реалност. За по-малко от 5 години съществуване фирмата SIN CARS е разработила повече от десет модификации на различни автомобили, които са произведени и реализирани като краен продукт. За тези 5 години компанията е успяла да стъпи на три континента - Европа, Австралия и САЩ, като в момента изцяло се издържа от продажби и реализация на готови автомобили и успява да поддържа дори изследователска и развойна дейност. Нефинансовите инвестиции на фирмата се състоят в обучаване на студенти, работници и инженери в несъществуващи в България професии, специфични за изследователската и развойна дейност.", "date": "2018.09.05", "title": "Колите на бъдещето ще се произвеждат в България"}
{"url": "https://www.monitor.bg:443/bg/a/view/plamna-barcheto-na-futbolnija-klub-lokomotiv-143525", "text": "Барчето на футболния клуб „Локомотив” край стадион „Лаута” в Пловдив е пламнало в нощта срещу сряда, съобщиха от Пожарната в града. Сигналът за горящия бюфет бил получен в 3,48 часа и на мястото бил изпратен един екип огнеборци. Те успели много бързо да потушат пламъците. Въпреки това при пожара бил унищожен целият фургон, в който било барчето, с всичкото оборудване вътре и дограмата. Евентуалната причина за пламъците е късо съединение, но по случая работят полицаите от Пето районно управление в Пловдив. Пострадали хора по време на пожара няма.", "date": "2018.09.05", "title": "Пламна барчето на футболния клуб „Локомотив”"}
{"url": "https://www.monitor.bg:443/bg/a/view/ritnik-na-kobila-prati-5-godishen-v-reanimacijata-143526", "text": "Петгодишно момченце от гурковското село Паничерево е настанено в старозагорската УМБАЛ „Проф. д-р Стоян Кръстевич“ със счупен череп и опасност за живота. Инцидентът с малчугана е станал около обяд на 4 септември  в землището на селото докато вуйчото се опитвал да сложи юзди на кобилата, оставена на паша предната вечер. По засега неустановени причини животното се подплашило и ритнало със задния си крак намиращото се в непосредствена близост дете. При удара е бил счупен черепът на жертвата, малчуганът е изпаднал в кома, докато са го превозвали с линейка първо до Казанлък, а от там и за Стара Загора. На малкия пациент е направена животоспасяваща операция на главата, настанен е в ОАИЛ, но все още има опасност за живота му, коментира зам. шефът на болницата д-р Живко Желязков. Пострадалият Ангелос Тинков е трето дете на многолюдно ромско семейство,родителите му  са на работа в Англия и едва късно вечерта във вторник успели да ги уведомят за инцидента, уточни кметът на Паничерево Атанас Граматиков.Образувано е досъдебно производство за престъпление по чл.325в, ал.1 от НК, униформените тепърва ще установяват защо малкият Ангелос е бил оставен без надзор.В селото живеят над 1 800 души, през центъра му минава международният път от Свиленград  за Русе, преди 2 години там загина под колелата на турски ТИР 6-годишно момченце. ", "date": "2018.09.05", "title": " Ритник на кобила прати 5-годишен в реанимацията   "}
{"url": "https://www.monitor.bg:443/bg/a/view/dvama-leko-raneni-pri-sblysyk-s-elen-143528", "text": "Мъж и жена са леко ранени при сблъсък на автомобила им с елен, пресичащ пътното платно. При удара животното е убито, съобщават от полицията в Русе. Лекият автомобил „Тойота“ с русенска регистрация, управляван от 66-годишен водач, се движел от Разград в посока към Русе в сряда вечерта. Към 20,45 часа в района на 28-ми километър шофьорът блъснал пресичащо диво животно. След сигнала на тел. 112 на мястото дошъл екип на Спешна медицинска помощ, който прегледал мъжа и пътуващата с него 62-годишна жена. Установено е, че са леко пострадали. Мъжът бил с охлузни и порезни рани на ръцете и главата, а жената имала натъртвания в областта на гърдите. Двамата са освободени за домашно лечение. Произшествието е станало при условията на суха пътна настилка. Пробата за алкохол на водача е отрицателна. Убитото животно е иззето.", "date": "2018.09.05", "title": "Двама леко ранени при  сблъсък с елен"}
{"url": "https://www.monitor.bg:443/bg/a/view/djulija-luis-drajfys-otnovo-pred-kamera-za-vice-143521", "text": "Носителката на шест награди „Еми“ Джулия Луис-Драйфъс се завърна на снимачния сет на комедийния сериал „Вице“. Това стана близо година ,след като актрисата обяви, че ще се оттегли временно от проекта докато се лекува от рак на гърдата. Клапата на предстоящия седми сезон на „Вице“ щракна преди броени дни, което означава, че Луис-Драйфъс вероятно няма да отсъства от нито един епизод. Самата звезда е категорична, че се чувства добре и изпълнена с енергия. Междувременно тя се включи и в кампания за подпомагане на болните от рак. За целта, тя обедини сили с дизайнера Уес Гордън от \"Каролина Ерера\" за създаването на тениска, украсена с цветя. Приходите от продажбата й ще отидат за подкрепена от нея фондация, която помага финансово на жени да си направят реконструкция след мастектомия.", "date": "2018.09.05", "title": "Джулия Луис-Драйфъс отново пред камера за \"Вице\""}
{"url": "https://www.monitor.bg:443/bg/a/view/djado-zabravi-baba-na-benzinostancija-143530", "text": "Деветдесет и една годишен италианец „забрави“ осемдесет и шест годишната си бабичка на бензиностанция, кара към 50 км сам и се върна обратно да я вземе, чак когато тя му се обади по телефона.  Почти невероятната история с щастлив край е от вчера и разсмя от сърце жителите на Апенините. Случила се на автомагистралата от град Пескара за Рим, по която подновилият неотдавна книжката старец пътувал заедно със съпругата си в личния им мерцедес. Някъде преди град Акуила те спрели да сипят гориво и бабата използвала паузата, за да отиде до тоалетната. Дядката пък, след като напълнил резервоара, платил и после духнал по посока на Рим с пълна газ. „Бягството“ обаче траяло не повече от половин час, тъй като изоставената половинка се сетила да звънне по телефона на съпруга си. Според свидетели от кафенето на бензиностанцията, където почерпили нещастната бабичка с кафе и вода, тя дори го заплашила, че ако не се върне – ще прати подир него полицията.  И старецът използвал първата възможност да свърне обратно, а когато се появил отново в бензиностанцията, вместо да му се скара, бабичката му го прегърнала неочаквано страстно.", "date": "2018.09.05", "title": "Дядо забрави баба на бензиностанция"}
{"url": "https://www.monitor.bg:443/bg/a/view/otnemat-ni-svetovna-titla-prez-1967-a-zaradi-nestandartni-uredi-143523", "text": "Дворецът на спорта във Варна се тресе! \"Мария - дайте й короната!\", Нешка няма грешка\", \"За Руми няма думи\"... Възгласи, плакати, скандирания! Годината е 1969-а, а в морската ни столица се провежда четвъртото световно първенство по художествена гимнастика. Предварително не само у нас, а и на цял свят е ясно, че битката за абсолютната титла ще е между трите най-добри на планетата - Мария Гигова, Нешка Робева и Румяна Стефанова. Мария е най-изящната, най-завладяващата и покоряващата. Нешка е с най-трудните и динамични съчетания. Румяна, която играе пред родна публика във Варна, е най-опитната и най-взискателната, затова е и капитан на отбора, който е воден от Жулиета Шишманова. \"Спомням си нощта преди световното. Журналистите правеха \"тото\" коя ще бъде шампионка. Гледах листчетата, които ми подаваха, и бях доволна. Това бях търсила през всичките тези години - да създам равностойни претендентки за световната титла. Искаха от мен и аз да дам своята прогноза, но не можех да подредя с първо, второ и трето място три имена, защото ми защото бях отдала и на трите много труд, много желание и обич. Журналистите се смееха и ме наричаха максималистка, но моето желание се сбъдна, защото в крайното класиране бяхме на първо място по медали\", ще каже след световното Шишманова. Гигова е безспорната шампионка, а Робева остава на второ място в многобоя. Така от Варна 1969 започва златната ера на българската художествена гимнастика, а за първи път в медиите се появява прозвището \"златните момичета\", което остава запазена марка на грациите и до днес. Интересно е да се отбележи, че варненската публика прекъсва за цели 30 минути състезанието, недоволна от оценката на своята съгражданка Румяна Стефанова на въже. Отборът ни пък, който печели първата световна титла за България при ансамблите, е в състав Деспа Кателиева, Вера Маринова, Виолета Еленска, Богдана Тодорова, Соня Пеева и Стела Милушева. На световно първенство във Варна участие вземат 15 ансамбъла. Треньори на нашия тим са Юлия Трашлиева и Лили Мирчева. И един куриозен случай при ансамбъла ни на това първенство, разказан от Деспа Кателиева: \"Във Варна объркахме навлизането на терена и направихме цяла обиколка, за да го направим както трябва. Станахме шампиони и вестниците писаха, че сме направили почетна обиколка преди състезанието. След това ФИГ въведоха ограничение за време.\" Фурорът на нашите момичета във Врана е толкова голям, че дори получават покана за турне в САЩ след това. Американците формулират поканата като \"Международно доверие чрез спорта\". Организаторите се безпокоят, че художествената гимнастика е непопулярна в Щатите и залите ще останат празни, но всички притеснения изчезват, когато зрителите разбират, какво означава афишът \"Световни шампионки на модерната гимнастика\", изпълнен със съдържание. Нашите пленяват с играта си публиката в Чикаго, Ню Йорк и Филаделфия. Преди да стигнем до този бум на гимнастичките ни обаче трябва да се върнем към предните три световни първенства, където пътят Въпреки това още на първия мондиал през 1963 г. в Будапеща печелим два медала - и двата на Юлия Трашлиева, и двата бронзови (многобой и съчетание с уред). На второто световно в Прага 1965 не печелим медал, а най-доброто ни класиране е 6-ото място на Мария Гигова в многобоя. България открива \"златната\" си сметка на световни първенства през 1967-а на шампионата в Копенхаген. Мария Гигова печели титлата на обръч, а златните медали на нашите можеше и да са два, ако не беше една небрежност. Небрежност, коствала първа световна титла на ансамбъла ни. За какво става въпрос - по жребий нашите стартират с първи стартов номер и изиграват блестящо съчетанието си с 6 обръча. То е поставено по мотиви от \"Тракийски танци\" по музика на Петко Стайнов. До края на състезанието никой друг ансамбъл не може да бие оценката на нашите. Те вече се прегръщат като световни шампионки, когато по микрофона в залата съобщават, че оценката им е коригирана заради \"нестандартни уреди\". След края на състезанието е било направено измерване на уредите и е станало ясно, че обръчите, с които играят нашите, са с 4 см по-големи. Има версия, че пластмасата се е надула от горещината в залата, но кой знае... В крайна сметка след корекцията на оценката нашите от първо отиват на трето място. Сълзите им по време на награждаването казват всичко за покрусата им след онова, което ги е сполетяло. Триумфалният край на 60-те със световното във Варна е продължен с още по-блестящо участие в Хавана 1971 г. Мария Гигова отново е безапелационна и печели втората си световна титла в многобоя, а ансамбълът ни отново е тотален доминатор. От отбора, спечелил златния медал във Варна, остават само Деспа Кателиева и Вера Маринова. Богдана Тодорова е резерва, а новите момичета са Румяна Стефанова, Снежана Дечева, Капка Благоева и Ася Кършева.", "date": "2018.09.05", "title": " Отнемат ни световна титла през 1967-а заради \"нестандартни уреди\""}
{"url": "https://www.monitor.bg:443/bg/a/view/srybski-slivi-podbivat-cenata-na-rodnoto-proizvodstvo-143529", "text": "Масово вносът на сръбски сливи подбива цената на местното производство, оплакаха се овощари от Кюстендилско. Проблемът идва от изключително ниската цена, на която се внасят плодовете от съседката. „Явно в Сърбия има много сливи и доколкото зная те се внасят на 18 ст. за кг. Представете си какво става с нашата продукция. Ние я продаваме по 30 ст. и то на преработвателните предприятия за направата на сокове. Често обаче ни се мръщят на цената и най-вероятно ще стане като с черешите. Плодовете ще отидат в казаните за ракия“, коментира 34-годишният Петър от Кюстендилско. Той отглежда около 15 декара сливи, разположени на територията на две от близките села в областния град. Категоричен е, че изкупната цена на плодовете е подигравка с вложените средства и труд по овошките. „Каквото и да става няма да дам сливите на безценица. Ще ги продавам на хората за ракия ако трябва. По групи сметки от 10 кг. сливи излиза около 1 литър ракия. Домашният алкохол обаче все още е най-предпочитан от хората, като литърът върви по около 10 лв.“, твърди още кюстендилецът. По данни от Института по земеделие в областния град, все повече кюстендилци се ориентират към засаждането на сливи в региона. Насажденията в Кюстендилско вече са около 4 000 декара, което бележи ръст спрямо предходната година. \"Сливата се отглежда много по-лесно отколкото черешата. Прибирането на реколтата на места става и механизирано, докато при черешите това няма как да стане. За тях са необходими берачи, каквито липсват през последните години“, твърдят още експертите. По техни думи обаче със сигурност добрата реколта през тази година е причината и за ниската изкупна цена. „През 2016 и 2017 г. имаше хора, които не набраха и една кошница от масивите си. Сега обаче тези, които се радват на добри добиви се сблъскват отново с липсата на пазар за продукцията“, твърдят още земеделски спецове.", "date": "2018.09.05", "title": "Сръбски сливи подбиват цената на родното производство"}
{"url": "https://www.monitor.bg:443/bg/a/view/trymp-iskal-da-asad-da-byde-ubit-i-udar-po-kndr-slujiteli-mu-kradeli-opasni-dokumenti-143524", "text": "Американският президент Доналд Тръмп настоял пред министъра на отбраната Джим Матис за убийството на сирийския президент Башар Асад и \"всички\" от режима в Дамаск след химическото нападение срещу цивилни миналата година, пише британският в. \"Таймс\", като се позовава на нова книга за президентството на Тръмп. Матис казал на Тръмп, че ще се \"заеме с това\", но след телефонния разговор заявил на един от сътрудниците: \"Няма да направим нищо подобно. Ще бъдем много по-премерени.\" Разкритието се съдържа в книгата \"Страх: Тръмп в Белия дом\" на журналиста ветеран Боб Удуърд. Основна тема в нея са тайните машинации, използвани от хората от близкото обкръжение на Тръмп в опит да контролират импулсивното му поведение и да предотвратят бедствия - както за самия президент, така и за САЩ, отбелязва американският в. \"Вашингтон пост\". Удуърд, помогнал за разкриването на скандала \"Уотъргейт\", довел до оставката на американския президент Ричард Никсън през 1974 г., говори в книгата си за \"административен държавен преврат\" и \"нервен срив\" на изпълнителната власт, при който висши сътрудници се наговаряли да махат документи от бюрото на Тръмп, така че той да не може да ги види или подпише. Журналистът подробно разказва как екипът по национална сигурност на Тръмп е разтърсван от неговата липса на любознателност и познания за световните въпроси и презрението му към преобладаващите възгледи на висшите военни и ръководителите на разузнаването. Книгата се основава на интервюта със служители от президентската администрация и други високопоставени длъжностни лица, а също на записки от срещи, лични дневници и правителствени документи, изтъква \"Вашингтон пост\". Според книгата Тръмп толкова разтревожил Матис по време на обсъждания във връзка със севернокорейския ядрен въпрос, че министърът на отбраната казал на колеги, че \"президентът действал и мислел като петокласник или шестокласник\", отбелязва американският в. \"Ню Йорк таймс\". Удуърд разказва, че началникът на президентската канцелария Джон Кели бил толкова вбесен от поведението на Тръмп, че го нарекъл \"идиот\" в неофициално изказване пред други сътрудници и се оплакал, че се намират в \"града на лудите\", посочва британският в. \"Гардиън\". Според книгата, която представя един обхванат от хаос и зле функциониращ Бял дом, Тръмп е обзет от такава параноя заради разследването във връзка с Русия, че е почти неспособен да работи. Картината, описана от Удуърд, много напомня на ситуацията, представена от журналиста Майкъл Улф в сензационната му книга \"Огън и ярост: Белият дом на Тръмп отвътре\". Но книгата на Удуърд вероятно ще нанесе още по-силен удар, коментира \"Гардиън\". Белият дом възприе книгата на Удуърд, която предстои да излезе от печат, като достатъчно сериозна заплаха, разпространявайки изявление, в което я описа като \"нищо повече от измислени истории, много от които от бивши недоволни служители, разказани, за да представят президента в лоша светлина\", посочва изданието.", "date": "2018.09.05", "title": "Тръмп искал да Асад да бъде убит, пожелал удар по КНДР, служители му крадяли опасни документи"}
{"url": "https://www.monitor.bg:443/bg/a/view/galin-e-za-poveche-ot-14-minuti-143522", "text": "Датата е 3 юни и завинаги ще остане в историята на националния отбор като една от най-черните. България се изправя срещу Япония в полуфинал на турнира „Кирин къп”, за да запише една от най-позорните загуби - 2:7. Да не си терена в такъв мач. Именно това обаче се случва с Галин Иванов. Тогава той е играч на \"Самсунспор\" и печели първата си повиквателна. Тече 76-ата минута, когато Иванов е привикан от Ивайло Петев, за да замени Михаил Александров. Резултатът е 1:6, а време няма почти никакво 14 минути! Едва ли има по-скапан момент за дебют в националния отбор, който тогава можеше да бъде спасен само от Божие чудо. Такова обаче не се случи. Малко след влизането на Иванов успяваме да намалим – 2:6. Терзиев обаче прави дузпа и азиатците са безпощадни – 2:7. В последната минута имаме още един шанс за гол. Галин получава възможност да блесне, но е спънат в наказателното поле. Зад топката застава Георги Миланов, но пропуска. Край! За някои футболисти този мач се оказва последен за тях в нацоналния отбор. Сред тях е Галин. Макар и да игра само 14 минути и то в момент, когато и Лео Меси трудно ще блесне. Но и самият той има вина, че името му бе забравено от селекционерите. Първо дойдоха проблемите му в Самсунспор, откъдето си тръгна след шумен скандал за пари. После направи неуспешен втори опит да пробие в Левски. Галин дойде късно при „сините”, почти не бе водил подготовка, и логичното се случи - провал вместо да стане герой. Той получи шанс за изява три пъти, но не направи нищо запомнящо се със „синята” фланелка. Така в началото на 2017 година стана част от Нефтохимик, но престоят на „Лазур” може да броим за загубено време. Бургаският тим се бе запътил към „Б” група и място за спасение нямаше. Галин записа 10 мача, в които вкара четири гола. И тогава на хоризонта се появи добрата стара Славия, както и през 2008 година, когато след серия от добри мачове за „белите” дори стигна до трансфер в Германия. Този път обаче и самият Галин явно разбра, че вече няма място за мърдане. Или ще успее да докаже, че наистина е футболист, който си заслужава, или ще мине за винаги в графата – провалени таланти. Годинките също започнаха да натежават и Иванов този път сграбчи здраво съдбата си. Превърна се във водеща фигура за Славия и стана един от героите, които подариха на феновете на клуба една от най-хубавите приказки в богата му история – спечелването на Купата на България. Макар звездата във финалната среща да бе друг ветеран в състава – Георги Петков, никой не може да отрече ролята, която има Галин на „Овча купел”. Дали от крилото или от втора линия, той взема участие в почти всички голови атаки. Това се видя и на старта на този сезон и най-вече от мачовете в евротурнирите. Галин изнесе истинска лекция за победата в гостуването на Илвес Тампере, когато се отчете с асистенция. Той бе във вихъра си и на реванша в София, когато вкара и двата гола за победата с 2:1. Галин и компания направиха и силни мачове с Хайдук (Сплит). При това с доста отслабен състав, след като „белите” с лека ръка се разделиха с част от героите си. В крайна сметка Славия отпадна от хърватите, но дори и най-капризните феновете не се разсърдиха за това на любимците си. Напротив, знаят, че могат да им вярват и очакват от тях да се превърнат в участник в Първата шестица на плейофите. Статистиката показва, че с 3 гола и една асистенция Галин е най-ефективният от българите в родните представители на европейска сцена. Звездата на ЦСКА Кирил Десподов не успя да го задмине, нищо, че има възможността да бъде на терена с далеч по-добри футболисти. Единствената заплаха за постижението му е Марселиньо или някой друг от натурилазирините бразилци на Лудогорец. Именно тези попадения в Европа са добра предпоставка Галин да получи повече шанс в националния отбор този път. Да, хубаво е, че Петър Хубчев се сети за него, но ще бъде разочароващо, ако отново Иванов получи само 14 минути за изява за сметка на други, които са разочаровали вече в доста по 90. Той показа, че има хляб в него, а тези 30 години, които чукна са му повече от полза, отколкото в тежест. Дали по едно от двете крила, дали зад Ивелин Попов, Галин все ще бъде полезен в отбор, където ходовете в атака стават все по-малко с вълната от чужденци, която ни залива.", "date": "2018.09.05", "title": "Галин е за повече от 14 минути"}
{"url": "https://www.monitor.bg:443/bg/a/view/alfa-prodyljava-da-e-naj-gledan-ot-bg-kinomanite-143520", "text": "„Алфа“ - филмът, разказващ за приятелството между момче и вълк, заема първо място по гледаемост от българските любители на седмото изкуство и тази седмица. От премиерата си на 24 август насам, лентата се задържа начело на класацията, като е привлякла над 20 хиляди зрители пред големия екран. От билетите им пък „Алфа“ генерира печалби в размер на близо 214 хиляди лева. На второ място в списъка попада екшънът с участието на Джейсън Стейтъм „Мега звяр“. Историята за древната огромна акула е грабнала вниманието на 61 274 киномани в рамките на четири седмици, като е спечелила 627 423 лв. от продажбата на пропуски. Бронзът в класацията е за хоръра „Слендърмен“. Премиерното заглавие за миналата седмица е гледано от близо 4000 души и е спечелило 31 892 лв. от боксофиса. Топ 5 се допълва още от „Бивш под прикритие“ и „Закрилникът 2“.", "date": "2018.09.05", "title": "„Алфа“ продължава да е най-гледан от БГ киноманите"}
{"url": "https://www.monitor.bg:443/bg/a/view/jandarmerija-pazi-lozjata-v-septemvri-i-belovo-143513", "text": "Екипи на Зоналното жандармерийско управление в Пловдив съвместно с колегите си от Районното управление на МВР в Септември патрулират в зоните на лозовите масиви в общините Септември и Белово. Това съобщи говорителят на пазарджишката Областна дирекция на полицията Мирослав Стоянов и допълни, че предприетите мерки целят опазване на селскостопанската продукция в региона. Полицейското присъствие ще продължи до пълното приключване на гроздобера. Съвместните патрули създават условия за нормалното и спокойно протичане на брането на лозовите масиви в районите на градовете Септември, Белово, Ветрен и селата Бошуля, Виноградец, Карабунар, Аканджиево и Мененкьово.  Ще се извършват и засилени проверки на местата за изкупуване на готовата продукция, както и на превозните средства и техните товари, за да бъдат пресечени всякакви опити за търговия от прекупвачи и дъмпинг на изкупните цени на кехлибарените зърна.", "date": "2018.09.05", "title": "Жандармерия пази лозята в Септември и Белово"}
{"url": "https://www.monitor.bg:443/bg/a/view/vylchev-vse-oshte-imame-rezerv-ot-uchiteli-143515", "text": "Все още има резерв от учители, които да обезпечи недостига на преподаватели. Това стана ясно от думите на образователния министър Красимир Вълчев в кулоарите на парламента. По думите му следващите десетилетия ще имаме недостиг във всички сектори и професии.  Младите хора, които ще навлязат в пазара на труда ще бъдат едва 2/2 от тези които излизат и навлизат в пенсионна възраст. „Очакваме най-голям недостиг след 10 години”, каза Вълчев и увери, че според данните за тази година, ще бъдат обезпечени всички учителски позиции. По думите му традиционно има недостиг по някой дисциплини, като някъде това ще бъде обезпечено с т.нар. неправоспособни учители, т.е без педагогическа праводспособност, другаде ще се съчетават предмети,а на трето място пенсионери ще останат една или няколко години.  „Все още имаме резерв. Имаме учители, които са завършили предходни години, но са излезли от системата или не са в нея. Имаме резерв в малките населени места, където има негативни демографски процеси”, каза просветният министър. Именно в тази връзка той припомни някой от политиките на МОН в тази сфера, сред които и картографирането на търсенето и предлагането на учителска работа. „Защото в някой райони и големи градове има излишък на учители, а в малките - недостиг. Именно там увеличаваме финансирането – в малките отдалечени населени места и школа и забавачки с концентрация н деца от уязвимите групи”, каза той.  Вълчев обясни още, че се предвиждаме старт на нова национална програма в края на тази или началото на следващата. Тя ще е „своеобразна алтернативна пътека за хора, които не са учители, но желаят да преподават”. Така в рамките на 1 година могат да  придобият педагогическа правоспособност. Целта е да имаме своеобразен корпус от обучени учители, които да са  се съгласили предварително да бъдат насочени към определени училища, където трудно се намират учители и където има най-голяма концентрация на проблемни деца, но срещу по-високо възнаграждение.", "date": "2018.09.05", "title": "Вълчев: Все още имаме резерв от учители"}
{"url": "https://www.monitor.bg:443/bg/a/view/skandal-v-ns-gerb-osvirka-ninova-tja-si-zasluji-nakazanie-143514", "text": "Взаимни обвинения, освиркване и дори наказание за лидера на БСП Корнелия Нинова. Така започна първото редовно заседание на парламента след депутатската ваканция. Вместо с поправките в закона за пътищата, с които се въвежда задължителни колани, от НС започнаха директно с парламентарния контрол, а причината бе липсата на готов доклад от страна на регионалната комисия. Така се стигна до декларация от ГЕРБ, прочетена от шефа на културната комисия Вежди Рашидов, която се превърна в лично обяснение към лидера на левицата Корнелия Нинова. Рашидов се почувствал обиден от нейните клевети за \"шайката крадци\" по адрес на управляващите. Именно затова той се зае да избори постиженията на управляващите в сферата на културата и изкуствата и увеличените пари за кино, читалища и библиотеки през последните няколко години, докато той е бил министър на културата. „Радвам се, че ПГ на БСП са повече от 20 души. За съжаление вашият лидер си чукна надницата и си замина пак”, захапа той Нинова още в началото. заяви Рашидов по адрес на соцлидерката. Той припомни, че по времето на Пламен Орешарски червените са имали свой културен министър, но това било година и половина загубено време. „Аз познавам и друга шайка. Тази, която участва в бандитската приватизация и РМД-та, а част от нея се изявява като селски мадони”, коментира още Рашидов, визирайки участието на Нинова в приватизацията на „Техноимпекс”. „Колко струва на данъкопладците снимката с Горан Брегович?’”, попита иронично Рашидов и заключи: „Колкото да шлифоваш едно нищо, то няма да стане диамант, а си остава нищо.” Отговорът на Нинова не закъсня. От трибуната тя заяви, че декларацията на ГЕРБ срещу нея била поредното доказателство, че това НС се изчерпало, а вместо дебати по толкова важен закона, като този за пътищата, имаме омраза и лични нападки. „Изправихме се срещу системата, от която сте част. Няма да ни уплашите и спрете”, каза тя и уточни, че 79-те депутата от БСП всъщност представляват 1 мнл. българи. Но с това упреците към ГЕРБ не спряха. „Убихте животните на хората и ще си получите отговорността”, каза Нинова относно еватнизирането на животните в Странджа заради чумата. Нинова бе освиркана от пленарната зала и изпратена от трибуната с викове \"Уууу!\" от депутатите на ГЕРБ. Освен освиркване, депутатите от ГЕРБ затропаха по банките, докато от БСП пляскаха. В резултат шефката на НС Цвета Караянчева наказа Нинова със забележка за поведението й и за това, че е нарекла цяла една парламентарна група убийци. „Аз не съм крадец и убиец, скочи отново Вежди Рашидов, възмутен от обвинението. На свой ред БСП скочи да защитава Нинова, а зам.-председателят на лявата група Драгомир Стойнев обвини Караянчева за хаоса в пленарната зала и поиска  повече да не води заседанието.", "date": "2018.09.05", "title": "Скандал в НС: ГЕРБ освирка Нинова, тя си заслужи наказание"}
{"url": "https://www.monitor.bg:443/bg/a/view/pytjat-kym-kabakum-vyv-varna-e-zatvoren-143510", "text": "Пътят от спирка \"Генерал Заимов\" до хотел \"Ной\" във Варна е затворен заради свлечена земна маса в района на \"Кабакум\", където от години има такива  процеси. Достъпът до курорта \"Златни пясъци \" е през “Аладжа“ манастир, съобщи БНР. Свлачището е предизвикано от ВиК авария, информираха от полицията.  Няма къщи и хотели без вода.  Екип на ВиК работи по отстраняване на аварията, днес ще бъде извършен оглед на щетите в района", "date": "2018.09.05", "title": "Пътят към Кабакум във Варна е затворен"}
{"url": "https://www.monitor.bg:443/bg/a/view/nankov-njama-da-otteglja-ostavkata-si-143517", "text": "Регионалният министър Николай Нанков обяви в парламента, че няма да оттегли оставката си, а напротив „това е най-правилната постъпка, която стоеше пред нас“. В думите си той визира и колегите си министри Валентин Радев и Ивайло Московски. „Актът (бел.р. на подаване на оставка) беше абсолютно правилен след поискването им от премиера. Беше правилният ход, все още съм министър в оставка и затова си изпълнявам задълженията“, каза Нанков.  „За пътищата създадохме друга организация, дотук с темата. Това, което зависеше от мен, мисля, че съм го направил като отговорност“, допълни.   На въпрос дали допуска възможността да остане министър, Нанков отговори, че на този етап не допуска нищо. Той нарече несериозен въпроса, че ще има някой от Коалиционния съвет, който ще го моли да остане на поста.", "date": "2018.09.05", "title": "Нанков: Няма да оттегля оставката си"}
{"url": "https://www.monitor.bg:443/bg/a/view/karakachanov-ne-iska-da-se-byrza-s-ostavkite-143518", "text": "Aко оставките на тримата министри бъдат внесени и това е мнението на ГЕРБ, би следвало те да бъдат подкрепени. Това заяви в кулоарите на НС вицепремиерът и министър на отбраната Красимир Каракачанов по повод рокадите в кабинета след трагедията край Своге. Въпреки това той уточни, че личното му мнение е, че не трябва да се бърза и преди да излязат резултатите от разследването на инцидента, не трябва да се приемат оставките на тримата министри.  „Лично моето мнение е, че не трябва да се бърза, докато не видим за какво става дума. И затова решението го отложихме за понеделник\", добави Каракачанов във връзка със следващия коалиционен съвет. \"Ако излезе, че грешката е изцяло на шофьора? Все пак става дума за едни министри, които могат да бъдат защитени, ако погледнем тяхната работа”каза още Каракачанов и добави:  \"Ако направите проверка, може да се окаже, че всички пътища в България са такива\". Каракачанов коментира и диалогът в коалицията. „Не се притеснявам. Има ли диалог – значи има и разбирателство. Няма ли нормален диалог, ако всеки реагира както и когато намери за нужно, се получават подобни разминавания. Опитвам се да всявам малко повече спокойствие и здрав разум\", каза той на въпрос дали при следващите преговори между партньорите ще носи отново синя каска. Той е готов, ако се наложи, и на следващия коалиционен съвет в понеделник да сложи такава и да влезе в ролята на  омиротворител. Междувременно регионалният министър Николай Нанков заяви, че няма намерение да оттегля оставката си. ", "date": "2018.09.05", "title": "Каракачанов не иска да се бърза с оставките"}
{"url": "https://www.monitor.bg:443/bg/a/view/kmetyt-na-bukuresht-poiska-ostavkata-na-lidera-na-upravljavashtite-143516", "text": "Кметът на Букурещ Габриела Фиря предприе атака срещу влиятелния лидер на управляващата Социалдемократическа партия Ливиу Драгня, като заяви, че той трябва да подаде оставка за доброто на \"партията и страната\", предаде АП. Фиря обвини Драгня, че ръководи партията \"подмолно\" и че индиректно блокира проекти на столичната община. Публично \"всичко върви по мед и масло\", но на задкулисните срещи, които той провежда с някои свои съмишленици, решенията са съвсем различни, посочи тя в интервю за държавната телевизия ТеВеРе снощи. \"Мисля, че ако той се оттегли, това ще бъде от полза на партията и страната\", посочи още кметът на Букурещ. Според социологическите проучвания Габриела Фиря е най-популярната фигура в Социалдемократическата партия, отбелязва АП.", "date": "2018.09.05", "title": "Кметът на Букурещ поиска оставката на лидера на управляващите"}
{"url": "https://www.monitor.bg:443/bg/a/view/obiski-v-3-firmi-na-minu-stajkov-za-prane-na-pari-i-ukrivane-na-danyci-143511", "text": "Бизнесменът Миню Стайков е задържан, за да бъде разпитан, след акция на спецпрокуратурата в офисите на „Винпром Карнобат“, „Сис индъстрис“ и „Топаз мел“, съобщиха от държавното обвинение. Процесуално-следствените действия са в рамките на досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари. Данъчните престъпления са извършвани в периода 2009 г. – 2018 г., като  реални търговски дружества са подправяли счетоводните си регистри, като в тях са включвали фактури от дружества от типа „липсващи търговци“, с цел функциониране на създадената схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС, обясняват от прокуратурата. Делото е образувано отпреди 2 месеца, задържани са над 10 лица за над 24 часа, заяви шефът на спецпрокуратурата Иван Гешев на брифинг за акцията в офисите на \"Винпром\" Карнобат, \"Сис Индъстрийс\", която тече в момента. Той не потвърди категорично дали сред тях е бизнесменът Миню Стайков в изявлението си пред журналисти, излъчвано пряко от Канал 3.   \"Ще видите преди 2 месеца в медиите публикации за открита фабрика за незаконно производство на цигари в Карнобат с изключително модерно оборудване\", обясни Иван Гешев. \"Капацитетът им е 1000 мастърбокса в един цикъл, който е от 5 дни. Това означава, че печалбата е била по 1,5 млн. на черно на седмица, по цени държавни е по-голяма - 6 млн. на месец\", разясни още Гешев.   \"Работниците са довеждани от Армения, не са излизали от фабриката докато работят, имало е спални помещения, кухня, фитнес. Сградата е собственост на сина на кмета на Карнобат, дадена е под наем на фирма - традиционно в такива случаи той е или чужденец или социално слаб, който не знае нищо\", продължи шефът на спецпрокуратурата. Няма връзка с разследването на Ветко и Маринела Арабаджиеви. Интересна подробност е, обаче че тяхната дъщеря Александра е омъжена за сина на Миню - Стайко Стайков. Преди малко повече от пет години и за него имаше разследване за източване на ДДС, но до дело така и не се стигна. Иван Гешев разясни, че преди 2 месеца не са били повдигнати обвинения, защото целта на разследващите е била да се стигне до реалните собственици, а не до \"портиера или шофьора\". \"Ние произвеждаме и провеждаме акции тогава, когато съберем доказателства, които да издържат в съда. За нас не е самоцел задържането на конкретни лица, а събирането на доказателства\", заяви Гешев. Сред задържаните е и синът на кмета на Карнобат. Той е собственик на помещенията, където е била открита нелегалната фабрика за цигари. Мъжът твърдял, че не знае, какво се е случвало н тях, коментират от прокуратурата.   ", "date": "2018.09.05", "title": "Задържаха Миню Стайков, разпитват и семейството му (ОБНОВЕНА)"}
{"url": "https://www.monitor.bg:443/bg/a/view/puskat-uikend-vinetka-ot-nova-godina-143571", "text": "Въвеждане на уикенд винетка, която да важи от 12 часа в петък до полунощ в неделя, ще бъде въведена от Нова година. Цената й, както и на останалите винетки ще се определя от Министерски съвет по предложение на регионалния министър. Вчера депутатите в транспортната комисия приеха промените в Закона за пътищата, които задължават шофьорите да посетят пунктовете за продажба и да заявят, че искат да „конвертират“ хартиената си винетка в електронна. Собствениците или ползвателите на пътно превозно средство, закупили хартиен винетен стикер, чиято валидност изтича след 1 януари 2019 г., следва да заявят неговото конвертиране в електронна винетка в срок от 15 декември 2018 г. до 31 януари 2019 г., за да запазят правото си да ползват платената пътна мрежа за целия първоначален срок на валидност на хартиения винетен стикер, пише в новите разпоредби. Задължението е изцяло на шофьорите както на леки, така и на тежкотоварни автомобили. За тировете, които от средата на август следващата година трябва да минат вече на тол системата, постепенно с приближаването на този срок отпадат някои видове винетки. „С влизането на сила на закона ще спрат да се продават годишните стикери и така във времето ще бъде прекратено продаването на месечни едноседмични, а в последния ден ще спрат и еднодневните“, коментира Александър Ненков, вносителят на и тол системата. Преминаващ шофьор, които мине през страната, без да е платил пътната такса, ще трябва да плати компесаторно на границата при изход от страната, за да бъде освободен от административно-наказателна отговорност, записаха депутатите. След спор между управляващите и БСП беше решено и третокласната пътна мрежа да бъде включена в обхвата на тол системата. Така обхватът на таксуването за тежките автомобили ще бъде около 16 000 км. Те ще бъдат т.нар. от преминаващите. Министерският съвет ще определя по-ниски такси за електрическите превозни средства и на тези, които отговарят на висока екологична категория. Припомняме, че за изпълнение на функциите по управление и контрол на системата е предвидено в агенцията да се създаде ново структурно звено - национално тол управление. 921 служители, които Агенция “Пътна инфраструктура” предстои да назначи, ще обгрижват тол системата. Първоначално пред „Монитор“ членът на УС на АПИ Дончо Атанасов обяви, че новите служители ще бъдат 600.", "date": "2018.09.05", "title": "Пускат уикенд винетка от Нова година"}
{"url": "https://www.monitor.bg:443/bg/a/view/sekretnija-kluch-stava-po-umen-s-locky-143519", "text": "Напоследък се появиха доста умни ключалки за врати, които позволяват на потребителите да заключват и отключват врати с помощта на смартфон. Може би, някои потребители, не биха искали да заменят съществуващите си ключалки. За това, Locky предлага някои функции за интелигентно заключване, но по-скоро се опитва да направи стандартния, стар секретен ключ малко по-умен. Locky е електронно устройство, което се захваща за основата на 90 процента от стандартните ключове за врати. То се захранва от заменяема литиева клетъчна батерия, която се твърди, че издържа до 14 месеца употреба. След като ключът е инсталиран в устройството, посредством пружинен механизъм, може впоследствие да бъде прибран вътре, когато не се използва, подобно на острие на джобно ножче, и да бъде изваден, когато е необходимо. Изваждането на ключа активира Locky, като вграденият 9-осов IMU (уред за измерване на инерцията) започва да следи, как се движи устройството, като разпознава движението, при завъртането на ключа в ключалката. Ако няколко членове на семейството, които живеят в един дом, използват ключ оборудван със Locky, всеки от тях може да използва приложението, за да види кой и кога е влизал и излизал от дома. Освен това, ако потребителят случайно е забравил своя Lockkey ключ в ключалката отвън, след като се прибере вкъщи, започва да звучи звукова аларма, вградена в устройството, когато разстоянието между него и телефона се увеличи. Също така е възможно, тази аларма да бъде активирана безжично, през приложението, за да се разбере, къде точно в дома е оставен ключа. Locky е обект на кампания в Kickstarter и може да бъде поръчан срещу $ 39, което е половината от планираната цена на дребно  Доставките се очакват когато и ако достигне производство.", "date": "2018.09.05", "title": "Секретния ключ става по-умен с Locky"}
{"url": "https://www.monitor.bg:443/bg/a/view/15-godishna-zagina-na-peshehodna-pyteka-143505", "text": "Тежка катастрофа в Горна Оряховица отне живота на 15-годишно момиче. Инцидентът е станал в 20.40 часа в близост до \"Захарни заводи\". Момичето е пресичало улицата, за да стигне до дома си, когато е било блъснато от автомобил на частна охранителна фирма.  По неофициална информация шофьорът не е употребил алкохол или наркотици. Той е на 44 г.. Според очевидци автобус на градския транспорт е спрял на спирка. Момичето е минало зад него и е стъпило на пешеходната пътека и не е имало видимост.  По случая се води досъдебно производство, съобщиха от пресцентъра на МВР.", "date": "2018.09.05", "title": "15-годишна загина на пешеходна пътека"}
{"url": "https://www.monitor.bg:443/bg/a/view/davnost-spasjava-kevin-spejsi-i-stivyn-segal-ot-syd-za-seksualni-posegatelstva-143506", "text": "Прокуратурата на окръг Лос Анджелис обяви, че няма да повдига обвинения в сексуални посегателства срещу актьорите Кевин Спейси и Стивън Сегал, предаде Ройтерс. В делото срещу Спейси пълнолетен мъж твърди, че е бил обект на сексуално посегателство от актьора през 1992 година. То бе заведено през април, но прокуратурата е стигнала до заключението, че давността по случая е изтекла. Подобно решение е взето и по дело, заведено от жена, която обвинява актьора и майстор на бойните изкуства Стивън Сегал в изнасилване през 1993 година. 58-годишният Спейси е двукратен носител на наградата \"Оскар\" - през 1996 г. спечели приза за актьор в поддържаща роля за \"Обичайните заподозрени\", а през 2000 г. - отличието за най-добър актьор за \"Американски прелести\". Той е известен и с участието си в сериала \"Къща от карти\". Скандалът около него избухна, след като актьорът Антъни Рап пръв го обвини в сексуално посегателство през 1986 година, когато бил 14-годишен. 66-годишният Стивън Сегал е популярен холивудски актьор, продуцент, сценарист и майстор на айкидо. Той е роден на 10 април 1952 г. в САЩ и в младостта си учи китайски и японски език и пътува до Япония, където изучава бойни изкуства. От 2016 г. е гражданин на Русия.", "date": "2018.09.05", "title": "Давност спасява  Кевин Спейси и Стивън Сегал от съд за сексуални посегателства"}
{"url": "https://www.monitor.bg:443/bg/a/view/cigarite-i-alkoholyt-skochili-pet-pyti-obrazovanieto-struva-dvojno-143507", "text": "Цените на цигарите и алкохолът са скочили над пет пъти от 2000 година насам, сочат данните на Евростат. Увеличението е 408% за 17 години. Драстично увеличени има и на разходите за образование в България – с 214%, което поставя страната ни трето място в ЕС след Румъния и Великобритания. По този показател страната ни е на второ място в ЕС след съседна Румъния, където ръстът е от над 726 на сто. Общо разходите за живот в България са нараснали с близо 85 процента, като лидер по поскъпване в ЕС отново е Румъния, където цените са се вдигнали с 257% от началото на новото хилядолетие. Близо 155 на сто е повишението на цените в здравеопазването у нас, което ни поставя на второ място след Унгария, където то е със 157%. Двойно повече плащаме за ток, газ и вода в България. За последните 17 години сметките ни за дома са нараснали с над 130 на сто, отчита статистиката. По-скъпо ни излиза и почивката, като цените на ресторантите и хотелите са нагоре със 123%. От друга страна най-слабо са се увеличили цените в областта на комуникациите. От Евростат изчисляват 9,7 на сто ръст на разходите за телефонни и пощенски услуги. С малко повече са се увеличили харчовете за мебели и стоки за дома, както и за култура и развлечения. При хранителните продукти и безалкохолните напитки между 2000 и 2017 година цените са нараснали с 87,10%, а увеличението при транспорта, в който влизат както личните автомобили, така и общественият транспорт, е с 55,2 на сто.", "date": "2018.09.05", "title": "Цигарите и алкохолът скочили пет пъти, образованието струва двойно"}
{"url": "https://www.monitor.bg:443/bg/a/view/sa-sht-shte-reagirat-byrzo-pri-himicheska-ataka-v-idlib-143509", "text": "САЩ предупредиха, че ще реагират бързо, ако сирийският режим използва химически оръжия, особено в провинция Идлиб, която е последната под бунтовнически контрол, предаде АФП. \"Нека бъдем ясни, нашата позиция остава твърда и неизменна: ако президентът Башар Асад реши отново да използва химически оръжия, САЩ и съюзниците им ще отвърнат по бърз и подходящ начин\", се казва в изявление на Белия дом. В провинция Идлиб \"милиони невинни цивилни са застрашени от нападение на режима на Асад с подкрепата на Русия и Иран\", добави Белият дом. Още вчера президентът Доналд Тръмп предупреди Сирия, Русия и Иран да не извършват настъпление в Идлиб. \"Президентът на Сирия Башар Асад не трябва да напада безразсъдно провинция Идлиб. Руснаците и иранците биха извършили тежка хуманитарна грешка, ако участват в тази потенциална човешка трагедия. Може да бъдат убити стотици хиляди души. Да не допуснем това да се случи!\", написа Тръмп в Туитър. В края на август Русия обвини сирийските бунтовници, че подготвят химическа атака в провинция Идлиб, за която после да обвинят режима в Дамаск, отбелязва АФП.", "date": "2018.09.05", "title": "САЩ ще реагират бързо при химическа атака в Идлиб"}
{"url": "https://www.monitor.bg:443/bg/a/view/sajt-prodava-lekarstva-nezakonno-tyrguva-maslo-ot-kanabis-143495", "text": "Онколекарства за лечение на левкемия, тежки анемии, препарати за химиотерапия срещу 1000 лв. опаковката и десетки лекарства, които се изписват само с рецепти, се търгуват незаконно в един от най-популярните сайтове за електронно пазаруване. За това алармираха от пациентски организации „Заедно с теб“ и припомниха, че продажбата на медикаменти, отпускани по лекарско предписание, може да се осъществяват само в аптеките от магистър фармацевти. За някои от предлаганите препарати има изрично изискване за съхраняване от 2 до 8 градуса в хладилник, което обаче се нарушава, тъй като те се изпращат на купувача по пощата, казаха още от „Заедно с теб“. Във въпросния сайт се търгува още инсулин в два вида разфасовки,хапчета срещу тежки депресии и психични заболявания,които вече не се продават легално в България, а в миналото се отпускаха само срещу зелени рецепти. Могат да се намерят още таблетки срещу ангина пекторис, но човек трябва да си купи задължително две опаковки, каза за „Монитор“ председателят на пациентските организации Пенка Георгиева. Това е абсолютно незаконно и забранено от Закона за лекарствените продукти в хуманната медицина, посочи тя. Оказва се, че във въпросният сайт се предлага и 100% масло от канабис срещу 138 лв. шишенцето, установи проверка на „Монитор“. „Продажбата на натурално масло от канабис у нас не е разрешено, категоричен бе проф. Илко Гетов, председател на Българския фармацевтичен съюз и преподавател във Фармацевтичния факултет в София. - То е разрешено само когато е със статут на козметичен продукт, преминало е съответните обработки, за да бъде вложено като една от съставките на крем за лице например“, поясни проф. Гетов. По думите му Българският фармацевтичен съюз нееднократно е сезирал редица институции. Много са сайтовете, които предлагат незаконно лекарства по лекарско предписание, но никой не ги спира. Това следва да бъде санкционирано така, както се прави с разпространението и продажбата на наркотични вещества, тъй като въпросната практика не е разрешена нито в Европейския съюз, нито в България, заяви проф. Гетов. Оказва се, че обикновено собствениците или тези, които поддържат тези е-страници, не могат да бъдат открити или не са регистрирани в страната. Преди година дори засякохме, че се продава и морфин, допълни той. Проф. Илко Гетов призова пациентите да не пазаруват оттам, тъй като е рисково какви са съставките, а да търсят лекарства само в аптечната мрежа. Продажбата на лекарства с рецепта в интернет не е инкриминирано като престъпление в Наказателния кодекс, това е и основният проблем, коментираха за „Монитор“ от Изпълнителната агенция по лекарствата и допълниха, че се занимават основно с продажбата в аптеките. Оттам заявиха, че само четири сигнала от граждани са постъпили за последната една година, но те са били срещу фармацевти в аптеките, които не са искали да приемат купени вече лекарства или се жалят, че хранителни добавки не ги лекуват. Не се занимаваме с жалби на граждани, следим само аптеките в болниците, лаконични бяха от пресцентъра на Изпълнителната агенция „Медицински одит“. Изпълнителната агенция по лекарствата следва да бъде сезирана или да се самозесира и да извърши проверка в рамките на своите пълномощия. Ако тя установи законодателен дефицит, да информира Комисията на здравеопазване на Народното събрание, каза нейният председател и депутат от ГЕРБ д-р Даниела Дариткова.", "date": "2018.09.05", "title": "Сайт продава лекарства незаконно, търгува масло от канабис "}
{"url": "https://www.monitor.bg:443/bg/a/view/mika-zajkova-4-dnevnata-rabotna-sedmica-e-neprilojima-za-stranata-ni-143473", "text": "Фирми в САЩ, Западна Европа и Австралия почиват през целия август, всичко е въпрос на организация, казва финансовият експерт в интервю за \"Монитор\". - Тук дори не става дума за графици, а е въпрос на организация. Много добре знаете, че за да получите допълнителен отпуск, трябва да бъде сключен колективен трудов договор. Работодателят сам преценява как това да се случи. У нас обаче се забелязва, че все повече намалява броят на реално сключените нови трудови договори. Причината е, че работодателите водят преговори със синдикатите, но по Кодекса на труда не са задължени да сключат такива договори. Също така нека припомня и че от 2011 година у нас след поправка в Кодекса на труда т.нар. сумирано изчисление на работното време се превърна във врата в полето. Преди това от фирмите се изискваше да отговарят на определени условия, за да може служителите им да работят на график. Какво се получи сега? В момента дори да работиш по 12 часа невинаги може да ползваш установените почивки. Дори и да си работил на национален празник или през събота или неделя. Когато работиш на такъв график, това не ти се води извънреден труд и съответно не получаваш допълнително заплащане за него. И това е неблагоприятно за доходите ти. Да не говорим пък, че голяма част от работещите в реалния сектор карат по 12-часови смени и са на норма. Това важи особено за шивашката промишленост. Много често там производители правят какви ли не трикове и разделят фирмата си на три. Едната сключва договори и предлага поръчки, другата е изпълнител, а третата продава. При това разделяне всяка една от тях формира печалба, което пък ощетява служителите. Така се получава, че всъщност нормата е зададена от самата фирма, тя е поръчителят. - Да, но не искам да задълбочавам и да назовавам конкретни имена. В Гоце Делчев например има такива. И такива предприятия ощетяват хората. В същото време добавете и икономическата среда - имам предвид ръста на инфлацията, която вече надвишава 3,5%, увеличението на цената на газа, като най-вероятно се задава и ново. Ако газът се увеличи с 15%, то и токът ще скочи поне с 5 на сто. Това няма как да не срине доходите ни. - Всъщност у нас почти никой не почива повече от 10 дни. Няма българин, който да се притеснява да не изгуби работното си място, и да почива повече от 10 дни. В същото време лекарите съветват да почиваме поне 14 дни, за да възстановим пълноценно силите си. Колко хора у нас обаче вземат дълъг отпуск? По целия свят фирмите, които работят в сферата на услугите, малките и средните предприятия, почиват през целия август. Така е в САЩ, в Западна Европа, Австралия. А у нас 92% от фирмите са малки, но не могат да въведат тази практика. А всичко е въпрос на организация. Другото нещо, което работодателите изтъкват в проучването, е големият брой болнични на служителите им. Всъщност обаче те не са съгласни да изплащат първите три дни от отпуската по болест на служителите си и бих казала, че в това отношение са прави. Нали и без това плащаме осигуровки, защо НОИ не поеме изцяло тези разходи. Така или иначе, когато работиш в частния сектор, не може да си позволиш дълго време да отсъстваш работа. Не е така обаче в държавната администрация. Там нещата са съвсем различни. По-голямата част от бизнеса у нас е малък и среден, така че фирмите могат да си организират и служителите да почиват. Вярно е, че може да има и неправомерни отпуски по болест, но това е заради липсата на контрол от страна на институциите. На много места няма и лични графици. Законодателят дори е забравил да посочи колко пъти може да се прилага сумарното работно време. По време на проверки обаче никой не открива нарушения. - Четиридневна работна седмица е за развити икономики, там, където има дигитализация. Не е за нашите условия, защото на нас ни липсва работна ръка. Вярно е, че правителството направи нужното и вече работодателите по-лесно може да си наемат кадри от страни извън ЕС. Но и това е нож с две остриета, защото пазарът може да се наводни. Става дума за кадри, които нямат работа в собствените им държави и тук не изискват нито високо възнаграждение, нито допълнителна отпуска. В същото време им е нужно обучение, а това натоварва другите работници на фирмата. Дори знам предприятия, които намаляват броя на собствените си служители, за да наемат чужди. Имайте предвид и че признаците на криза са налице. Ние сме отворена икономика и зависим от случващото се в Европа, Щатите и Китай, защото те са ни партньори. Погледнете и случващото се и в Италия. Нещата се усложняват и няма как да имаш непрекъснато възход, натрупват се дисбаланси. Най-големият дисбаланс за нашата икономика е неравенството. Над 80% от хората са бедни, което е голям процент. В същото време разликата между най-бедните и най-богатите е осем пъти, докато преди е била 6. Това показва, че този проблем не е решен. Родена е на 2 февруари 1942 г. в София Завършила е Минно-геоложкия институт, а след това и икономика със специалност „Планиране” Защитила е дисертация и има докторска степен по икономика", "date": "2018.09.05", "title": "Мика Зайкова: 4-дневната работна седмица е неприложима за страната ни"}
{"url": "https://www.monitor.bg:443/bg/a/view/kontrolyt-na-kontrolirashtite-143496", "text": "Голяма работа е нещо, наречено контрол и осъществявано от едни контролиращи в сферата на здравеопазването и в частност на продажбата на лекарства. За кой ли път пациентски организации алармират за вопиющи нарушения, които са пряко погазване на Закона за лекарствените средства в хуманната медицина, но оторизираните да следят спазването му институции или не го правят, или обясняват, че правомощията им са ограничени. Нагледен пример от последния ден – сайт за продажби търгува лекарства, отпускани по лекарско предписание, включително и онкомедикаменти за химиотерапия, други със специален режим на съхранение, успокояващи с действаща на психиката активна съставка и дори 100-процентно масло от коноп. Да, точно от коноп. Грешка няма. Впрочем, в България за него няма разрешение за продажбата му за медицински цели. Той може да присъства само в козметични продукти заедно с други съставки. За какво и хора с какви пороци могат да ползват въпросното масло, можем само да се досещаме. Досещат се и от Българския фармацевтичен съюз. И не само се досещат, но и нееднократно са алармирали институциите, оторизирани да проверяват за подобни нарушения – Изпълнителната агенция по лекарствата и Изпълнителната агенция „Медицински одит“. Оказва се обаче, че въпросните ведомства си прехвърлят топката – за чиновниците от едната агенция пречка било, че продажбата на медикаменти по интернет не била инкриминирана в Наказателния кодекс, а за служителите на другата, че става въпрос за търговия в мрежата, което не било в нейните задължения, тъй като проверявала само нередности в болничните аптечни складове. Един вид, при половин дузина агенции и ведомства, включително Инспектората на Министерството на здравеопазването, отделът по лекарствена политика в МЗ, че и Комисията за защита на потребителите, никой не се наема да сигнализира и да поиска от здравния министър да предложи законодателна инициатива за затягане на контрола върху лекарствата, предлагани в интернет. Впрочем, неотдавна, когато „Монитор“ пръв разкри сайта, предлагащ услугите на фалшиви медицински сестри по домовете, пак се оказа, че няма кой да следи законосъобразността на обявите в мрежата. Пита се, какво всъщност контролират въпросните изпълнителни агенции и техните служители? Защото от процъфтяването на нерегламентираната търговия с илачи в мрежата не печели никой освен самите търговци. По всичко личи, че въпросните чиновници „контролират“ само дали навреме са приведени заплатите и бонусите в банковите им сметки. Време е обаче да се заемат със задълженията си, защото след безконтролността следва престъплението. А за него Наказателният кодекс действа безотказно.  ", "date": "2018.09.05", "title": "Контролът на контролиращите"}
{"url": "https://www.monitor.bg:443/bg/a/view/dyjd-i-grymotevici-143504", "text": "Дъжд, придружен на места с гръмотевици ще вали днес, съобщават от НИМХ. Облачността ще е по-често значителна. Ще духа слаб и умерен северозападен вятър, с него ще продължи да нахлува по-хладен въздух. Преобладаващите максимални температури ще са между 23° и 28°, в София – около 23°. Над Черноморието ще е предимно облачно с превалявания от дъжд. Ще духа слаб запад-северозападен вятър. Ще е по-хладно, с максимални температури между 26° и 28°. Температурата на морската вода е около 26°. Вълнението на морето ще е 1-2 бала. Над планините ще е предимно облачно, по върховете – мъгливо. Ще има валежи от дъжд, на места интензивни и придружени с гръмотевици. Ще духа умерен запад-северозападен вятър. Температурите ще се понижат, максималната на височина 1200 метра ще е около 17°, на 2000 метра – около 11°.", "date": "2018.09.05", "title": "Дъжд и гръмотевици"}
{"url": "https://www.monitor.bg:443/bg/a/view/trymp-shte-predsedatelstva-zasedanie-na-syveta-za-sigurnost-na-oon-za-iran-143508", "text": "Президентът на САЩ Доналд Тръмп ще председателства заседание на Съвета за сигурност на ООН, посветено на Иран, по-късно този месец, за да привлече вниманието към \"нарушенията на международното право\" по време на Общото събрание на ООН. Това съобщи днес посланикът на САЩ пред световната организация Ники Хейли, цитирана от световните агенции. САЩ, които председателстват съвета през септември, безуспешно се опитаха да го убедят да осъди Иран, припомня Ройтерс. Хейли редовно отправя остри критики към Техеран, обвинявайки го в намеса във войните в Сирия и Йемен. Тръмп ще председателства заседанието, за да обсъди нарушенията на международното право, извършвани от Иран, и цялостната нестабилност, която Ислямската република сее в целия регион на Близкия изток\", каза дипломатът на пресконференция по случай началото на американското председателство. Според дипломати Иран може да поиска да се изкаже на заседанието на 26 септември през седмицата, когато в централата на ООН се съберат световните лидери. Очаква се иранският президент Хасан Рохани да говори пред Общото събрание на 25 септември. Хейли заяви, че САЩ не възразяват срещу изказването на Рохани. САЩ не се стремят към смяна на властта в Техеран, увери Хейли. Според руския заместник-посланик в ООН Дмитрий Полянски срещата за Иран ще бъде насочена към прилагането на споразумението за иранската ядрена програма от 2015 година и решението на Тръмп да изтегли САЩ от сделката.", "date": "2018.09.05", "title": "Тръмп ще председателства заседание на Съвета за сигурност на ООН за Иран"}
