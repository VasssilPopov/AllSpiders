{"url": "https://www.monitor.bg:443/bg/a/view/partijata-na-zelenski-specheli-171101", "text": "Партията на президента Володимир Зеленски \"Слуга на народа\" печели парламентарния вот в Украйна с 43.9% от гласовете, показват данните от национално екзитпол допитване Според данните към момента, в парламента влизат пет политически сили, съобщи националната агенция \"Укринформ\". Единствената проруска партия \"Опозиционна платформа\" събира 11.5% и е с втори резултат. На трето място е партията на експрезидента Петро Порошенко \"Европейска солидарност\" с 8.9%, на трето място е \"Отечество\" на Юлия Тимошенко със 7.6%, пета е партията \"Глас\" с 6.3%.", "date": "2019.07.21", "title": "Партията на Зеленски спечели"}
{"url": "https://www.monitor.bg:443/bg/a/view/sinyt-na-al-bano-iska-da-stane-vinar-171060", "text": "Шестнайсетгодишният син на популярния италиански певец Ал Бано, който скоро пристига за концерт у нас с дуетната си половинка Ромина Пауър, иска да става земеделец и да точи вино, но баща му се е заклел да го прати в университет. Бидо (Албано Джуниър е известен с този прякор, лепнат му в детството от по-голямата с една година негова сестра Жасмин), сподели житейските си планове в интервю за в. „Кориере дела сера“, и заяви твърдо, че няма намерения да се раздели със земята в южна Италия, където е отрасъл и която са стопанисвали и дядо му Кармело, и неговия баща. Той дори вече познавал прекрасно производството на вино в станалата световно известна семейна изба, защото от 3 години следвал неотлъчно нейния енолог и прекарвал всяка свободна минута в лозята. Тийнейджърът разкри, че предпочита гозбите на таткото си пред тези на майка си - бивша шоу гърлата Лоредана Лечизо, защото певецът използвал винаги пресни продукти от семейния чифлик с 350 декара площ. Зеленчуци и плодове, които Ал Бано често не миел, тъй като никога не използвал за отглеждането им химически препарати или торове, а според собствените му думи миенето прекрасно вършели дъждовете. Иначе с татко си Бидо се разбирал прекрасно и дори независимо от това, че е с почти глава по-висок от него, синът всяка вечер го дарявал с целувка за „Лека нощ!“. Но в никакъв случай не искал да следва в университет икономика и търговия, както настоява бащата. Освен Бидо и Жасмин, 76-годишният Ал Бано има още четири деца от първата си съпруга - Ромина Пауър - един син и четири момичета, като едното от тях на име Иления изчезна безследно на 31 декември 1994 г. в Ню Орлиънс.", "date": "2019.07.21", "title": "Синът на Ал Бано иска да стане винар"}
{"url": "https://www.monitor.bg:443/bg/a/view/muzikata-uspokojava-nervite-171051", "text": "Музиката може да служи като алтернатива на лекарствата за успокояване на пациентите, съобщи изданието Прес асосиейън, цитирано от БТА. Преди много интервенции пациентите получават седатива мидазолам за успокояване. Клинично изпитание в САЩ показа, че музиката може да е също толкова ефикасна. Изследването е направено с пациенти, подлагащи се на регионална блокада на нерви. Безпокойството преди операция е много често. То може да повиши нивата на стресовите хормони, а това да се отрази на възстановяването. Седативите срещу безпокойство обаче имат странични ефекти, които могат да повлияят на дишането и кръвния ток. Учените от университета на Пенсилвания са работили със 157 души, една част от които са получили мидазолам, инжектиран три минути преди блокадата на нерви. Втората група е слушала \"Weightless\" на \"Маркони юниън\". Нивата на безпокойство в двете групи били сходни, което показва, че музиката е ефикасна като седатива. Пациентите, получили лекарството обаче, са се чувствали по-добре от другите. Възможно е това да се обяснява с факта, че хората не са можели да избират сами какво да слушат.  Лекарите и пациентите също са казали, че са общували по-лесно без слушалките на ушите.", "date": "2019.07.21", "title": "Музиката успокоява нервите"}
{"url": "https://www.monitor.bg:443/bg/a/view/momcheta-se-uchat-da-gladjat-shijat-i-gotvjat-v-uchilishte-171088", "text": "Обучения по гладене, шиене и готвене за момчета въведе испанско училище. Те ще са включени в учебния предмет „Домашна икономика“. По време на тези заниманията учениците ще се учат как да гладят, кърпят чорапи и готвят, както и да ремонтират. Причината за новия предмет е, че школото не е съгласно с идеята, че домакинската работа е само за жени и решава да въведе такива дейности в учебната си програма. Тяхното мото е „Равенството се учи чрез действия“. „Ще е много полезно за учениците да научат всички тези неща и когато създадат семейство, ще могат да участват пълноценно във всичко и ще знаят, че домът се поддържа от двама души. Не само жената трябва да чисти, да мие чиниите и да глади. Тези уроци ще ги научат как да се справят и сами вкъщи“, споделя  Габриел Браво, който е сред учителите в школото. Именно педагозите и родителите на децата ще се обединяват около задачата да напътстват учениците. Всички часове се водят от учители доброволци или от бащите на децата.  Заниманията се провеждат от тази година и веднага след старта им нежеланието на момчета се е изпарило. „За някои от тях това беше първият път, в който държат ютия, така че изживяването беше и забавно, и поучително. Родителите също са много доволни“, разказва Браво.", "date": "2019.07.21", "title": "Момчета се учат да гладят, шият и готвят в училище"}
{"url": "https://www.monitor.bg:443/bg/a/view/deputatite-34-dni-vyv-vakancija-vryshtat-se-pri-veto-171076", "text": "34 дни лятна ваканция се събират на депутатите през тази година. Съгласно парламентарния правилник те трябва да са в почивка от 1 до 31 август, но тъй като завръщането им зад банките се пада през уикнеда, ще имат пленарно заседание чак на 4 септември. Последният им работен ден за сезона пък ще бъде на 31 юли, когато в края на редовното заседание ще удари финалният за тази сесия парламентарен звънец. Не е изключено обаче депутатите да бъдат привикани от шефката на НС Цвета Караянчева за извънредни заседания по време на полагащата им се по устав ваканция. Дали отдихът им ще бъде прекъснат зависи от президента Румен Радев, чиито намерения относно евентуалното налагане на вето върху промените в Изборния кодекс, предвиждащи отпадането на машинния вот за парламентарните и местните избори или върху актуалиацията на дръжавния бюджет, заради разходите за покупката на новите изтребители за ВВС F-16, все още не са ясни. Крайният срок за предложения между първо и второ четене на Изборния кодекс изтече в петък. Именно затова за вторник управляващите планират извънредно заседание на правната комисия, на което поправките за машинния вот трябва да минат и на второ четене. Целта е те да влязат по бързата процедура като първа точка в дневния ред за сряда (24 юли – бел.р.). От мнозинството се надяват, че ако Радев наложи вето върху промените, това да се случи още тази седмица и евентуално на 30 юли Караянчева да свика извънредно пленарно заседание, на което връщането на измененията за повторно разглеждане да бъде обсъдено и гласувано. Иначе крайният законов срок, в който президентът може да върне закона в НС, ще изтече чак около 8-9 август. При това положение, ако държавният глава изчака до последно и наложи вето през август, депутатите ще трябва да прекъснат ваканцията си, за да се съберат на извънредно заседание заради машините. Крайният срок за ветото, касаещо покупката на самолетите пък ще изтече около 11-12 август. Така при възможно най-негативния за тях сценарий, в случая народните избрани ще трябва прекъснат ваканцията си за втори път, за да се съберат извънредно. Според управляващите обаче едва ли ще се стигне до такъв развой на ситуацията с оглед на това, че едно евентуално вето би създало риск за самия проект за модернизиране на ВВС, като забавяне на доставката на самолетите от САЩ или дори неговото оскъпяване. По време на дебатите по темата в НС стана ясно, че ратифицирането на договорите трябва да мине до 31 юли, а самите оферти от американската страна са със срок на валидност между 3 и 5 септември. Предложения за допълнителни изменения между първо и второ четене на поправките в Изборния кодекс вече направиха от ДПС, БСП и ОП. ДПС искат машините за гласуване да са собственост на МС, софтуерът за тях да се изработва от „Информационно обслужване“, което да брои и всички бюлетини, какот и машините да се сертифицират и тестват от ДАЕУ, а да се одитират от ДАНС. Освен това от БСП предлагат прагът за образуване на кметство да бъде намален от 350 на 150 души, а патриотите – на 200. В петък депутатът Алекандър Сабанов от ОП е внесъл и друго предложение – да отпадне изискването името на местните коалиции да съдържа само наименованието или абревиатурата на някоя от участващите в тях партии или коалиции. Мотивите са, че на местният вот водещият принцип е мажоритарният, а местните коалиции имат нужда да се регистрират с имена, които да насочват избирателя към кандидатите, не толкова към партиите, които ги издигат. Целта била да се улеснят избирателите и да се акцентира върху личностите. Близо 87 000 лв. ще отдели НС за покупката на нови матраци, столове и офис мебели. Това става ясно от обществена поръчка, публикувана на сайта на парламента. По-голямата част от сумата - около 66 000 лв., ще отиде за общо 107 броя матраци, предназначени за почивната база на депутатите във Велинград. Изискванията са те да бъдат ортоподични, със средна степен на твърдост, от антиалергична материя, с мемори пяна, както и да извържат до 110 кг. Дамаската им пък трябва да бъде от текстил с антистатично триене и сваляем калъф. Около 20 000 лв. са предназначени за мебели за Партийния дом, където са кабинетите на депутатите и се провеждат заседанията на парламентарните комисии. Става дума за около 11 вида артикула, от които 10 броя директорски стола от черна екокожа, 5 шкафа за обувки в цвят махагон, 5 ниски маси с лаково покритие в цвят дъб, 5 офис бюра, 8 офис шкафа, 2 заседателни маси, 26 стола и отделно 10 стола с плот за писане и 8 с колелца.", "date": "2019.07.21", "title": "Депутатите 34 дни във ваканция, връщат се при вето"}
{"url": "https://www.monitor.bg:443/bg/a/view/etyr-i-levski-ne-izlychiha-pobeditel-v-zdrav-sblysyk-171100", "text": "„Етър“ и „Левски“ не излъчиха победител след здрава битка в старата столица. Двата тима изиграха двубоя на бързи обороти, като положения не липсваха и пред двете врати, но до попадение така и не се стигна. Във втората минута Горанов проби и центрира остро, но Иванов спаси. Две минути по-късно Ковачев, който по-рано проби през Горанов, се възползва от грешка на Тиам и изпроси картон на Рейш. Португалецът го фаулира на границата на наказателното поле. Артьом Артюнин стреля в стената.  В 12-ата минута Горанов беше изведен отлично от Райнов, след което центрира, но вратарят Иванов изби топката в тялото на Стаси Иванов, но за късмет на домакините топката излезе в аут. В 24-ата минута гостите изпуснаха възможност на контраатака. Минута по-късно „Левски“ спечели корнер след далечен изстрел на Мариани. При последвалото центриране Паулиньо завърши с нов шут, но без да затрудни опитния вратар. Постепенно домакините станаха по-активни, като Ковачев не успя да се възползва от грешка на гостите. В 42-ата минута Мариани направи най-сериозния пропуск преди почивката. Димитров премина двама противници и изведе набралия скорост Иванов, който нахлу в наказателното поле и центрира на задната греда, където връхлитащият Мариани не успя да уцели добре топката от пет метра и да даде аванс на гостите. Бранител на \"виолетовите\" му попречи да види топката, но пропускът си беше много сериозен. Втората част започна с опасност за „Етър“, но Апостолов не успя да се възползва от грешка на Тиам, като стреля далеч от целта. В 65-ата минута Димитров, който беше ритнат лошо от Стоянов, бе заменен от Дени Алар. Австриецът направи дебют в родното първенство, а в 70-ата минута можеше и да вкара своя първи гол в елита на България. Той подаде на Горанов, левият защитник нахлу и центрира към тарана, който от три метра стреля с десния крак, но със страхотно спасяване Иванов запази вратата си суха. До края двата тима заложиха на здрави сблъсъци и надлъгване, но до попадение така и не се стигна. Португалецът Рейш отново пропусна с глава в 74-ата минута, а в същото време Франко Мазурек замени Тиам.", "date": "2019.07.21", "title": "„Етър“ и „Левски“ не излъчиха победител в здрав сблъсък"}
{"url": "https://www.monitor.bg:443/bg/a/view/zapochnaha-da-unishtojavat-17-000-praseta-kraj-ruse-171070", "text": "Над 17 000 прасета падат жертва на африканската чума по свинете. Според неофициална информация вече са умъртвени по хуманен начин известен брой животни, но масово се очаква това да стане, след като пристигне тежка техника и изкопае огромния трап за загробване на труповете. В събота бе потвърден първият у нас случай на опасната болест в голяма индустриална ферма - свинекомплекса в русенското село Николово. Той е един от четирите големи в областта и е със затворен цикъл на производство, намиращ се само на 9 километра от румънската граница, където африканската чума е в стихията си от миналата година. Всички животни в свинекомплекса подлежат на умъртвяване по хуманен начин. Ще бъдат унищожени и домашните прасета в стопанствата тип „заден двор“ в трикилометровата зона около огнището, информираха в съобщение от Българската агенция по безопасност на храните. Веднага е забранено движението на свине, фураж и транспортни средства от и към обекта, започнали са проверки на кланиците, в които са изпращани свине за клане, а месото и продуктите, добити от животни от тази ферма, се изземват и ще бъдат унищожени. „Изключително сме притеснени. Изпълняваме стриктно всичко, което е в заповедта на БАБХ. Предстои да се предприеме хуманно умъртвяване на животните, дезинфекция и т.н.“, каза пред „Монитор“ малко след като стана ясно, че е засегната индустриалната ферма директорът на Областната дирекция по безопасност на храните в Русе д-р Георги Дяков. И вчера официална информация за случващото се зад стените на свинекомплекса нямаше. Д-р Дяков само обясни, че е определено място, където ще се загробват умъртвените животни и то ще е в рамките на свинекомплекса, който е на голяма площ. Управителят на обекта Мариана Киселова не отговаряше на мобилния си телефон. В село Николово вече няма домашни прасета. Всички хора са ги заклали, преди властите да минат и да ги умъртвят, каза кметът Марийка Генова. „Само шест-седем стопани в Николово гледаха прасета. Бяха повече, но хората просто се отказаха заради опасността от поява на африканска чума“, обясни кметицата. В свинекомплекса работят към 70 души. Повечето са от Николово и от близкото село Просена. Най-вероятно тези хора ще останат без работа. В 10-километровата зона около огнището попада и друг голям обект - свинекомплексът в Юделник, в който се отглеждат към 20 000 прасета. Големи обекти в Русенско има още в Бръшлен - с 40 000 прасета, и в Голямо Враново - с 30 000 животни. До момента в Русенска област има доказани четири огнища - това в Николово, две в стопанства тип „заден двор“ и един случай при дива свиня.", "date": "2019.07.21", "title": "Започнаха да унищожават 17 000 прасета край Русе"}
{"url": "https://www.monitor.bg:443/bg/a/view/hakeri-udariha-i-sajtovete-na-letishtata-vyv-varna-i-burgas-171096", "text": "След драмата с теча на информация от НАП, сайтовете на Летище Варна и Летище Бургас са хакнати в събота вечерта, съобщи Lupa.bg. Проверка на „Монитор“ показа, че страницата на варненското летище е възстановена, но денонощие по-късно на това в Бургас отново не работи. По-рано на интернет страниците на летищата в двата морски града бе качен надпис върху черен фон с информация, че има хакерска намеса. Това обърка хората, които искаха да направят справка в интернет за разписанието на излитащите и на кацащите самолети.", "date": "2019.07.21", "title": "Хакери удариха и сайтовете на летищата във Варна и Бургас"}
{"url": "https://www.monitor.bg:443/bg/a/view/turisti-se-jalvat-ot-hoteli-mente-i-dublirani-rezervacii-171075", "text": "От началото на годината туристи най-често се жалват от хотели менте, дублирани резервации или нелоялни търговски практики, сочи информация от Комисията за защита на потребителите (КЗП) и Европейския потребителски център (ЕПЦ). Единият случай е с британски студенти, които правят резервация през един от сайтовете за настаняване във вила в Свети Влас (собственост на техен съгражданин от Острова), която се оказала в лошо състояние. Парите са им върнати и са настанени на друго място. Проверка на контролните органи установява, че къщата е била затворена, както и че не е вписана в регистъра на категоризираните места за настаняване. Въпросният обект вила вече не се предлага в портала. В КЗП е постъпил и сигнал за хотел в Китен за дублиране на резервации. След проверката се оказва, че хотелът наскоро е продаден на търг, а предишният собственик е продал настанявания, с което новият не е запознат. Нашумелият в медиите случай с израелските туристи в Слънчев бряг, за който първоначалната версия за дублиране на резервации и последвалата схватка между гостите на хотела и неговия управител беше опровергана. Всъщност до създалото се напрежение се е стигнало поради настояването на израелците да влязат в стаята си веднага с пристигането им в 11,00 часа, докато настаняването навсякъде стандартно е от 14,00 ч. Туроператорът веднага е намерил друг хотел, в който да настани клиентите си. Проверка на КЗП в хотела, в който е трябвало те да изкарат почивката си, установи наличие на удостоверение за категоризация и съответствие с изискванията за притежаваните вид и категория съгласно наредбата. Друг сигнал от чуждестранен турист е за услугите на плажа. Рускиня е наела на първа линия шезлонг и чадър, за което е платила 20 лв., докато по думите й на табелата на плажа пише, че всеки от атрибутите е по 6 лв. Проверката на комисията констатира, че върху информационната табела на плажа освен цените за наемането на чадър, шезлонг и шалте, е посочено и следното: \"I линия комплект: 20 лв.\" Комисията се произнесе за наличие на нелоялна търговска практика, която се изразява в принудителна продажба на услуги в комплект. От Европейския потребителски център обясниха за „Монитор“, че едва 5% от всички оплаквания и жалби, получени при тях от началото на годината, са свързани с проблеми с резервации и хотели. Един от тях е с нашенка резервирала къща в Гърция за няколко семейства през онлайн платформа. В описанието пишело, че освен 12 легла има и 2 бебешки кошарки. Жената смята, че това означава, че може да спят 12 души и 2 бебета. Плаща 545 евро. Впоследствие получава резервация, в която пише, че собственикът на къщата разрешава до 12 души. Жената иска да анулира, но трябва да плати близо 220 евро неустойка. След намесата на ЕПЦ резервацията е анулирана без неустойка Вторият случай също се отнася за южната ни съседка. Жена резервира стая в хотел там за след няколко месеца, плаща и получава потвърждение. Малко след това получава известие, че се преустановяват отношенията между хотела в Гърция и онлайн платформата. Парите не са й преведени обратно по сметката, а тя е препращана от едната инстанция към другата. След намесата на ЕПЦ-Гърция и ЕПЦ-България сумата от 175 евро е възстановена на потребителката. Друг случай е за далечна дестинация. Семейство с дете купува пакетна почивка от немски туроператор до Доминиканската република за близо 5000 евро. Плаща си за по-широки седалки в самолета, но така и не ги получава, а на летището в Пунта Кана се оказва, че един от куфарите с джапанки, бански, слънчеви очила, козметика и по-официални дрехи липсва. Куфарът пристига чак на края на цялата почивка и така семейството не може да влиза в по-официалните ресторанти, където се изисква дрескод. След жалбата към нашата мрежа търговецът се съгласява да плати 350 евро компенсация за забавения куфар. Според Румен Драганов, шеф на Института за анализи и прогнози в туризма, най-често курортистите се жалват от неизпълнение на договори. По думите му понякога се обещава едно, но се оказва нещо съвсем друго. „Повечето жалби са от чужденци, защото при тях има такива договори. Нашите отиват, избират и ако им хареса, се настаняват“, обясни експертът. „За това трябва снимките на офертите в сайтовете да бъдат ясни, а не да се предлагат стари фотоси от времето, когато хотелът е бил нов, и да се споменава в рекламата, че има бележки (някакви недостатъци - б. р.) и да се отбележат точно какви са и тогава не би имало проблеми“, добави той. Константин Занков от същия институт припомня, че туристите се жалват не само от нашите курорти. По думите му най-често има разминавания между очакванията и реалността при ол инклузив офертите. Същото важи и за обслужването на плажа, като при резервацията хората са очаквали чадърите и шезлонгите да са включени в цената на пакета, а не да им се налага да ги плащат отделно. Случва се и снимката в сайта да е била на лукс стая, а тя да се окаже стандартна. Нерядко се лъже за разстоянието от хотела до плажа, което се оказва доста по-голямо. „За това трябва внимателно да четем описанията на стаите, на хотела, за гледката, която има, и цялата друга информация в офертата. Другата уловка е, когато се съгласим да направим резервация без право на промяна. Тогава дори да си тръгнем по-рано, ако времето на морето е лошо, то няма да ни върнат парите за неизползваните нощувки“, обяснява експертът. Най-често туристите се оплакват, че няма интернет в стаите, споделят хотелиери. Те мрънкат, че трябва да се тъпчат с останалите гости на рецепцията, където има интернет. Често се оказва, че контактите не стигат за включване на лаптопите и… следва ново мрънкане. Има и изобретателни туристи, които измислят всякакви начини да поставят хотелиерите на колене. На първо място браншовиците поставят така наречените хленчещи гости. „Водата не ми е достатъчно топла”, „Не ми харесват тапетите”, „Кранчето ми в банята не работи”, „Мивката ми е тясна и плитка”, „Етажът ми е висок, имам фобия”. Има и куриози като „Климатикът ми е шумен”, „Камериерката ме мрази” „Направете нещо, имам чувството, че морето ще влезе в стаята ми”. След оплакванията, разбира се, следват заплахи за пускане на жалби „по-нагоре”. За да си спестят подобни главоболия и писане на напоителни обяснения, хотелиерите веднага компенсират оплаквачите. Два са начините за това – или преместване в по-луксозна стая, или бонус още една или две нощувки. „На тази, дето се страхуваше, че морето ще й влезе в стаята, дръпнах пердето и й закрих гледката“, обясни хотелиер. Имената на мрънкащите туристи се вкарват в регистъра на хотела и за тях никога в бъдеще няма свободни места. От две години румънски туристи тарикати мамят ол инклузива, обясниха очевидци. Схемата е следната. Семейство си плаща две нощувки пакет ол инклузив на първа линия в елитен курорт. След като освободят хотела, те не свалят гривните си разпъват палатка в близка горичка до плажа, предварително проучена, хапват си безплатно в ресторанта с гривните, ползват си чадър и шезлонги на плажа. И така, докато някой внимателен концесионер не забележи ситуацията и не алармира полицията. Но до този момент са минали поне три-четири дни, в които чуждестранните гости са събирали тен и са яли безплатно. Според браншовици най-претенциозни са българите, а най-хленчещите - румънците, които вечно се оплакват от всичко. Майстори на лъжите пък са германците Немските туристи редовно вдигали аларма, че са ограбени, за да могат да приберат обратно част от парите си от застрахователните компании. Случва се понякога жалбите на туристите да са основателни. Най-често се получава разминаване между предварителната информация за мястото, което туристите са избрали и за което са предплатили, с фактическата обстановка, с която се сблъскват. Например семейство с две деца получава стая с две единични легла и никаква възможност да се сложат допълнителни. Понякога се получава и дублиране в резервациите, споделят хотелиери. Подобни грешки се решават на място и недоволните туристи се настаняват на друго, по-добро място. Мрънкащи туристи просят компенсации, като са превърнали това свое поведение в бизнес. Обикновено т.нар. професионални туристи търсят, откриват и се жалват от нещо, което ги е подразнило, или от несъответствие в рекламите. Други направо си измислят, за да получат компенсации, често на стойността на почивката им. Това коментират препатили хотелиери, които са имали подобни случаи. Според собствениците обаче оплакването за тези хора е бизнес, който се развива с все по-бързи темпове. Чужди туристи, предимно от Великобритания и Германия, измислят всевъзможни причини - често абсурдни, за да недоволстват. И отчитат щети. Данните показват, че в края на всяко лято хотелиерите връщат заради жалби обезщетение средно по 2,5 евро на английски турист и по 2 евро на германски турист. Според собствениците оплакването се е превърнало в печеливш бизнес, който се развива с все по-бързи темпове. Обикновено вълната от жалби от чужди туристи е след края на сезона по Черноморието. Някои от тях граничат с абсурда. Скърцащи матраци, стари фъстъци в минибара, намусени камериерки и дори липса на мемори пяна във възглавниците са част от оплакванията всяко лято. Имало е оплакване от едрогабаритни гости, че душ кабините в баните са им твърде тесни или пък коридорите - тъмни. Имало е сигнали на почиващи и за стръмни стълбища, бързи асансьори, красиви жени, които разсейват съпрузите. Понякога туристите твърдят, че хотелът не отговаря на категорията, че е било мръсно или че стаите са им малки. „Ако не сте доволни от почивката, имате 2 години да се оплачете“, обясняват хотелиерите, които са получавали измислени жалби на чужди гости месеци след почивката или в рамките на тези две години, когато са се сетили, че могат да получат някакви компенсации, с които да финансират новото си летуване. „Българите не знаят как да се оплакват, не четат закона и не защитават интересите си“, казват експерти.", "date": "2019.07.21", "title": "Туристи се жалват от хотели менте и дублирани резервации (ТЕМАТА)"}
{"url": "https://www.monitor.bg:443/bg/a/view/vyzrojdenska-kyshta-stana-171087", "text": "Гимназисти от столичното 51-во средно училище „Елисавета Багряна“ създадоха виртуална игра за българска възрожденска къща. Тя е реализирана по двегодишния проект 3ducation – cultural voyage, финансиран по „Еразъм+“. В него освен българските ученици се включват два колежа – от Германия и от Чехия, и едно училище от Гърция. Всяка страна трябва да пресъздаде своята история с помощта на програмата Unity. Всички разкази се обединяват под формата на обща компютърна игра - escape room с 4 стаи. Южната ни съседка избира темата за морското дъно, Германия се представя със замък, а Чехия се спира на офис. Проектът за игра за виртуална реалност, с който нашите ученици представят страната ни, е „Българската къща“. Общо 14 деца работят по създаването й с различна роля. Едни от тях пишат историята, други влизат в ролята на 2D артисти и измислят дизайна, а трети моделират. За успешното реализиране на играта са се включили и 4-ма разработчици. В отбора имало и ученик, който да се занимава с обработката и рекламните материали. БГ учениците избират да направят хайдушка къща, вдъхновени от учебния си материал. „Ние решихме, че искаме да е нещо възрожденско, тъй като точно тогава по история бяхме на този период“, обясни главният двигател и учител на всички останали Васил от 10-и клас. За да изпипат всеки детайл, възпитаниците на 51-во пътуват до Пловдив, където се намира реална escape room. Там учениците правят снимки, за да могат да нарисуват обектите, а след това да се моделират и да се вкарат в играта. В „Българската къща“ те са показали  как изглеждат газените лампи, трикраките столчета от едно време, старинни легла, камини, библиотеки... В играта състезателят е преследван от турци и трябва да направи карта, за да намери таен тунел, през който да избяга. За целта той трябва да събере три парчета, скрити на различни места в стаите из къщата. Той трябва да чупи разни предмети, да размества под други, където пък са скрити ключове, които дават достъп до парчетата от картата. Символ от глаголицата пък подсказва мястото за бягство. Най-трудно за гимназистите се оказва кодирането. За да се справят с него, се възползват от възможностите на проекта „Еразъм+“, търсейки помощ от партньорите си от другите страни. „Кодовете са по-сложни да се направят, а ние имаме над 10, които са направени специално за играта ни. Това е беше най-сложната част и за нея искахме помощ от колежите, тъй като в тази сфера никой от нас нямаше никаква представа“, разказа Васко. Десетокласникът, който влиза в ролята на учител за съучениците си,  развива интерес към виртуалната реалност преди 3 години, когато с по-големия му брат купуват очила за VR и на майтап решават да си направят сами игра. „Казах, че това е интересно, все още не е навлязло и много трудно можеш да намериш нещо конкретно, което те интересува. Тогава и се запалих“, разказа момчето. Миналата година задълбочава обучението си и се сертифицира в Румъния за софтуера Unity. Така през миналата лятна ваканция започва да преподава на деца от 5-и до 7-и клас и на един четвъртокласник. От тази година пък Васко прави СИП след часовете. Всеки вторник по два часа той работи с ученици от 8-и клас. В него са се включили деца, които имат желание да научат за виртуалната технология. Според младежа тайната на успеха е да работи с хора, които са нахъсани да се учат. „Най-важно е желанието, защото когато ученикът е задължен, рано или късно ще му писне и ще спре да иска да работи. Когато идват с желание, те наистина го учат, а не идват просто да отбият номера“, сподели Васко. Той разказа, че в началото в кръжока се е включил и ученик, който е бил накаран от родителите си и просто е стоял и цъкал на телефона си. За лятната ваканция бъдещият единадесетокласник има намерение да продължи да се усъвършенства и да изкара сертификат за учител на целия софтуер, по който работи. „За него трябва да взема изпит за педагог, а след това да се явя на друг, за който преди това ми изискват два сертификата – на разработчик и учителския, който искам да взема“, разясни Васко. Едва тогава той ще може да бъде преподавател за софтуера „Юнити“ по техните стандарти. След което той може да прави онлайн курсове, които да продава и всеки ученик да има достъп до тях, както и такива на място в школото за ученици.   По последния си проект Васко е разработил 3D обиколка на училището. Директорът на школото дори се шегува, че вече набират ученици с виртуална обиколка, без да се налага родителите да идват и да се запознават с материалната база. Според Васко с 3D обиколка на училището всичко е по-забавно, а учениците могат да научават нови забавни неща много бързо и лесно. Той е представил кабинета по физика, където има роботизирана ръка, на която да се въртят осите, и всеки може да види как те работят. Всеки може да се запознае и с реалистичен модел на въртящи се около осите си планети. В същото време пък има кратка информация за тях и могат да научат колко далече са те от Слънцето, колко бързо се въртят. Кабинетът по биология също е с широко отворени врати. Там има макет на човешко тяло, от който могат да се вадят всички части. За любителите на книгите пък има достъп до библиотеката.", "date": "2019.07.21", "title": "Възрожденска къща стана декор за виртуална игра"}
{"url": "https://www.monitor.bg:443/bg/a/view/mladite-ni-volejbolisti-sys-srebro-ot-evropejskoto-v-sofija-171098", "text": "Националният отбор на България за юноши до 17 години спечели сребърните медали на европейското първенство за тази възраст, което се проведе в София. Младите \"лъвове\" отстъпиха на Франция във финала с 1:3 (20:25, 25:23, 20:25, 13:25) след дълга битка пред повече от 2000 души в зала „Христо Ботев“. Това беше първи загубен гейм от „петлите“ в шампионата. Въпреки загубата, момчетата на Мартин Стоев могат само да се гордеят с постигнатото, тъй като това е първи медал за България в тази възраст от 2010 г. насам. и общо 6-и сребърен медал от европейски първенство за подрастващи до 20 години. Преди месец тимът ни стана балкански шампион. С бронзовите медали се окичи съставът на Полша, който спечели мача за третото място срещу Чехия с 3:0. „Не искам да се оправдаваме с натрупана умора. Просто французите играха по-добре особено в третия и четвъртия гейм и заслужено стигнаха до титлата“, коментира пред БНТ3 старши треньорът Мартин Стоев. „Съжаляваме, че не спечелихме титлата пред тази строхотна публика, но френцузите бяха по-добри, просто си ни биха“, сподели и Георги Татаров, който бе избран в идеалния отбор на шамипоната заедно с капитана ни Владимир Гърков. Президентът на федерацията инж. Данчо Лазаров пък сподели, че ще се обсъжда идеята юношеският отбър да играе като такъв в мъжкото волейболно първенство у нас, за да продължи да се развива. „Разбира се, трябва да го осбъдим с клубовете, чиито състезатели са момчетата, но така те ще могат целогодишно да играят заедно и за в бъдеще да се справят точно срещу такива добри състави като Франция“, сподели Лазаров.", "date": "2019.07.21", "title": "Младите ни волейболисти със сребро от европейското в София"}
{"url": "https://www.monitor.bg:443/bg/a/view/ruska-ruletka-s-rezervacija-v-neta-171093", "text": "Резервирането на квартири и хотелски стаи по интернет в цял свят е нещо съвсем нормално и рутинно. Все пак ХХI век е времето на IT технологиите и дистанционните връзки, чрез които без да ставаш от стола си можеш да обиколиш цялото земно кълбо. Че в добавка да прескочиш и до Луната или до Марс. На фона на това да резервираш апартамент на родното Черноморие или в някоя китна къа за гости в гостоприемния Балкан, би трябвало да е супер лесно и да се извършва без никакви проблеми. Е, да, ама проблеми има. И то какви! Няма да сме България, ако едно просто нещо не го направим по най-сложния начин. Резервирането по принцип си е механизъм на доверие. Аз си запазвам стая, като това се разбира, че няма да извъртя кофти номер на хазайката и да не се явя в посочения ден. А тя с приемането на резервацията потвърждава, че няма да даде стаята ми на други хора. И какво толкова, би казал някоя европеец. Просто е като кифла без мармалад, доверие за доверие. Да, за англичанина и французина, може, за супер стриктния и дисциплиниран германец и японец е задължително. Но по нашите геогафски ширини нещата се измерват с малко по-друг аршин. Все пак да не забравяме, че националните ни герои са Бай Ганьо и Андрешко. Резервира си нашенеца квартира на морето още от ранна пролет. Намерил е в интернет супер етажче от къща, на добра цена, харесал го е, чукнал е в сайта на бутона „Резерве”, а за по-сигурно се е обадил на бабата хазайка, която е потвърдила, че всичко е шест, че запазва етажчето за семейството му и ще го чака през август. В края на разговора, ей така, случайно, хазайката подпитва: „А малко нещо като капаро, някой лев така няма ли да дадете, за да съм сигурна, че няма да се отметнете.” Тук нашенецът е силно засегнат на юнашко доверие. „Споко, госпожо, аз да не съм социолог или продавач на пазара, че да ви излъжа. Мъжка дума!” Идва лятото, вдига се семейството, отива на адреса и хоп, „сюрпрайз”. Хубавата квартира се оказва заета. А милата хазайка вдига рамене: „Амчи аз казвах да дадеш някой лев капаро, ама кът не щя и аз да си вържа гащите я дадох на други. Сега през сезона ден година храни, нали знайш.” Това е основният сюжет, който може да претърпи различни вариации. В някои случаи хазайката чинно пази квартирата но се оказва, че виртуалността няма нищо общо с действителността. Рекламираната чиста и спретната стая се оказва тип, студентска квартира на завършващи пройдохи със скърцащи стари легла, счупен прозорец и незатваряща се врата с пирон вместо райбер. „Е, ко толкоз, нали шъ сти на плажа и шъ идвати тука само да спити”, мило се усмихва хазайката. Не знам защо но ми се струва, че повечето от серийните убийци по света са намразили човечеството и са решили да трепят всичко наред, след като преди това са посетили една такава квартира. Ако някой си мисли, че в хотелите и къщите за гости е по-добре, горчиво се лъже. И там изненадите са повече от очакваното: счупени мебели, досадни крилати, бръмчащи и хапещи съквартиранти, допълнително заплащане на някои, според стопаните екстри, като къпане повече от веднъж и др. Ама хайде за тези и други подобни родни екзотики ще ви разказвам следващия път, като се върнете от Кушадасъ, Кавала или Сицилия, например. .", "date": "2019.07.21", "title": "Руска рулетка с резервация в нета"}
{"url": "https://www.monitor.bg:443/bg/a/view/d-r-ivan-madjarov-novijat-model-ogranichava-izbora-na-pacienta-za-bolnica-i-lekar-171097", "text": "Правото кой ще ме лекува трябва да се запази. Свободният избор на пациента в това отношение не може да бъде заместен от избора кой да финансира лечението му. Това са неща, които не трябва да бъдат противопоставяни. В противен случай ще е отстъпление от вече завоювано право на здравноосигурените. Това каза в интервю за \"Монитор\" във връзка с новите идеи по отношение на здравноосигурителния модел председателят на Българския лекарски съюз д-р Иван Маджаров. - Редица неща не са ясни в така предложения нов модел на здравно осигуряване. Точно това е и предизвикателството. Смятам, че към момента никой от управленците в здравеопазването няма готовност да каже какво ще бъде извадено от основния пакет и какво ще бъде добавено. За да бъде въведена допълнителна такса, ще трябва наистина да бъдат извадени някои дейности от въпросния основен пакет. В такъв случай гражданите ще са наясно, че трябва да се застраховат допълнително, за да ползват нещо повече, вместо да плащат от джоба си в момента, когато са най-неравностойни, когато са болни.  - Ние, от Българския лекарски съюз, категорично не можем да се съгласим с това. Не е възможно да няма рамково договаряне. - Защото в този процес има две страни – изпълнители на медицинската помощ, каквито са лечебните заведения, медицинските центрове, специалистите от доболничната помощ и общопрактикуващите лекари, и пациентите, които потребяват нашата помощ. Ние не можем да си позволим да оставим отделни наши колеги, както и лечебните заведения да бъдат изправени пред ситуация, в която сами да се опитват да договарят цени с много по-силни от тях структури, каквито са застрахователите. Трябва да има минимална рамка, която да бъде гарантирана за изпълнителите на медицинска помощ в България и чак тогава фондовете могат да си договарят и по-добри, и не толкова добри условия с колегите.  - Категорично държавата ще трябва да плаща пълния размер на вноската за осигурените от нея граждани, попадащи в тези девет категории. Освен това, възниква и един твърде интересен въпрос: Каква ще е конкуренцията между фондовете, след като вноската, която ще получават за всеки записан пациент, ще бъде равна, тоест средно претеглена сума на глава от населението. По време на представянето на проекта на новия модел не беше казано нищо за споделения риск, който съществува и в Холандия, и в Германия.  - Споделен риск означава, че ако си по-възрастен и болен, вноската ти във фонда е по-висока, а младият човек, който е здрав и рядко боледува, внася по-малка. В не малко от страните - членки на Европейския съюз, тя зависи и от доходите, които има човек. Фондовете се конкурират за някои лица не само защото боледуват по-малко, а и защото те имат по-висока вноска. В България такова нещо не се предвижда. Къде тогава е конкуренцията?! Как втори или трети фонд ще ни предложи нещо повече от Националната здравноосигурителна каса, че да се запишем в него?! Те могат да договорят много добри условия, но те ще са за самите тях, но не и за пациентите и за изпълнителите на медицинска помощ. Това са две различни неща. Оттук прозира внушението, че касата не може да договори добри условия, пък фондовете можели да договорят по-добри условия, но за себе си. Не може да се очаква, че при ниски цени ще има по-добри услуги за болните. Според мен това не е в интерес нито на здравноосигурените, нито на лекарите. За директора на болницата ще бъде ценно дали ще сключи договор с даден фонд, а не дали гражданите ще изберат ръководеното от него лечебно заведение. Ще стане така, че сключи ли се договор с фонд, потокът от пациентите е гарантиран.  - Това означава, че веднъж осигурени пациенти, няма да има нужда от по-голямо старание в работата, за да бъдат привличани хората да се лекуват точно в дадена болница. Това, което се твърди, че фондът едва ли не ще контролира дали гражданите са доволни, при всички положения няма да се случи по този начин.  - Защото това е последващ контрол. Какво ще се случи на болницата, ако определен брой пациенти са казали във фонда, че не им харесва това, което им е предложено там. Съвсем по друг начин стоят нещата, когато си избираш лечебното заведение и лекаря. Занапред щеш не щеш ще вървиш след фонда, тъй като той ще е сключил договор с определени изпълнители на медицинска помощ. Тъй като ние, в Българския лекарски съюз, не сме противници на конкуренцията, заявяваме, че правото на избор на лечебното заведение и правото на избор на застраховател трябва да вървят заедно. Не може изборът на застраховател да е съпроводен с отмяна на правото на пациента да избира къде ще се лекува. При така представения модел човек ще има право само да избира кой да финансира лечението му, но не и кой да го лекува. За всичките тези години, откакто у нас е в сила здравноосигурителната система, човек има право да избира както при кой лекар да отиде или при кой джипи да се запише в извънболничната помощ, така и в кое лечебно заведение да бъде хоспитализиран. Правото кой ще ме лекува трябва да се запази. Свободният избор на пациента в това отношение не може да бъде заместен от избора кой да финансира лечението му. Това са неща, които не трябва да бъдат противопоставяни. В противен случай ще е отстъпление от вече завоювано право на здравноосигурените. - Основно да не се ограничава пациентът – да има право да избира, а не да бъде прикрепен към изпълнителя на медицинска помощ, с който фондът има договор. Основният пакет, услугите в които са в задължителните 8% здравна осигуровка, трябва да бъде предмет на договаряне между Българския лекарски съюз и Министерството на здравеопазването. Тук не включвам НЗОК, тъй като ще има и други фондове. В обема дейности, които се включват в него, трябва да има записани и минимални цени. Не можем да оставим колегите на произвола на дивия пазар, да бъдат притискани от мощни застрахователни дружества, които реално ще ги принуждават да работят на условията, предложени им от тях. При условие че всички застрахователи и касата ще получават равна вноска, т.е. конкуренция по отношение на това - кой какви пари носи на фондовете няма да има. Явно се надяваме, че всеки застраховател, добре управлявайки своите средства, контролирайки разхода и това дали наистина е било необходимо даденото лечение, ще бъде по-ефективен от НЗОК и съответно ще може да предложи по-добри условия на своите пациенти. Това обаче не трябва да става за сметка на изкуствено занижаване и на сега ниските цени. Нали не си представяте, че може да осигурим по-добро качество, като подложим доставчиците на медицинска помощ на още по-ниски цени дори от сегашните недофинансирани такива? Все пак има и нещо положително в проекта на новия модел. - Признава се, че пакетът, който твърдим, че се покрива с тази вноска и със средствата, които осигурява НЗОК, е твърде обемен, твърде разширен и това, което очаквахме да се каже пред обществото - дано вече стане ясно - българските лекари, доставчиците на медицински услуги са принудени да осигуряват този пакет за своя сметка. Това е едно от положителните неща. Другото е, че заговорихме за конкуренция не само в лечебните заведения, но и за конкуренция при финансиращите органи. Преди две години БЛС изготви система за оценяване на базата на коефициенти, нямащи нищо общо с обявяването на минимални базови цени. Коефициентите служат за класифициране на тежестта на труда и на дейностите между самите изпълнители на медицинска помощ. Тази система сме я предоставили на Министерството на здравеопазването, тя е сложна, не може да се въведе за една година, но трябва да се работи и по нея. - Д-р Иван Маджаров е завършил Медицинския университет в Пловдив - Специалист е по ушни, носни, гърлени болести и магистър по здравен мениджмънт - През 2013-2014 г. е директор на РЗОК-Пловдив - Бил е председател на Българската болнична асоциация и управител на болница \"Пълмед\" - От юни 2018 г. е председател на Българския лекарски съюз", "date": "2019.07.21", "title": "Д-р Иван Маджаров: Новият модел ограничава избора на пациента за болница и лекар"}
{"url": "https://www.monitor.bg:443/bg/a/view/ico-stoichkov-podkara-130-tonen-belaz-v-asarel-medet-ad-171067", "text": "\"Ицо Стоичков съм, на всички работници желая крепко здраве и много радост в семействата. Дойдох да ви видя и ви гледам от високо, на всички вас поздрави.“. С тези думи се обърна към всички работници от смяна „В“ в минно-обогатителен комплекс край Панагюрище на 20 юли звездата на световния футбол Христо Стоичков. Пожеланията той отправи от диспечерския пулт по радиостанцията пред щастливия поглед на неговия почитател - диспечерът Иван Раленеков. „И ти да си жив и здрав“, отвърнаха му работницитe. Малко преди това Стоичков подкара 130-тонен „Белаз“ с лекотата, с която опъваше противниковите мрежи на Световното през 1994 година. Под зоркия поглед на шофьора Пламен Йончев той направи една обиколка на Корпус „Едро трошене“. Христо Стоичков бе докаран в „Асарел-Медет“ от своя приятел Илия Царски, след което бе посрещнат от директор „Производствени дейности“ инж. Иван Чолаков и изпълняващия длъжността директор „Човешки ресурси“ Нели Мърхова. За спомен от визитата Стоичков получи копие на фиалата от Панагюрското златно съкровище. Звездата получи и фланелка с №8 на ФК „Оборище“ от представител на ръководството Пламен Търкаланов, който благодари на госта и на спонсора „Асарел-Медет“. „Нали няма да ме карате да играя футбол?“, застрахова се легендарната осмица. В знак на благодарност за топлото посрещане Стоичков подари копие на „Златната топка“. „Спечелил съм я с много труд. Това беше моя мечта още от дете“, заяви той. В края на обиколката Стоичков с удоволствие раздаде автографи на асарелските си фенове и им пожела „До нови срещи“. Гост на „Асарел-Медет“ в този ден бе и легендарният олимпийски шампион по гимнастика Стоян Делчев, който от три десетилетия има своя школа в САЩ. Той стисна ръката на Стоичков, а след това сподели, че тук се чувства като у дома си.", "date": "2019.07.21", "title": "Стоичков подкара 130-тонен „Белаз“"}
{"url": "https://www.monitor.bg:443/bg/a/view/nacionalnijat-syvet-po-turizym-zasedava-utre-v-zlatni-pjasyci-171080", "text": "Националният съвет по туризъм заседава утре в Златни пясъци, съобщиха от ресорното ведомство. Събитието ще бъде открито от министъра на туризма Николина Ангелкова. Националният съвет по туризъм е консултативен орган към министъра на туризма, който съдейства при формирането и провеждането на политики в сектора. В него са включени както представители на институциите, така и на туристически сдружения и националните курорти. В съвета участват също работодателски организации, членове на Националното сдружение на общините в Република България и национално представените сдружения на потребителите в страната.", "date": "2019.07.21", "title": "Националният съвет по туризъм заседава утре в Златни пясъци"}
{"url": "https://www.monitor.bg:443/bg/a/view/sgashtiha-s-vertolet-dvama-bylgari-kraj-kurorta-senigalija-171072", "text": "Двама български граждани бяха задържани вчера за малко край адриатическия курорт Сенигалия след кратко преследване на автомобила им с полицейски вертолет и няколко патрулки. Както съобщават медиите в близкия областен град Анкона, арестът на нашенците е станал по време на масирана акция на силите за сигурност за контрол на територията. Акцията е продължила почти половин денонощие и в нея са участвали 14 патрулки, 1 вертолет и 35 униформени полицаи, които са проверили общо 225 автомобила и 135 лица. Що се отнася до екшъна с нашенците, той се развихря в хода на полицейското мероприятие след обаждане по телефона в оперативната централа на квестурата в Сенигалия. Съвестен гражданин информира дежурния в полицията, че в баровската вилна зона Чезанела, където често стават обири, се движи и спира доста подозрително кола с двама души в нея. Веднага патрулките от района и участващият в акцията вертолет се насочват към посочената зона и след минути въпросният автомобил е открит. Междувременно той набира скорост към центъра на града, явно търсейки начин да стигне до близката автомагистрала и да духне в неизвестна посока. Но първо вертолетът, а след това и патрулките преграждат пътя на колата и когато тя спира, полицаите виждат, че е с българска регистрация. Кара я трийсетгодишен нашенец с инициали М. И., а компания му прави сънародникът ни А. М., на 21 години. Бърза проверка в полицейските архиви установява, че двамата са дребни крадци – рецидивисти, като единият е търсен за обири на вили в съседната област Тоскана. Според медиите в Анкона и Сенигалия след няколкочасов разпит в полицията двамата нашенци са натирени далеч от района. В рапорта си за акцията полицаите посочват, че по време на акцията са задържани двама пакистанци, на 45 и на 46 години, с фалшиви документи. За единия от тях се предполага, че е свързан с ислямска фундаменталистка организация. Арестувани са били също двама италиански младежи, които са управлявали личните си автомобили мъртвопияни.", "date": "2019.07.21", "title": "Сгащиха с вертолет двама  българи край курорта Сенигалия"}
{"url": "https://www.monitor.bg:443/bg/a/view/koltuklieva-s-akcija-2-v-1-lyje-za-peevski-jali-ortaci-na-minu-stajkov-171099", "text": "От всички квачки на хранилка при Цветан Василев, самозваната пиарка и wannabe инфлуенсър Соня Колтуклиева безспорно е най-достойна за ордена на олигархичния труд. След известен застой във Фейсбук активността си, вероятно дължащ се на преумора от дневната квота, зададена й от нейния ментор банкера-беглец, от седмица насам многомашинничката на социалните мрежи реди ударно пост след пост, който също така ударно е препечатван веднага от спонсорирания от Василев сайт „Фрогнюз“.   Самите постове пък са на стахановския принцип с един удар, поне два заека. Така, с единия пръст Колтуклиева жално оплаква ортаците на арестувания за източване на еврофондове собственик на „Винпром-Карнобат“ Миню Стайков от Фонд „Земеделие“, които видиш ли не заслужавали зрелищните си арести. Нищо че са му помогнали да източи милиони от фондовете на ЕС. С другия чука по бутоните на таблета, рутейки НАП и финансовия министър Владислав Горанов. При това подсолявайки скандала с теча на данни от агенцията с обвинението, че имало „16 млрд. несъбрани налози през последните 10 години“. Любопитното е, че част от въпросните несъбраните данъци в тази държава са дължими именно от нея, но това са дребни подробности за Колтуклиева, която предпочита да не си спомня, че е подсъдима за укриването на 90 000 лева хонорари под масата, дадени й от Цветан Василев. За многомашинничката на банкера-беглец по-важно е друго - да пришие към скандалите от миналата седмица основния враг на ментора си и другарчетата му олигарси – депутата и издател на „Телеграф медиа“ Делян Пеевски, като мята във въздуха стари опорки на Прокопиев, Василев и сие. За нуждите на заливането на Пеевски с фалшиви новини, от нафталина са изтупани опровергаваните десетки пъти твърдения, че финансовият министър Владислав Горанов бил от „квотата“ на народния представител, а Пеевски държал и прокуратурата. Доказателства за което и да било от тези твърдения храненицата на човека, източил милиарди от КТБ, не дава. Явно с надеждата, че лъжите ще минат на принципа „обществена тайна“. Само че фактите ясно показват ясно истината. А тя е, че Пеевски е депутат от опозиционна партия и съответно няма и няма как да има каквито и да било квоти във властта, колкото и машината за манипулации на олигарсите-издатели да се опитва да му припишие де що има назначения в страната. А що се отнася до прокуратурата – неин представител заповяда да бъде заличена марката на най-тиражния вестник в държавата - „Телеграф“, издание на медийната група, собственост именно на Пеевски. Това обаче явно също са дребни подробности за Колтуклиева, за която не фактите, а хонорарите от Василев са важни. А дали банкерът-беглец й плаща за извънредния труд, който полага в негова полза е въпрос, на който трябва да отговорят компетентните органи. Случайно или по-скоро не, те са същите, към които мрази да се издължава.", "date": "2019.07.21", "title": "Колтуклиева с акция 2 в 1: Лъже за Пеевски, жали ортаци на Миню Стайков"}
{"url": "https://www.monitor.bg:443/bg/a/view/hamynd-njama-da-se-dam-na-djonsyn-171057", "text": "Британският финансов министър Филип Хамънд заяви, че ще вземе решението дали да подаде оставка преди Борис Джонсън да стане премиер, уточнявайки, че никога не би могъл да се съгласи с неговата стратегия по Брекзит. „Сигурен съм, че няма да бъда уволнен, защото ще си подам оставката преди да стигнем до такова положение“, каза Хамънд пред телевизия Би Би Си, приемайки, че в сряда Джонсън ще бъде определен за премиер на Великобритания.", "date": "2019.07.21", "title": "Хамънд: Няма да се дам на Джонсън"}
{"url": "https://www.monitor.bg:443/bg/a/view/v-slynchev-brjag-93-moshtni-lampi-osvetjavat-noshtem-plaja-171083", "text": "31 стълба с общо 93 мощни лампи осигуряват тристранно осветяване на плажа в Слънчев бряг нощно време, съобщиха от управата на най-голямото морско летовище в страната ни. Ивицата е първата по нашето крайбрежие, която по цялото протежение е с изградено осветление, което работи през тъмния период на денонощието. Вечер са осветени пясъкът, част от морето и крайбрежната алея. Новите лампи са монтирани на високи пилони, на всяка точка има по три тела с LED осветление. Целта е осигуряване на безопасност, комфорт, естетична нощна атмосфера, максимална сигурност на туристите. За нас това е основен приоритет. Гостите, без да имат притеснения, могат да се разхождат по плажа и през нощта. Непрекъснато получаваме много високи оценки и добри отзиви от експерти, проверяващи, туристи за нивото, на което се поддържа ивицата - чистотата, сигурността, охраната, осветлението. Постигнали сме резултат на 100 процента удовлетвореност на посетителите на плажа, каза управителят му Кирил Спасов. Ивицата в Слънчев бряг е дълга над 10 километра и на места е широка над 60 метра. Специални машини почистват плажа, използват се най-ефективните техники за обработка на пясъка, които улавят боклука след пресяване, а после заравняват обработените терени. Машините чистят всеки ден в часове, в които не създават дискомфорт на плажуващите. Освен машинно плажът ежедневно се почиства и ръчно. Забавлението на туристите е гарантирано с разнообразни атракции – водни спортове, сърф, плажен волейбол и други. Междувременно британската медия „Дейли таймс” в обширен материал хвали почивката в Слънчев бряг. Изтъкват се ниските цени и безбройните възможности за забавления. \"Слънчев бряг е най-големият български морски курорт и е невероятно място за отмора, докато за търсещите силни усещания също има възможности за спортуване. Има и оживена търговска алея с магазини, сергии и ресторанти, с възможности за наемане на скутер, ако ви мързи да ходите\", пише изданието. \"Вечерните забавления също са добре застъпени с барове, клубове и казина. Добрата новина е, че не трябва да чупите касичката си, защото бирата струва само 1 лира, а цялото семейство може да се нахрани спокойно за 30 паунда. Семействата могат да ходят на миниголф, аквапарк или в някоя от многобройните детски площадки\", съветва още статията. В статията се споменава и защитеният от ЮНЕСКО Стар град на Несебър. Изданието го определя като един от най-древните европейски градове и световно културно наследство.", "date": "2019.07.21", "title": "В Слънчев бряг: 93 мощни лампи осветяват нощем плажа"}
{"url": "https://www.monitor.bg:443/bg/a/view/mega-hakerska-ataka-sreshtu-ruskite-spec-slujbi-171082", "text": "Хакери са ударили сървър на доставчик на руските спецслужби и са споделили с журналисти описанията на десетки неогласени проекти в областта на интернет – от премахване на анонимността на потребителите на браузера Tor до из следване на уязвимостта на торентите, писа  . Същата информация предоставя и  Не е изключено да става дума за най-големия теч на данни за работата на руските спецслужби. Ударът е извършен на 13 юли 2019 г. Вместо главната страница на сайта на московската IT-компания \"Сайтек\" се появи изображението Yoba – разпространена техника, с която хакерите показват, че са поразили някой сайт. Снимката с хакнатата страница се появи в туитър акаунта 0v1ru$ в деня на атаката. Там са и скрийншотовете от папките от компютъра. На една от тях се вижда, че става дума за 7,5 терабайта информация. Xaĸepитe cпoдeлят cнимĸи oт cъpвъpитe нa ĸoмпaниятa в Тwіttеr, а после в акаунта Dіgіtаl Rеvоlutіоn. През декември същата Dіgіtаl Rеvоlutіоn се похвали, че е пpoниĸнaла в Quаntum - ĸoмпaния, ĸoятo paбoти c ФCБ. Тогава информацията пак бе предоставена на Би Би Си. Хакерите публикуват скрийншотове от интерфейса на редица проекти - \"Арион\", \"Реляция\", \"Гривна\" и други. Освен това се виждат и имената на сътрудници на компанията \"Сайтек\". Ако се съди по данните, хакерите са успели да копират поне частично информацията, пише Би Би Си. От архива, с който може да се запознае руската служба на Би Би Си, става ясно, че \"Сайтек\" изпълняват работата по минимум 20 непублични IT-проекта, поръчани от руските спецслужби. Тези документи не съдържат знак за държавна тайна, пише Би Би Си. Компанията се ръководи от Денис Вячеславович Краюшкин. Един от поръчителите на \"Сайтек\" е научно-изследователският институт \"Квант\", гкъдето работи Вячеслав Владиленович Краюшкин, регистриран в Замоскворечието. От компанията Квант са отказали да отговорят на въпрос на Би Би Си, дали Денис и Вячеслав Краюшкини работят за Квант. Журналистите били посъветвани да проверят на сайта на руския портал за държавни поръчки. Последните финансови резултати \"Сайтек\" публикува през 2017 г. Поръчките са за 46 млн. рубли, а чистата печалба е 1,1 млн. рубли. Общата сума за публични договори на компанията за 2018 г. са за 40 млн. рубли. Компанията работи с националния оператор за спътникови комуникации АО \"РТ Комм.ру\" и информационно-аналитичния център към Върховния съд наРусия. Ha 18 юли Dіgіtаl Rеvоlutіоn cпoдeля пoвeчe инфopмaция зa нoвaтa aтaĸa и дaвa дaнни нa няĸoи pycĸи жypнaлиcти. Oт пoявилитe ce в мeдиитe пyблиĸaции paзбиpaмe, чe ЅуТесh paбoти пo пpoeĸти зa ФCБ и Quаntum oт 2009 гoдинa нacaм. Повечето проекти са по поръчка на военните, част № 71330. Според експерти от Международния център по отбрана и безопасност в Талин смятат, че това е част от 16-то управление на Руската служба за сигурност, която се занимава с радиоелектронно разузнаване. През март 2015 г. две от подразделенията на ФСБ са обвинени в теч на данни в електронните почти към украински военни. Става ясен и един от адресите на Сайтек в Москва - Самотечная, 9. Точно там преди се намира 16-то управление на КГБ на СССР, а после – Федералната агенция за правителствени връзки и информация при президента (ФАПСИ). През 2003 г. сградата е изпразнена. Проектът \"Наутилус-С\" е създаден, за да деанонимизира потребителите браузър Tor. Той позволява да се създаде и т. нар. даркнет. Програмата \"Наутилус-С\" е разработена \"Сайтек\" през 2012 г. по поръчка на \"Квант\". Т Аналогична схема за хакерски атаки на потребителите като тази на Tor има през 2014 г., засечена от експертите на Университета Карлщад в Швеция. Благодарение на Наутилус-С се създава \"база данни за потребителите и компютрите, които се използват в момента\". \"Кремъл се опитват да деанонимизират хакерите и да ограничат възможностите хората свободно да изразяватмнението си, коментирали са пред Би Би Си от Digital Revolution По-ранна версия на проекта \"Наутилус\" - без букви \"С\" е струвала 18 млн. рубли и е била за следене на потребителите в социалните мрежи. Рекламата за нея започва дори така: В Англия има поговорка да не пишеш в интернет онова, което не може да кажеш на полицай. Системата е събирала данни за потребителите, както го правят във \"Фейсбук\", MySpace и LinkedIn. В рамките на научно-проучвателната работа по проекта \"Награда\", която се провежда в периода 2013-2014 г., \"Сайтек\" предстояло да проучи \"възможностите за разработване на комплекс от скрити средства за хибридни сесии\". Кой е поръчител на проекта не е известно, но се предполага, че е от правителството.По правило, за такива проекти поръчват службите и армията. В \"Сайтек\" са проверявали и уязвимостта на серията протоколи BitTorrent и Ru Tracker, с повече он 1 млн. потребители. От „Сайтек“ се интересуват и от протоколите Jabber, OpenFT и ED2K. Протоколът Jabber се използва за месинджъри. Проект под името \"Наставник\" е по поръчка на войскова част № 71330. Целта е мониторинг на електронната поща по избора на поръчката. В съответствие с документацията, получена от хакерите, програмата \"Наставник\" може да се настрои така, че тя да провери каквито и да било референции в зададените времена или да се прибегне до \"интелигентна група от хора\" по зададен начин. Проектът \"Надежда\" е създаден с помощта на програма, която е наложила и визуализира информация за такъв, какъвто е случаят с глобалната сеть. Заказчиком работи, провевшей се в 2013-2014 годи, стана все та же войскова част № 71330. Русия тества и изключване от останалия интернет. През 2015 г. \"Сайтек\" се заема да разработи програма, която да търси и събира \"информационни материали в Интернет\". Проектът е с название \"Москит\". Хакерите Digital Revolution потвърждават, че предадената информация е така, както са я получили от 0v1ru $.", "date": "2019.07.21", "title": "Мега хакерска атака срещу руските спецслужби"}
{"url": "https://www.monitor.bg:443/bg/a/view/pityr-kuruvita-kani-na-meksikanska-fiesta-171028", "text": "Известният шеф готвач Питър Курувита поема на ново кулинарно пътешествие. Този път - през изпълнения с живот и вкус свят на мексиканската кухня. Неговата задача е да достигне до сърцето ѝ и да почерпи вдъхновение от местните хора, за да опита да приготви някои от най-известните традиционни ястия. Ако не беше Мексико, днес нямаше да имаме важни продукти като домати, чили, авокадо, ванилия, тиква, шоколад и един от най-важните – царевицата. Курувита ще ни покаже, че мексиканското говеждо тако е свежо и наситено с вкус, докато пилешките тамали са идеалното мезе за парти вечери. Пътувайки из по-малко известните кулинарни региони на страната, Питър ще приготви червен мексикански луциан със сос салса верде, ванилови скариди, както и кокосов сладолед с чили и карамелизиран ананас. Премиерата на „Мексиканска фиеста с Питър Курувита“ ще се състои на 8 август от 13 ч. по 24Kitchen.", "date": "2019.07.21", "title": "Питър Курувита кани на Мексиканска фиеста "}
{"url": "https://www.monitor.bg:443/bg/a/view/zapochva-obnovjavaneto-na-naj-malkata-peshehodna-ulica-v-sofija-171078", "text": "Ремонтът на най-малката пешеходна улица „Малко Търново“ в София започва в понеделник. Очаква се обновяването й да приключи до 15 септември, съобщиха от Столичната община. Проектът предвижда улицата да бъде с гранитни стълби, тактилни ленти в помощ на незрящите и изцяло подменена подземната инфраструктура. Съществуващите парапети ще бъдат обновени, ще бъде изградено осветление като лампите ще са закачени на стоманени въжета, а в стълбите също ще има вградено осветление. Фасадите на всички сгради по протежението на улицата ще бъдат почистени от графити и ще бъдат премахнати всички неузаконени козирки. „На 60-те метра на ул. „Малко Търново“ е събрана много история, която показва развитието на града от неговото създаване до наши дни. Там могат да се открият следи от античността, прочутият бар „Луна“, в който представители на царската фамилия са се отбивали на питие, а зад черна врата в една от стените още се намират килии на бившата Държавна сигурност“, посочват от „Московска“ 33.", "date": "2019.07.21", "title": "Започва обновяването на най-малката пешеходна улица в София "}
{"url": "https://www.monitor.bg:443/bg/a/view/zavyrshiha-testovete-na-novija-terminal-na-letishteto-v-abu-dabi-171086", "text": "Завършиха тестовете на новият терминал на летището в Абу Даби, който има капицет от 30 млн. пътници годишно, съобщи днес Khaleej Times. В изпитанията са взели участие два самолета Airbus A330 на авиокомпанията Etihad и 800 доброволци, които са имитирали качване и слизане от машините, получаване на багажа и преминаване през паспортния контрол. Огромните самолети са преминали пълен цикъл на подготовка за полет, включително и зареждане с гориво и осигуряване на всички друго необходимо за рейса. В момента летището в АбуДаби разполага с 3 пътнически терминала. С новия броят на обслужваните пътници ще се увеличи над 2 пъти. Строителството на Midfield Terminal започна през 2011 г. и първоначалните планове са били пускането да стане през 2017-та.", "date": "2019.07.21", "title": "Завършиха тестовете на новия терминал на летището в Абу Даби"}
{"url": "https://www.monitor.bg:443/bg/a/view/nov-pojar-bushuva-kraj-atina-171085", "text": "Пожар бушува на 50 километра от Атина. Пламъците са се разразили около обяд край град Мегара в западната част на област Атика. Към момента 51 пожарникари, 19 противопожарни автомобила, членове на специализираната пожарна служба и два хеликоптера се борят със стихията. По данни на гръцките медии огънят е в близост до населено място и няколко къщи в околността са в непосредствена опасност. Генералният секретар за гражданска защита Никос Хардаляс спешно е заминал за района на бедствието.", "date": "2019.07.21", "title": "Нов пожар бушува край Атина"}
{"url": "https://www.monitor.bg:443/bg/a/view/rekorden-trafik-na-kapitan-andreevo-32-000-prekosiha-brazdata-za-denonoshtie-171065", "text": "Рекорден трафик бе отчетен на ГКПП „Капитан Андреево”. Само за едно денонощие оттам са преминали 10 000 автомобила с над 32 000 пътници в тях, стана ясно в неделя. Пресичането на границата с Турция отнема около 2 часа. Въпреки че работят всички гишета и на всяка минута влизат по няколко автомобила, се образуваха 9 колони от по около 200 метра. Общо 35 гранични служители бяха впрегнати да обслужват пътуващите, като в готовност при необходимост са да се присъединят още. За двата дни дни в края на миналата седмица през „Капитан Андреево” са преминали близо 18 000 автомобила със 70 000 пътници.", "date": "2019.07.21", "title": "Рекорден трафик на „Капитан Андреево“, 32 000 прекосиха браздата за денонощие"}
{"url": "https://www.monitor.bg:443/bg/a/view/germanija-predupredi-iran-171053", "text": "Германският външен министър Хайко Маас предупреди Иран, че задържането на търговски кораби в Персийския залив може да доведе до ескалация на напрежението и война, предаде Асошиейтед прес. Маас каза това в интервю, публикувано в днешния брой на германския вестник \"Билд\". Според външния министър задържането от Иран в петък на петролен танкер под британски флаг е направило ситуацията много по-сериозна и опасна, отколкото е била допреди това. \"Не може да има победители, а само губещи в евентуална неконтролирана военна ескалация\", каза Маас и призова Иран да изпълняват задълженията си и да не продължават с действията, които водят до засилване на напрежението. Хайко Маас изтъкна, че усилията на европейските държави имат за цел дипломатическите канали, през които преминава гласът на разума, да останат отворени. \"Става дума за предотвратяването на война\", заяви Маас. Същевременно Великобритания заяви в Съвета за сигурност на ООН, че иранските сили са предприели действия по задържането на плаващия под британски флаг танкер, когато се е намирал в омански териториални води, предаде Ройтерс. \"Корабът е изпълнявал законното си право на транзитно преминаване през международен проток, съгласно международното право\", каза постоянното представителство на Обединеното кралство в писмо до Съвета за сигурност. \"Международното право изисква правото на транзитно преминаване да не бъде нарушавано и следователно иранските действия представляват незаконна намеса\", добави британската мисия.  Писмото е изпратено и до генералния секретар на ООН Антониу Гутериш.", "date": "2019.07.21", "title": "Германия предупреди Иран"}
{"url": "https://www.monitor.bg:443/bg/a/view/rojters-ruski-magnat-se-mesi-koj-da-smeni-mej-171049", "text": "От близо десетилетие Александър Темерко, изградил кариера по върховете на руската оръжейна индустрия и имал връзки на най-високо равнище в Кремъл, е влиятелна фигура в британската политика, съобщи Ройтерс. Той е един от най-щедрите дарители на Консервативната партия. Смята за свой приятел Борис Джонсън, фаворита за следващ министър-председател на Великобритания. Темерко, роден в някогашна съветска Украйна, се заявява публично като предприемач, който е против напускането на Европейския съюз, защото е лошо за енергийния бизнес на Обединеното кралство, и като дисидент критик на руския президент Владимир Путин.  Но в над пет разговора с репортер на Ройтерс, проведени през последните три години като част от проучване за книга, той показа една различна страна на своята кариера и възгледи. Агенцията посочва, че Темерко се е показал като поддръжник на усилията на Джонсън за извеждане на Великобритания от ЕС, наричайки референдума от 2016 г. \"революция срещу бюрокрацията\". Изказал се е ласкаво за високопоставени служители на руските служби за сигурност и с гордост си спомнял за работата си в миналото с руското министерство на отбраната. Ройтерс публикува разследването си за Темерко в момент, когато Консервативната партия избира своя нов лидер, а някои британски депутати са все по-разтревожени от евентуално руско влияние върху британската политика. Темерко е дарил над 1 милион лири стерлинги на консерваторите, откакто е получил британско гражданство през 2011 г., показват данни от отчетите за даренията, които партиите са декларирали пред изборните власти. Това е значителна сума за британските стандарти, отбеляза Ройтерс. Джонсън не е сред политиците, получили официално дарения от Темерко, но индустриалецът е финансирал някои от ключовите съюзници на британския политик в парламента.  По думите на авторката на статията Катрин Белтън, Темерко е говорил сърдечно за \"приятеля\" си Джонсън и е разказал как двамата се наричат един-друг \"Саша\", умалително от Александър, което в действителност е малкото име на британския политик (Alexander Boris de Pfeffel Johnson). Разказвал как в началото на мандата на Джонсън като външен министър от 2016 до 2018 г. често са \"кроели заговори\" вечер, докато пият вино на балкона на кабинета на Джонсън в Уестминстър.  В разговор през февруари тази година Темерко е казал, че се е включил в неуспешен опит на твърдолинейни консерватори депутати да отстранят от лидерския пост Тереза Мей, извършен през декември 2018 година. Той не уточни каква е била ролята му, но високопоставен член на Консервативната партия потвърди, че Темерко е бил \"твърдо зад опита за отстраняване\" на Мей.  В същия разговор индустриалецът се изказал положително за един от най-близките и влиятелни съюзници на Путин - ръководителя на руския Съвет за национална сигурност Николай Патрушев - който бил \"свестен семеен мъж\". Един от бившите му бизнес партньори в Русия, Леонид Невзлин, каза, че Темерко е имал дългогодишни отношения с руските служби за сигурност, но не пожела да каже дали смята, че тези връзки продължават. Невзлин и Темерко са били акционери в нефтената компания \"Юкос\", преди правителството на Путин да установи контрол върху нея.", "date": "2019.07.21", "title": "Ройтерс: Руски магнат се меси кой да смени Мей"}
{"url": "https://www.monitor.bg:443/bg/a/view/otvoriha-plaj-vyv-fukushima-8-godini-sled-bedstvieto-171050", "text": "Плажът Китаидзуми, който се намира в близост до авариралата вследствие на цунами японска ядрена електроцентрала \"Фукушима 1\", отново бе отворен за посетители. Деца и сърфисти влязоха в събота във водата за първи път след аварията през 2011 гдоина, съобщи ДПА. Плажът, който е на около 25 км северно от ядрената електроцентрала и бе много популярен сред сърфистите преди бедствието, като там се провеждаха национални и дори световни шампионати. се изпълни със хора, след като кметството на Минасома вдигна забраната. \"Израснах, гледайки тук морето“, сподели Саяка Мори пред агенция Киодо. Неговата къща била отнесена от гигантската вълна, надигнала се след земетресението с магнитуд 9 по скалата на Рихтер и отнела живота на около 18 000 души. „Изпитвам носталгия да се върна тук за първи път от девет години\", призна той.", "date": "2019.07.21", "title": "Отвориха плаж във Фукушима 8 години след бедствието"}
{"url": "https://www.monitor.bg:443/bg/a/view/rysel-krou-oglavjava-foks-nuz-171022", "text": "Ръсел Кроу слага костюма на Роджър Ейлс и оглавява империята на Фокс Нюз в сериала „Решаващият глас“. Сценарият се основава на обширни репортажи на Габриел Шърман в неговата бестселър книга “Най-силният глас в залата”, включваща интервюта с повече от 600 души.  Стези думи Ейлс поставя тона на поредицана. „Решаващият глас“ се фокусира основно върху предишното десетилетие, в което Ейлс се превръща в лидер на партията в сянка, като засяга и важни събития от живота му - срещите и отношенията му със световни лидери, които стават причина за политическата му кариера, обвиненията за сексуални посегателства и споровете, довели до края на тържествуването на Фокс Нюз. Забележителният актьорски каст включва още Наоми Уотс, която се разхожда в токчетата на водещата на Фокс Нюз Гретхен Карлсън, Сиена Милър като съпругата на Ейлс, Сет Макфарлейн като бившия управител на компанията Брайън Люис и Саймън Макбърни в ролята на Рупърт Мърдок. Сериалът вече стартира в стрийминг патформата на HBO GO на 1 юли.", "date": "2019.07.21", "title": "Ръсел Кроу оглавява Фокс Нюз"}
{"url": "https://www.monitor.bg:443/bg/a/view/totnym-izlyga-uve-s-gol-ot-centyra-171054", "text": "“Тотнъм” победи “Ювентус” с 3:2 в приятелска среща, играна в Сингапур като част от турнира International Champions Cup. Лондончани водеха с 1:0 на почивката след попадение на Ерик Ламела. През второто полувреме обаче италианците обърнаха за четири минути с голове на Гонсало Игуаин и Кристиано Роналдо. След гола си португалецът бе сменен, а по същото време в игра се появи новото попълнение Матайс Де Лихт, който записа първи минути за „Старата госпожа“ след трансфера от „Аякс“ за 75 милиона евро. Лукас Моура изравни след асистенция на Танги Ндомбеле в 65-ата минута. Срещата отиваше към равенство, но в последните секунди Хари Кейн с удар почти от центъра изненада Шчесни и донесе победата на “Тотнъм”.", "date": "2019.07.21", "title": "“Toтнъм“ излъга „Юве“ с гол от центъра"}
{"url": "https://www.monitor.bg:443/bg/a/view/zelenski-iskam-novi-lica-171055", "text": "Украинският президент Владимир Зеленски заяви, че иска нови лица в предстоящата парламентарна коалиция. \"Искам да има само нови лица. Не си представяме коалиция с никого от старата власт\", заяви президентът, след като гласува на извънредните парламентарни избори, добавяйки, че се надява на \"честен и справедлив резултат от изборите\". Според последните социологически проучвания, публикувани през седмицата, партията на Зеленски \"Слуга на народа\" може да получи между 44 и 52%. На второ място с 11-13% е благосклонната към Русия формация \"Опозиционна платформа\", а на трето - партията \"Европейска солидарност\" на предшественика на Зеленски Петро Порошенко с 8%, следвана на четвърто място от партията \"Отечество\" на бившата премиерка Юлия Тимошенко с 4-7%. Новопоявилата се през май партия \"Глас\" на рокзвездата Святослав Вакарчук е смятана за възможен коалиционен партньор на Зеленски, в случай че той не спечели абсолютно мнозинство. Социолозите й отреждат между 4 и 7 процента. И Зеленски, и Вакарчук казват, че ще се придържат към програмата за подпомагане на Украйна, договорена с Международния валутен фонд, което е успокоителен сигнал към инвеститорите, отбелязва Ройтерс. Прогнозите на социолозите се отнасят само за 225 места в парламента, избирани на пропорционален принцип. Останалите 199 депутати се избират по мажоритарната система в един тур. От общо 450 места в парламента на Украйна, 26 ще останат празни. Става дума за места в Крим, анексиран от Русия преди пет години, и в територии в Източна Украйна, които са под контрола на проруските сепаратисти, допълва АФП.  \"Резултатът е предварително известен. Единственият въпрос е дали партията \"Слуга на народа\" (на Зеленски) ще сформира мнозинството сама или в коалиция с друга формация\", обобщава за АФП социоложката Ирина Бекешкина, директор на фондацията \"Демократични инициативи\". Един от първите законопроекти, които Зеленски планира да предложи на новия парламент, ще бъде закона за отнемане на депутатски имунитет. \"Длъжни сме най-накрая да премахнем неприкосновеността\", подчерта той. Зеленски заяви още, че в момента се провеждат консултации за кандидатурата на новия премиер. \"Ще ви кажа честно, това може да не се хареса на някои. Смятам, че този човек трябва да бъде професионален икономист. Искам да бъде независим човек\", добави украинският лидер.  Необходимо е да се промени системата на властта в Украйна, заяви Дмитро Разумков, оглавяващ президентската партия \"Слуга на народа\", преди да гласува на изборите. \"Виждайки такъв правов нихилизъм и липса на отговорност сред членове на кабинета и почти пълната липса на дейност в парламента, стигаш до разбирането, че е нужна глобална промяна на системата. Надявам се, че ще успеем\", подчерта той. Към следобед активността на предсрочните парламентарни избори в Украйна достигаше 34 на сто по данни на ЦИК.", "date": "2019.07.21", "title": "Зеленски: Искам нови лица "}
{"url": "https://www.monitor.bg:443/bg/a/view/rekoltata-ot-pshenica-stiga-6-mln-t-171064", "text": "Реколтата от пшеница през тази година може да се окаже най-добрата от началото на това десетилетие като достигне около 6 милиона тона. Това става ясно от оперативни данни на земеделското министерство. Независимо от продължителната суша по време на есенната кампания миналата година и оскъдната снежна покривка през зимата отчетеният засега среден добив е 527 кг/декар пшеница или с 5,4% повече в сравнение със средата на юли 2018 г.   Площите с хлебно зърно тази година са с близо 1% по-малко от миналогодишните – 11,316 млн. декара, но прибраната вече продукция е с 23% повече – 3,339 млн. тона. Данните са събрани към 11 юли, като до тази дата са реколтирани малко повече от половината площи. При благоприятни за жътвата метеорологични условия и запазване на средния добив до края на кампанията може да се очаква тазгодишната реколта да достигне рекордните 6 млн. тона. За сравнение през миналата година у нас бяха добити 5,4 млн. тона пшеница, а през най-успешната 2017 г. - 5,761 млн. тона.   Годината е добра и за ечемика. При 1,136 млн. декара площи за реколтиране (минус 1,4% на годишна база) и ожънати до миналата седмица 92%, са добити 504 хил. тона или с близо 12% повече, отколкото по същото време на 2018 г. България е най-големият доставчик на пшеница във Великобритания. Това пише www.brecorder.com. В 11-месечният период от юли м.г. до май т.г. страната ни е изпратила до Острова 279 526 тона жито, отвявайки страни като Канада (276 199 т) и Франция (254 616 т). Само през май тази година страната ни е доставила във Великобритания 30 895 тона пшеница. Вносът на жито във Великобритания възлиза на 107 956 тона през май, което е ръст спрямо 69 403 тона внесени предходния месец. Общият размер на вноса на Острова за сезон 2018/2019 г, който започна на 1 юли м.г., възлиза на 1,69 милиона тона. Това също е ръст спрямо предходния период, когато са били внесени 1,50 милиона тона. По отношение на царевицата, доставчик номер едно на Острова е Украйна, която е изпратила през май 130 040 тона. На второ място е Канада с 65 411 тона.  ", "date": "2019.07.21", "title": "Реколтата от пшеница стига 6 млн. тона"}
{"url": "https://www.monitor.bg:443/bg/a/view/svetovnata-shampionka-zgurova-s-shans-za-vtori-medal-171062", "text": "Светла Згурова, която в събота спечелила световната титла по модерен петобой за девойки, ще има шанс да вземе и второ отличие от първенството, което се провежда в София. Тя триумфира във възрастова група до 17 г., а от утре повежда битка в квалификациите за място сред 36-те финалистки при по-големите - до 19 г. Освен Светла в пресявките ще участват и Евгения Стоянова, Михаела Занова и Виктория Стойкова. Згурова влезе в историята на модерния ни петобой, като първата световна шампионка. За нея обаче това е втора титла от голямо първенство, след като само преди месец триумфира и на европейското в Литва. Любомир Германов и Радослав Стойчев не успяха да стигнат до почетната стълбичка във финала при юношите до 17 г. Любо завърши 24-и, а Радо зае последното, 36-о, място във вчерашния финал. Заедно с Ангел Франков нашите се наредиха на 11-о място в отборното.", "date": "2019.07.21", "title": "Световната шампионка Згурова с шанс за втори медал"}
{"url": "https://www.monitor.bg:443/bg/a/view/borislav-jordanov-premina-s-rekord-traseto-rila-rodopi-171043", "text": "Планинският колоездач Борислав Йорданов, който преди по-малко от две години постави не един, а два лични рекорда със скоростно преминаване на маршрута \"Ком – Емине\" от петък е с нов рекорд. Този път трасето е \"Рила – Родопи\" – 440 км с 12 000 м положителна денивелация, което той преодоля успешно за рекордните 2 дни, 4 часа и 39 минути и само с общо 2 часа и 45 минути сън. \"Велоносен поход Рила - Родопи\" стартира на 17 юли (сряда), сутринта от Боровец и приключи на 19 юли (петък) по обяд на крепостта Мезек, близо до границата с Гърция. В тези два дни рекордьорът - велоносец бе с поддържащ екип на колоездачен клуб \"Велораптор\", чийто член е и самият той. Екип от общо 10 човека се грижиха за него през цялото време, а част от тях (пейсърите) изминаха трасето заедно с него, но на смени. През всичките километри и препятствия по пътя Борислав нямаше нито едно падане и определи маршрута \"Рила - Родопи\" като едновременно тежък, но и забавен за преодоляване. Походът има за цел да полуляризира маршрута \"Рила - Родопи\", който представлява българската част от международния туристически маршрут Е8. Трасето не е толкова популярно сред колоездачи и туристи, и на места се оказа силно неподдържано – с много срутвания, паднали дървета, храсти и участъци, в които липсва каквато и да е маркировка. \"Велоносен поход 3\" цели също да обърне внимание на общините, през които премина трасето, за по-голяма грижа в поддръжката му.", "date": "2019.07.21", "title": "Борислав Йорданов премина с рекорд трасето \"Рила - Родопи\""}
{"url": "https://www.monitor.bg:443/bg/a/view/antyni-ivanov-zagrja-s-40-o-mjasto-na-svetovnoto-po-pluvane-171040", "text": "Антъни Иванов и Любомир Епитропов откриха българското участие в плувния басейн на световното първенство в Южна Корея, подгрявайки за важните си дисциплини. 20-годишните търновци, състезатели на „Вихрен“ (Сандански), завършиха на 40-о място в своите дисциплини. Антъни даде време от 24,28 сек. на 50 м бътерфлай, а дебютантът Епитропов плува с 1 стотна под заявеното си време на 100 м бруст – 1:02,04 мин. За най-добрия ни плувец в момента Антъни Иванов важната дисциплина е 200 в бътерфлай, в която той бе осми в Будапеща преди 2 г. Пресявките в нея са във вторник. Най-бързи в сериите на 50 м бътерфлай с еднакви времена бяха американецът Каелъб Дресъл и украинецът Андрий Говоров – 22,84 сек. Полуфиналът с 23,63 сек. затвори полякът Конрад Черняк. За Епитропов най-важната дисциплина - 200 м бруст, е в четвъртък. Приоритетна цел за него тук ще е да подобри националния рекорд на Михаил Александров от 2:11,94 мин., който е в зоната на покриването на олимпийски норматив „А“ за Токио 2020. Полуфиналите на 100 м бруст с 59,75 сек. затвори литовецът Андриус Сидлаускас. Най-бърз в подборните сериите бе олимпийският и световен шампион и рекордьор Адам Пийти (Вбр) с 57,59 сек.", "date": "2019.07.21", "title": "Антъни Иванов загря с 40-о място на световното по плуване"}
{"url": "https://www.monitor.bg:443/bg/a/view/lupko-kojto-se-misli-za-zvezda-njama-da-igrae-171056", "text": "В ЦСКА взеха спешни мерки след домакинската загуба с 1:3 от „Черно море“, която затвърди кризата в тима. На „Армията“ направиха треньорска рокада, като властта еднолично взе сръбското светило Люпко Петрович. Досега той се водеше само консултант на Добромир Митов, който бе старши треньор. Митов остава на работа в клуба, но вече като асистент на Петрович. С назначението си Люпко става едва вторият човек, който в кариерата си е водил и двата столични гранда „Левски“ и ЦСКА. Първият и единствен доскоро бе Георги Василев. Дебютът на новия треньор ще е в четвъртък на стадион „Българска армия“ срещу хърватския „Осиек“ в първи мач от втори кръг на Лига Европа. От ЦСКА заявиха, че сръбският спец получава цялата власт като старши треньор, ще ръководи тренировките, ще води тима от скамейката, както и ще отговаря за всичко свързано с отбора. Самият Петрович заяви веднага след назначението си, че няма да търпи капризи и който от играчите се чувства звезда и поставя своите интереси над клубните, няма да играе. \"Проведохме сериозен разговор с играчите, заяви новият треньор на ЦСКА. - Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена. Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата. Затова обаче ще трябва дисциплина във всички аспекти и най-вече - голямо сърце за предстоящите трудни битки\", допълни още Петрович. В същото време стана ясно, че ЦСКА може да се падне срещу доста сериозни съперници на жребия за трети кръг в Лига Европа, ако успее преди това да се справи с „Осиек“. Най-плашеща изглежда опцията с испанския “Еспаньол”, който едва ли ще има проблеми с отстраняването на исландския “Стярнан” във втория кръг. Като други тежки съперници се очертават чешкият “Спарта” (Прага) и гръцкият гранд АЕК, където отскоро играе бившият \"армеец\" Давид Симао. Евентуален съперник на столичани може да бъде и “Арсенал” (Тула), ако тимът на национала Георги Костадинов се справи с азерите от “Нефтчи” (Баку). Любопитното е, че ЦСКА може пак да играе в Черна гора, ако се падне с „Будучност“, който обаче преди това трябва да елиминира „Заря“ (Луганск).", "date": "2019.07.21", "title": "Люпко: Който се мисли за звезда, няма да играе"}
{"url": "https://www.monitor.bg:443/bg/a/view/dirjat-otrovitel-na-kucheta-mesec-po-kysno-171036", "text": "С близо месецът закъснение прокуратурата в Стара Загора образува досъдебно производство по казус, свързан с неизвестно лице, което разхвърляло отрова в близост до детска площадка на територията на парк „Митрополит Методи Кусев“. За инцидент с умрял след като хапнал от отровни бисквити домашен любимец имало подаден сигнал от собственика на породистия пес още на 28 юни, за случая алармирали както потърсеният за помощ ветеринарен лекар така и членове на група в социалните мрежи. Магистратите съобщават, че полицаи са извършили проверка на посоченото място където в близост до детска площадка, намерили разпръснати бисквити, за които има съмнение, че са били залети с отровно вещество, като кучето ги е консумирало.  По досъдебното производство е назначена химическа експертиза, която да установи веществото, предизвикало смъртта на животното, ветеринарно-медицинска експертиза и др.  Досъдебно производство е за проявена жестокост към гръбначно животно – куче, като е причинена противозаконно смъртта му, по начин и със средства, опасни за живота на хора и животни /чрез отрова/ и по особено мъчителен начин за животното - престъпление по чл. на 28 юни,ал2,т.2 вр.ал.1 от НК Разследването по досъдебното производство се провежда под надзора на Районна прокуратура – Стара Загора. Към момента се проверяват всички версии и се извършват неотложните процесуално-следствени действия : разпити на свидетели, назначаване на експертизи и събиране на писмени доказателства.  ", "date": "2019.07.21", "title": "Дирят отровител на кучета месец по-късно"}
{"url": "https://www.monitor.bg:443/bg/a/view/psj-njamame-oferta-za-nejmar-171042", "text": "Спортният директор на “Пари Сен Жермен” Леонардо официално заяви, че клубът не е получавал оферти за “Неймар”. “Барселона” иска да върне бразилеца на „Камп Ноу“, но кък момента явно конкретни намерения липсват. \"Честно казано, нямам новини. Неймар не си тръгва. Няма конкретни предложения за него, той е свързан с ПСЖ с договор. Неймар е играч на ПСЖ. Мисля, че селекцията е почти завършена. Искахме да подпишем с централен защитник и халф. Абду Диало дойде на позицията на защитник, сега търсим халф”, заяви Леонардо. Треньорът на ПСЖ Томаш Тухел пък отхвърли информациите за преговори по привличането на Усман Дембеле от “Барселона”. \"Ние нямахме контакт с Дембеле, противно на това, което пишеше пресата\", категоричен бе Тухел пред Canal +.", "date": "2019.07.21", "title": "ПСЖ: Нямаме оферта за Неймар"}
{"url": "https://www.monitor.bg:443/bg/a/view/borisov-krysti-vnuchetata-si-snimki-171038", "text": "Внуците на премиера Бойко Борисов вече са християнчета. Това стана ясно от публикация на самия Борисов във Фейсбук, където той сподели и снимки от кръщенето на децата. „Бойко и Иван вече са християнчета“, написа гордият дядо. Кръщенето на внуците му се е състояло в тесен семеен кръг, като сред гостите в храма \"Света Петка\" в Банкя е била и неговата сестра Красимира Иванова.  Първородният внук на министър-председателя, който носи и неговото име, се роди на 31 януари 2016 година. Миналата година пък Борисов стана за втори път дядо, когато на 13 юли дъщеря му Венета роди Иван.", "date": "2019.07.21", "title": "Борисов кръсти внучетата си (СНИМКИ)"}
{"url": "https://www.monitor.bg:443/bg/a/view/veliko-tyrnovo-sybra-chetiri-kontinenta-171045", "text": "Над 350 изпълнители – певци, танцьори и музиканти от осем държаи: Аржентина, Колумбия, Египет, Грузия, Панама, Китай, Башкирия и България участват в 22-рото издание на Международния фолклорен фестивал във Велико Търново. В продължение на една седмица старопрестолният град ще се превърне в световна фестивална столица. Форумът започна традиционно, с дефиле на гостуващите групи. Вечерните концерти са в Летния театър от 20, 00 часа, а входът е свободен. Организатори са Фондация „Международни фолклорни фестивали”, Община Велико Търново и Националната секция на CIOFF /Международен съвет на организаторите на фестивали за фолклор и традиционни изкуства/ в България. Съпътстващи събития са конкурс за красота и артистичност „Мис Фестивал“, традиционните вечери на нациите и др.  ", "date": "2019.07.21", "title": "Велико Търново събра четири континента"}
{"url": "https://www.monitor.bg:443/bg/a/view/kralev-plashi-futbolnite-sydii-sys-srs-ta-171044", "text": "Специални разузнавателни средства (СРС) ще бъдат използвани, за да се изкорени корупцията сред футболните съдии. Това разкри спортният министър Красен Кралев пред TV+, като за пореден път бе категоричен, че няма да се правят компромиси в тази насока. „Мисля, че ще има и СРС-та, ще има наблюдение върху футболните съдии, заяви Кралев. - Достатъчно ясно беше отправено предупреждението и от страна на премиера Борисов, и от страна на министър Младен Маринов. Всичко е ясно - който разбрал, разбрал. Оттам нататък да не се сърдят, ако се докаже някаква намеса и влияние. Това е последно предупреждение, за да се изчисти съдийството от всякакви съмнения. В целия свят правят грешки, във всеки мач има грешки, но поне да не са тенденциозни и в полза само на един или два отбора. По време на цяло първенство може да проследиш в чия полза са бърка най-често”, категоричен бе спортният министър. Той разкри също, че в момента в БФС се изготвя стратегия с чуждестранни експерти за въвеждане на нови методи при физическата подготовка на младите футболисти. „Трябва да изберем една от големите четири школи – Германия, Испания, Италия, Англия. Личното ми мнение е, че трябва да се насочим между Испания и Германия, защото Англия и Италия са далеч от нашия стил”, допълни спортният министър.", "date": "2019.07.21", "title": "Кралев плаши футболните съдии със СРС-та"}
{"url": "https://www.monitor.bg:443/bg/a/view/otbor-ot-visshata-liga-debne-levski-na-evrojrebija-171046", "text": "УЕФА определи всички урни за жребия от третия квалификационен кръг на Лига Европа, който ще бъде в понеделник от 15 часа. Много интересни отбори могат да се паднат на “Левски”, ако \"сините\" отстраният във втория кръг АЕК (Ларнака). Столичани попаднаха в група 3, където са непоставени. Най-опасен съперник за футболистите на Петър Хубчев изглежда седмият в английската Висша лига “Улвърхемптън“. \"Вълците\" трябва да се справят преди това с “Крусейдърс” във втория предварителен кръг, но едва ли ще имат проблеми. „Мидтиланд” с Божидар Краев, който вече трети сезон е в Дания, също е сред вариантите. Датчаните са носител на Купата и се включват направо в следващата фаза. Най-добър вариант изглежда един измежду “Легия” (Варшава) и финландците “КуПс Куопио”, които играят във втория кръг. Победителите измежду двойките” Гент”- “Виторул” и “АЗ Алкмар” - “Хенек” са останалите евентуални съперници. За да стигнат обаче до мач с един от изброените отбори, играчите на Хубчев трябва да елиминират АЕК. Първата среща е в четвъртък в Кипър, а на 1 август е реваншът в София, който отново ще е без публика.", "date": "2019.07.21", "title": "Отбор от Висшата лига дебне „Левски“ на еврожребия"}
{"url": "https://www.monitor.bg:443/bg/a/view/natasha-bedinfijld-puska-nov-album-171041", "text": "Феновете на британската певица Наташа Бединфийлд имат повод за радост. Тя издава нов албум за първи път от девет години. Четвъртият студиен албум на Бедингфийлд носи името Roller Skate и ще излезе на музикалния пазар 30 август. Певицата намигна, че Тази седмица Наташа пусна пилотния сингъл от тава, който е със същото име. След две седмици ще излезе вторият - Kick It. Припомняме, че предишният албум на изпълнителката Strip Me излезе през 2010 г.", "date": "2019.07.21", "title": "Наташа Бединфийлд пуска нов албум"}
{"url": "https://www.monitor.bg:443/bg/a/view/kejt-i-uiljam-na-svatba-na-bivshe-gadje-na-hari-171026", "text": "Вторият по ред в наследяването на британския трон принц Уилям и съпругата му – херцогиня Кейт са поканени на сватбата на бивше гадже на принц Хари, съобщиха британските медии. 32-годишната певица Ели Голдинг през 2011 година бе поканена да пее на сватбата на Уилям и Кейт. Тогава двойката затопли отношенията си с изпълнителката, а с времето между нея и Кейт пламна истинско приятелство. Именно на сватбата певицата се запозна с принц Хари, който тогава освен кум на брат си, бе и ерген. Между двамата пламна любов, а отношенията им продължиха две години. Медиите бълваха техни общи снимки, на които двамата демонстрират близост. Според публикация в „Индипендънт“, на частни партита, двамата демонстрирали интимността си. Двамата дори са забелязани да си разменят целувки под одеало, малко преди принцът да се оттегли. Когато се запознават Хари и Ели са необвързани. Британската певица тъкмо се е разделила с приятеля си Дъги Пойнтър, а Хари се раздели с манекенката, преквалифицирала се в актриса Кресида Бонас. През 2014 г. обаче Хари срещна настоящата си любима, съпруга и майка на детето му – актрисата Меган Маркъл. Сега принц Хари и херцогинята на Съсекс не са поканени на сватбата. Ели Голдинг ще се омъжва за новия си избранник Каспар Джоплин през август.", "date": "2019.07.21", "title": "Кейт и Уилям на сватба на бивше гадже на Хари "}
{"url": "https://www.monitor.bg:443/bg/a/view/v-gyrcija-do-30-evro-taksa-za-teglene-ot-bankomat-s-karta-izvyn-evrozonata-171037", "text": "От понеделник тегленето на пари от банкомати в Гърция поскъпва особено за ползвателите на карти, издадени от трезори извън еврозоната, съобщават местните медии. За такива пластики таксата ще достига до 30 евро плюс. В тези случаи най-високите са ставките на банка „Пириеос“. Според сайта nooz.gr този гръцки трезор ще начислява разходи между 4 и 30 евро плюс 2% върху сумата за теглене. Alpha Bank е обявила такса 1% от сумата на подобна транзакция, но не по-малко от 4,40 евро. Eurobank (известна у нас като „Пощенска“) от понеделник ще начислява такса от 1% от сумата за теглене. Минималната сума ще е 3 евро, а най-високата - 5 евро на транзакция. Банковите мениджъри в Гърция твърдят, че високите разходи за управление на банкоматите принуждават банките да начисляват комисионна на тези, които не са техни клиенти, но ползват устройствата. Според финансови експерти в южната ни съседка, това ще накара повече хора да ползват картите не само за теглене на пари от банкоматите, но и за разплащане в магазините.", "date": "2019.07.21", "title": "В Гърция до €30 евро такса за теглене от банкомат с карта извън еврозоната"}
{"url": "https://www.monitor.bg:443/bg/a/view/rusalijski-sybor-v-petrich-171033", "text": "На Илинден вчера на широка поляна край черквата \"Свети Илия\" в Петрич се проведе традиционната международна Русалийска среща-събор. Участваха десетки групи от Петричка община, както и гости от Северна Македония и Гърция. Бяха показани характерните за русалиите танци и обреди. Кулминацията на празника в събота беше възстановката на Негованска сватба, в която се включиха малки и големи и дълго и грижливо бе подготвяна от петричани. Негованската сватба и русалийските хора са пренесени в Петрич от преселници от село Негован, което сега е в Гърция. В квартал \"Виздол\" в Петрич живеят предимно потомци на негованци. Ученици от СУ „Никола Вапцаров“ бяха в основата на възстановката.Любопитството на сватбарите беше задоволено, когато кума обръсна младоженеца, като част от ритуала.", "date": "2019.07.21", "title": "Негованска сватба на русалийския събор в Петрич"}
{"url": "https://www.monitor.bg:443/bg/a/view/izpravjat-pred-temida-ubiec-na-samotnik-13-meseca-po-kysno-171035", "text": "13 месеца по-късно ще застане в понеделник пред Темида убиецът на 56-годишен самотник от павелбанското село Долно Сахране, който издъхна след жесток безпричинен побой на мегдана. Срещу задържания за зверския побой 25 годишен Недко Койчев е повдигнато обвинение по член 116 от НК, като умъртвяването е станало по хулигански подбуди и особено мъчителен начин:съдебният лекар е установил, че по главата на загиналия Гунчо Гунчев  има множество следи от ритници с тежка обувка. Побоят над обичащият чашката, но иначе кротък е незлоблив мъж е станал малко преди 18,00 часа на 9 юни м.т. в парка на селото, в него участвали двама приятели: Койчев и връстникът му Иван Сотиров, които връхлетели на Гунчев изневиделица и докато се намесят свидетели успели да го потрошат от бой. И двамата са безработни, честичко сядали  в местната кръчма и се заяждали с околните, търсейки повод  да покажат „мускули“ и да излеят агресията си. Два дни след задържането им Сотиров е бил освободен тъй като се превърнал в свидетел на прокуратурата. Законът предвижда за това престъпление затвор от 10 до 20 години, очаква се на разпоредителното заседание обвиняемият да  поиска делото да се гледа по съкратената процедура като по този начин ще  съкрати с 1/3 престоя зад решетките.", "date": "2019.07.21", "title": "След 13 месеца изправят пред Темида убиец на самотник"}
{"url": "https://www.monitor.bg:443/bg/a/view/naduvaemite-pojasi-za-more-ot-sluchajni-sergii-riskovi-171027", "text": "Надуваемите пояси за море и други подобни артикули за плажа купени от случайни сергии са рискови, напомнят от Комисията за защита на потребителите (КЗП). Основната опасност при ползването на опасни надуваеми предмети за плажа е от удавяне. „До подобна ситуация може да се стигне в резултат от заплитане или впримчване на крайниците на ползващия надуваемото изделие или дори на цялото тяло, което може да се случи както над, така или под повърхността на водата. При внезапно изпускане на въздуха, ако клапаните не са достатъчно надеждни, При други обстоятелства може да се стигне до преобръщане на средството, което също е опасно”, посочи Константин Арабаджиев, член на КЗП пред „Дарик“. Арабаджиев препоръча при закупуването на плажни принадлежности да не се рискува с непознати или съмнителни търговци. „На другия ден е възможно вече да не е на това място и да няма как да го открием, за да му потърсим сметка за всеки проблем, който евентуално може да възникне с покупката. Много по-вероятно е закупената от несигурен търговски обект стока Но, ако търговецът не може да бъде намерен, ние няма как да поискаме да върнем опасната стока и да получим парите си за нея обратно. Или пък да предявим рекламация, ако се окаже, че това, което сме си купили, има едно или друго несъответствие”, подчерта той. Проверките на търговци, които предлагат, са част от нашата контролна дейност по кампанията „Лято`2019”. Традиционно следим, както за качеството на туристическия продукт, така и за безопасността на предлаганите в търговската мрежа стоки, които потребителите приоритетно си купуват през летните месеци. Сред тях разбира се, са и надуваемите дюшеци, плаващи седалки, лодки и т.н.”, добави той.", "date": "2019.07.21", "title": "Надуваемите пояси за море от случайни сергии - рискови"}
{"url": "https://www.monitor.bg:443/bg/a/view/do-dve-sedmici-33-kysmetlii-pecheljat-vaucher-za-3000-lv-ot-lidl-171029", "text": "Кои са късметлиите с ваучер за 3000 лв. от Lidl ще стане ясно след по-малко от две седмици. Лятното предизвикателство 33х3000, което веригата обяви в началото на месеца, приключва на 31 юли, съобщиха от търговската верига. До края на месеца всички желаещи ще могат да се включат в поредната изненада за потребителите на веригата, а 33 късметлии от всички регистрирани през юли ще бъдат зарадвани с Lidl ваучери, всеки на стойност 3000 лв. Кампанията се организира за втора поредна година от Лидл България и през 2019 г. регистрира завишен интерес, като все повече потребители пробват своя късмет и се съревновават за примамливата награда. За да се включат в надпреварата, всички желаещи да се преборят за една от наградите трябва да пазаруват в магазините на веригата в страната през юли за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Ваучерите могат да бъдат използвани многократно и късметлиите могат да се радват на любимите си Lidl продукти до изчерпване на сумата. В рамките на периода на играта - 1-31 юли - всеки желаещ може да участва неограничен брой пъти, като всеки път трябва да регистрира различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и анонсирани в началото на август. Повече информация и пълните условия на играта може да откриете на www.lidl.bg/3000.", "date": "2019.07.21", "title": "До две седмици 33 късметлии печелят ваучер за 3000 лв. от Lidl"}
{"url": "https://www.monitor.bg:443/bg/a/view/jeni-nacheva-njama-da-se-promenja-osnovnijat-zdraven-paket-171030", "text": "Категорично няма да променяме основния пакет. Здравноосигурените лица няма да бъдат лишени от което и да е от правата, които имат в момента, в широкия спектър здравноосигурителни дейности, които Касата заплаща. Това заяви шефът на Надзорния съвет на Националната здравноосигурителна каса Жени Начева пред БНР във връзка с идеята за нов здравноосигурителен модел, който беше представен от ресорния министър Кирил Ананиев. Начева уточни, че едно от задължителните искания, които ще бъдат отправени към фондовете, ще бъде да имат териториален обхват и диверсификация на територията на цялата страна. „Промяната в цените на клиничните пътеки и анализ започваме още тази година, защото предстои сключването на Национален рамков договор. Тази работа минава и през оценка и анализ на дейностите на лечебните заведения, защото цената на една и съща услуга на територията на цялата страна в различни лечебни заведения понякога е твърде различна. Преостойностяването на клиничните пътеки е нещо необходимо“, обясни още  председателят на надзора на НЗОК. Тя изрази съмнение фондовете да изпаднат в противоречие с клиентите си, в лицето на пациентите, и с избора им на личен лекар: „Водещ ще бъде изборът на пациентите. Затова не считам, че фондовете ще допуснат да бъдат в противоречие с клиентите си, като не са избрали при тях да бъде съответният общопрактикуващ лекар. Личните лекари са дефицитни в цялата страна и много внимателно ще анализираме механизмите за сключване във фондовете на договори на ниво първична медицинска помощ“.  ", "date": "2019.07.21", "title": "Жени Начева: Няма да се променя основният здравен пакет"}
{"url": "https://www.monitor.bg:443/bg/a/view/policai-razbiha-nelegalna-fabrika-za-mente-kafe-s-markata-nestle-171017", "text": "Благоевграски полицаи разбиха завчера нелегална фабрика на гръцката фирма „Опсис Груп“, която от години зарежда хранителните магазини с маслини. Полицията атакува района на фирмата, базирана в промишлената зона на Благоевград, на „Покровнишко шосе“ в близост до митницата. В двора се намирал камион с ремарке, натоварен с разглобени машини и поточна линия за производство и пакетиране на кафе с марката „Нестле“, както и опаковки с нес кафе, а в склада е открита пакетираща машина заредена с логото  на „Нестле“. Открити са още миксери, мелачки и пълначки за производство на кафе. Фирмата не е имала законно право да произвежда и пакетира кафе с марката „Нестле“. На място се намирал управителят на гръцката фирма „Опсисгруп“ Аопостолос С., който е задържан като съпричастен към незаконното производство на кафе.", "date": "2019.07.21", "title": "Разбиха нелегална фабрика за кафе менте "}
{"url": "https://www.monitor.bg:443/bg/a/view/namaljavat-kandidatite-za-priemni-roditeli-171016", "text": "Две трети от българите не биха станали приемни родители, дори и да получат добро заплащане от държавата. Изводът е от национално изследване, по поръчка на Националната асоциация за приемна грижа, предаде Нова ТВ. 53% от българите подкрепят децата в риск да се отглеждат в приемни семейства. Най-висока е подкрепата сред висшистите, които не виждат по-добра алтернатива. „Това е един от акцентите в проучването. Другото по-важно е, че 17% от хората смятат, че децата се изпращат за приемна грижа заради финансова безизходица на биологичните родители”, коментира социологът Евелина Славкова.  Децата най-често се извеждат заради риск в семейството. „Рискът не е финансов, а от насилие, неглижиране или липса на капацитет. Изследването показва неразбирането на този проблем, а това идва от факта, че той никога не е дискутиран разбираемо за хората”, допълни председателят на НАПГ Мирослав Долапчиев. Всеки шести българин би станал приемен родител ако получава заплата за това. „Заплатата е издръжката за детето. Така беше зададен въпросът при проучването. 16 % от българите са съгласни да станат приемни родители при такива условия. Това отново са хората с по-високи доходи, над 39 години – ориентирани кариерно и със семейство”, каза Евелина Славкова. Около 140 са приемните семейства в област Монтана, приблизително толкова са и настанените деца при тях. В този край на страната приемната грижа е много добре развита и почти няма община без хора подали ръка на най-малките, които се нуждаят от дом и семейство. Силвия Борисова е приемен родител вече 6 години. Децата, които са под нейните грижи й казват бабо, но само тя знае, че сърцето й е обединило към тях и майчината и бабината обич. По документи е приемен родител, а по душа е тяхното семейство. „Приемната грижа за мен е едно призвание. Не може всеки да бъде приемен родител. Това, трябва да го желаеш от сърце и душа. Ние спасяваме децата, осигуряваме им едно щастливо детство”, казва  Силвия Борисова. Животът на две момченца като че ли започва наново преди 4 години, в домът на Силвия в берковското село Котеновци. Първо настанили по-малкия. Тогава бил почти на 3. „Знаех, че един ден децата ще бъдат събрани. Помислете си само изоставени от родителите си и ние в един момент да ги разделим тези деца. Не мога да ви кажа каква беше първата среща, когато децата се видяха, не се описва с думи”, добавя Силвия. Силната братска обич ги събира отново под крилото на жената. Като приемна майка на двете деца тя получава близо 900 лева заплата. „Това е непрекъсната грижа. 24 часа сме на разположение не мога да кажа, че е удовлетворяваща. Трудно е много, но гледаме да се справяме”, споделя Силвия. Двете момчета вече са дадени за осиновяване. Силвия е категорична, че никога не би затворила вратите на дома си за тях. ", "date": "2019.07.21", "title": "Намаляват кандидатите за приемни родители"}
{"url": "https://www.monitor.bg:443/bg/a/view/shejn-linch-predstavja-zvjar-na-chetiri-kolela-171021", "text": "Автомобилният спец Шейн Линч събира два екипа от механици-аматьори, които се нагърбват с много трудна задача – да сглобят истински звяр на четири колела, който да победи някои от съвременните суперколи. Времето, с което разполагат за всичко това, е само четири дни. Под зоркия поглед на главния инженер Ралф Хозиер, двата отбора имат пълен картбланш да избират части от гробище за автомобили за своите машини, а след това двете коли трябва да премерят сили на автомобилната писта. Поредицата „Суперколи от стари части“ ще се разгърне в осем епизода от по 60 минути, като пет от тях вече дебютираха по National Geographic.", "date": "2019.07.21", "title": "Шейн Линч представя звяр на четири колела"}
{"url": "https://www.monitor.bg:443/bg/a/view/kakvo-ne-e-demode-na-more-171019", "text": "Лятото е в разгара си. Докато обмисляте дали да се включите в кампанията „Родното море не е демоде“ или да запазите вила в съседна Гърция, може да се заемете с шопинг. Дилемата кои дрехи и аксесоари трябва да намерят място в малкия куфар може да затрудни всяка дама. Все пак, независимо дали ще посетим близкото плажно заведение, ще се разходим по алеята или просто ще извървим пътя от хотела до плажа, визията ни винаги трябва да е безупречна. Освен ако не сте нудисти, има едно задължително нещо за плажа и това е банският. Красив комплект, който е винаги е добра инвестиция. Благодарение на голямото разнообразие на пазара, всяка жена може да подчертае формите си и да прикрие недостатъците си. Ако не се славите с пищен бюст, има множество горни части с подплънки, на които да заложите. Къдриците по горнището също са добро решение заради оптическата измама, която правят, а и са доста ефектни. За дамите, които още не са се сбогували с натрупаните през зимата мазнинки, има добра новина – Актуални са животинските краски, електриковите цветове и флоралните мотиви. Този сезон модните критици прегърнаха и идеята за цял бански. С такъв по-добре обаче се въоръжете, след като хванете тен, защото иначе ще оставите доста бели повърхности по кожата си, които личат в ежедневното обличане. Важно е да се спомене, че противно на масовото убеждение, че целият бански създава илюзия за по-тънка талия, това не е така. При положение че не харесвате фигурата си, по-добре не купувайте такъв. Без значение дали ще заложите на половинки или цял бански, тенденцията е долната част да е тип „бразилка“. По плажната ивица сме свободни да ходим боси, но В момента тенденцията е те да са на платформа, което също създава илюзията, че сме по-стройни. Може да заложите още на чехли с големи цветя или камъчета, които в ежедневието не бихте си позволили да обуете. Плажните капанчета радват окото като оазис в пустиня. Винаги може да ги посетите само по бански, но е въпрос на естетика да се прикриете малко. Тук на помощ идва плажното парео. Дали ще се върже като рокля, пола или просто ще се наметне, то си остава най-удобното решение за лятната почивка. Колкото по-къса и по-широка, толкова по-добре. Това е идеалният вариант за горещите дни, тъй като материята е лека и полупрозрачна. Актуалните модели наподобяват пончо – имат отвор за главата и ръцете, без допълнителни ластици, джобове и прочие. Стане ли въпрос за плажна визия, не пренебрегвайте аксесоарите. Слънчевите очила са от особено значение. Да, те са стилни и модни, но главното им предназначение е наистина да пазят зрението ви. А помагат и в борбата с образуването на бръчки. Разбира се, красотата им не е за подценяване. Що се отнася за модела – тази година заложете на ретрото, както и при банските. Ако забравите слънчевите си очила, винаги може да заложите на шапка с голяма периферия. А ако съчетаете двата аксесоара, приликата с някоя суперзвезда няма да навреди на имиджа ви. Тя трябва да е достатъчно голяма, за да побира поне хавлия, тоалет за разходка и крем против изгаряне. Ако има достатъчно място, може да изхитреете и да сложите вътре една по-малка, с която да прескочите след това до близкия бар за коктейл. Това лято флоралните мотиви по повечето плажни чанти на пазара са заменени от щампи на фламинго във всякакви цветове. Добре е да заложите на светъл нюанс за чантата.", "date": "2019.07.21", "title": "Какво не е демоде на море?"}
{"url": "https://www.monitor.bg:443/bg/a/view/veche-i-bylgarija-rusenska-firma-vyvede-chetiridnevna-rabotna-sedmica-171018", "text": "Консултантска фирма от Русе е сред първите в страната, която въведе четиридневна работна седмица. Дружество има офиси в Русе и Бургас, в които работят общо 8 служители. Мениджмънтът на фирмата очаква нововъведението да намали стреса и да оптимизира работата, съобщи БНТ. Управителят на фирмата Петър Петев се решил на смелата стъпка, след като прочел статия по темата в специализирано издание. \"Когато хората почиват повече, в работното време са по-мобилизирани, по-оптимизирани и обемът работа, който се свършва за 5 дни, би могъл да бъде свършен за 4 дни при такава мобилизация\", обясни Петев. Въпреки че служителите почиват един ден повече, това няма да се отрази на работната им заплата. \"Всички сме много ентусиазирани и се надяваме да сработи. Смятам, че това ще се отрази положително върху нашите резултати, когато сме по-отпочинали\", коментира Мирена Пашкунова - служител във фирмата. Тенденцията за 4-дневна работна седмица обхваща все повече фирми по света. И макар да е рано за равносметка на резултата, Петър Петев препоръчва на всеки работодател да направи този експеримент и сам да вземе решение дали е удачен за неговата фирма.", "date": "2019.07.21", "title": "Вече и България: Русенска фирма въведе четиридневна работна седмица"}
{"url": "https://www.monitor.bg:443/bg/a/view/emilija-kym-bashur-dushata-mi-shte-opustee-bez-teb-171032", "text": "Поп-фолк фурията Емилия трогна феновете си със специална публикация в социалните мрежи. Днес съпругът й Жорж Башур празнува рожден ден, като двойката има още един повод за наздравица – на днешната дата се навършва година от сватбата им. Певицата публично се обясни в любов на бизнесмена. Ето какво написа в Инстаграм тя:", "date": "2019.07.21", "title": "Емилия към Башур: Душата ми ще опустее без теб"}
{"url": "https://www.monitor.bg:443/bg/a/view/pochina-bugi-barabata-171014", "text": "Едва на 58 години тази нощ почина култовият музикант и радио водещ Буги Барабата. Той е основател на „Бараби блус бенд“ и съавтор на легендарното парче „Няма бира“ заедно с Васко Кръпката. Тъжната новина съобщиха първи колегите му от радио „Зи Рок“, които го изпратиха с: „Буги, никога няма да те забравим! Почивай в мир!!!“. Водещата на „Голият обяд“ Елена Розберг пък написа в социалните мрежи „Буги... Любов и Светлина! Силно боли. Силно.\" Дългогодишният му верен съмишленик Васко Кръпката отбеляза: след което публикува и виц в памет на приятеля си: „В аптеката влизат Буги Барабата и Васко Кръпката. Идва редът на Буги и той пита: извинете, имате ли четки за зъби? Да, имаме много видове четки за зъби, казва аптекарката, а на Вас точно за кой зъб ви трябва?... Идва редът на Кръпката - Извинете, имате ли гребени?.... Ех Буги... кой ще измисля сега лафовете и вицовете...“ Истинското име на Буги Барабата е Марио Събев и е роден на 24 декември 1960 година. Активната му кариера започва от 1993 г. и създава шест албума с групата си като той е основния автор на песните. Освен с Васко кръпката пише музика и с друг легендарен български музикант – Георги Минчев, за когото написва песента „Равносметка“. Поклон пред паметта му!  ", "date": "2019.07.21", "title": "Почина Буги Барабата"}
{"url": "https://www.monitor.bg:443/bg/a/view/bajern-udari-s-3-1-real-171034", "text": "“Байерн” победи с 3:1 “Реал” (Мадрид) в големия сблъсък от приятелския супертурнир International Champions Cup. Срещата се игра на NRG Stadium в Хюстън и бе неофициален дебют за новите попълнение на кралския клуб Еден Азар и Лука Йович. Освен тях първи мач с белия екип изиграха и Ферлан Менди, Родриго и Такефуса Кубо. Германският шампион спечели срещата с попадения на Корентен Толисо в 15-ата, Роберт Левандовскив 67-ата и Серж Гнабри в 70-ата минута. За мадридчани се разписа Родриго в 84-ата минута. След мача пък голямата бомба бе хвърлена от треньора на „Реал“ Зинедин Зидан, който в прав текст заяви, че най-скъпият футболист Гарет Бейл, който не взе участие в мача, ще напусне тима. \"Бейл не игра, защото е много близо до напускане, заяви Зидан. - Надяваме се това да се случи скоро. Така ще е най-добре за всички. Работим по това да го трансферираме в нов отбор. Нямам нищо лично срещу него, но настъпва миг, когато нещата се вършат, защото трябва да бъдат свършени. Длъжен бях да взема тези решения. Имаме нужда от промяна\", добави още той. Думите на Зидан веднага провокираха реакция от агента на Бейл – Джонатан Барнет. Той остро разкритикува френския треньор, че не може да се отнася по този начин с клиента му. \"Позорно е Зидан да говори по този начин за футболист, който е дал толкова много на „Реал“, заяви Барнет пред ESPN. - Ако Гарет си тръгне, ще бъде, защото това е в негов интерес, а няма да е, защото Зидан го иска\", допълни агентът. Бейл има договор с „Реал“ до 2022 г. и засега не се е намерил купувач.", "date": "2019.07.21", "title": "„Байерн“ удари с 3:1 „Реал“"}
{"url": "https://www.monitor.bg:443/bg/a/view/18-godishen-psihichno-bolen-zapali-semejnata-kyshta-v-dobrich-171015", "text": "18-годишен младеж с психични отклонения подпали семейната къща по ул. „Ралица“ в Добрич. Домът е изгорял до основи, съобщи директорът на РДПБЗН комисар Дарин Димитров. Къщичката е била малка, около 50 кв. м и се е намирала между три по-големи къщи. В съботната сутрин младежът бил оставен сам – баща му бил навън по работа, майката пък излязла за малко. За съжаление, пожарът бил забелязан от съседите твърде късно – едва, когато пламъците се появили над покрива. Един съсед се втурнал да измъкне момчето, други се обадили на тел. 112. На адреса пристигнали три пожарни автомобила. Оказало се, че къщичката, заедно с цялата покъщнина, вече били изгорели. Вътре имало няколко газови бутилки, но нито една от тях не е гръмнала, каза комисар Димитров. Огнеборците направили всичко възможно да запазят от пламъците съседните къщи. Пред разследващите младежът признал, че е запалил къщата, но не си спомнял как и с какво. Предполага се, че си е играел с огън. Момчето е с 80 процента психични отклонения. През нощта той бе настанен в лечебно заведение, заедно с майка си като придружител. Бащата пък пренощувал при семейството на дъщеря си. След пожара семейството остава на улицата. Надява се на помощ от общината.", "date": "2019.07.21", "title": "18-годишен психично болен запали семейната къща в Добрич"}
{"url": "https://www.monitor.bg:443/bg/a/view/cska-vze-merki-naznachi-lupko-za-trenior-171024", "text": "Ръководството на ЦСКА обяви, че Люпко Петрович официално стана старши треньор на \"червените\". Това се случи след загубата с 1:3 от „Черно море“ на стадион \"Българска армия\" от втория кръг на Първа лига. Ето съобщението на \"червените\": Армейци, Люпко Петрович застава официално начело на ЦСКА като старши треньор. Досега опитният специалист имаше ролята на консултант в клуба, но от днес ще ръководи мачовете, тренировъчния процес и всичко, свързано с подготовката на „червените“ като наставник. Добри Митов ще продължи работата си в щаба като помощник, заедно с досегашните си колеги Милош Крушчич, Ивайло Станев, Ивайло Петров и Кирил Динчев. „Проведохме сериозен разговор с играчите. Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена. Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата. Труден момент за всички, който ще се преодолее само с победи и по-добри игри и резултати. Затова обаче ще трябва дисциплина във всички аспекти и най-вече - голямо сърце за предстоящите трудни битки\", бяха първите думи на Люпко Петрович.", "date": "2019.07.21", "title": "ЦСКА взе мерки – назначи Люпко за треньор"}
{"url": "https://www.monitor.bg:443/bg/a/view/edi-myrfi-se-vryshta-kym-stendyp-komedijata-171023", "text": "Американският актьор и продуцент Еди Мърфи иска да се завърне към стендъп комедията. Това съобщи самият той по време на гостуването си в шоуто на Джери Зайнфелд - Comedians in Cars Getting Coffee. „Искам да го направя отново. Трябва да потренирам“, призна звездата от поредицата „Ченгето от Бевърли Хилс“. Актьорът разказа още, че е радостен да се завърне на голям екран в ролята на принц Али във втората част на филма „Пристигане в Америка“. 58-годишната звезда също така не губи надеждата, че някога ще бъде отличен с „Оскар“. Мисля, че мога, имам добро здраве. Тогава ще им се наложи да ми дадат „Оскар“ за цялостен принос“, пошегува се любимец на публиката.", "date": "2019.07.21", "title": "Еди Мърфи се връща към стендъп комедията"}
{"url": "https://www.monitor.bg:443/bg/a/view/otmystitelite-detroniraha-avatar-kato-naj-kasov-film-171020", "text": "Лентата „Отмъстителите: Краят“ детронира „Аватар“ на Джеймс Камерън, който властваше като шампион в боксофиса в продължение на десет години. В събота блокбастърът на \"Дисни\" и \"Марвел\" чукна 2, 7892 милиарда долара в световния боксофис. След като бъдат отчетени приходите и от днес, те ще надхвърлят необходимите 500 000 долара, за да задмине рекорда на \"Аватар\" от 2, 7897 милиарда долара. Приходите на \"Отмъстителите: Краят\" в Северна Америка са 853 милиона долара. Те го нареждат на второ място след \"Междузвездни войни: Силата се пробужда\" (936 милиона) . В световен мащаб \"Отмъстителите: Краят\" постигна скромните 1, 9 милиарда долара, след особено добро представяне в Китай (629 милиона долара), Великобритания (114 милиона долара), Южна Корея (105 милиона долара), Бразилия (85 милиона долара) и Мексико (77 милиона долара). За успеха помогна и фактът, че в края на юни \"Дисни\" разпространи нова версия на филма с изтрита \"незавършена\" сцена и видео интродукция от единия от режисьорите - Антъни Русо, с надежда да надхвърли касовия рекорд на \"Аватар\". Припомняме, че \"Отмъстителите: Краят\" излезе на екран през април тази година. Продукцията е кулминацията на история, разказана в 22 филма от киновселената на \"Марвел\". Само три други филма са надхвърлили границата от 2 милиарда долара в света - \"Титаник\" (2,187 милиарда долара през 1997 г.), \"Междузвездни войни: Силата се пробужда\" (2, 068 милиарда долара през 2015 г.) и \"Отмъстителите: Война без край (2, 048 милиарда долара през 2018 г.) .", "date": "2019.07.21", "title": "\"Отмъстителите“ детронираха „Аватар“ като най-касов филм"}
{"url": "https://www.monitor.bg:443/bg/a/view/pravjat-se-testove-za-ujazvimosti-v-nap-171025", "text": "Извършват се тестове за уязвимости в НАП. Ако това налага спиране на някои електронни услуги, това ще бъде направено, каза говорителят на НАП Росен Бъчваров пред БНР след хакерската атака, при която данните на над 5 млн. българи бяха пуснати в интернет. „Паралелно с това за нас е важно да продължи нормалното опериране на останалата част от дейността на НАП, свързана с деклариране, плащане, администриране на данъци. По възможност възможно най-малко да попречим на хората да използват електронните услуги на НАП“, посочи още Бъчваров. Според него при хакерската атака не става дума за катастрофа, нито за нещо безобидно. „Нашият фокус е насочен в тези дни върху две основни теми. Първата е да оценим има ли други уязвимости на информационните системи на НАП и ако такива бъдат намерени, те да бъдат затворени веднага, така че да се елиминира всеки риск за продължаващо нарушение и злоупотреба. Вторият ни основен фокус е да дадем възможно най-много и най-подробна и полезна за гражданите, чиито данни са изтегли, информация“, посочи още Бъчваров.", "date": "2019.07.21", "title": "Правят се тестове за уязвимости в НАП"}
{"url": "https://www.monitor.bg:443/bg/a/view/za-pyrvi-pyt-v-plovdiv-speleolozi-obuchavat-gluhi-mladeji-na-katerene-171005", "text": "Адвокати, командоси, психолози, спелеолози, катерачи. Всички те в следващите три месеца ще бъдат обединени от мисията да обучат 16 напълно глухи или слабо чуващи млади хора от Пловдив на възраст от 18 до 35 години да се научат да преодоляват и превземат височини в буквалния смисъл на думите. Всички те са се записали с огромно желание, разказва ръководителят на проекта Крум Сираков. „Миналата година с моя приятел и колега Васил Попов ни хрумна, че може да направим нещо подобно. Идеята бе доразвита с помощта на Тилка Кайрякова, която е председател на Районната организация на глухите. Събрахме се достатъчно съмишленици и намерихме партньор в лицето на Българската армия, след което кандидатствахме за финансиране по програмата на община Пловдив „Пловдив за младите” и проектът „Аз мога” бе одобрен”, обясни Крум Сираков. Той уточни, че с отпуснатите средства е закупено оборудване за катерене. Така в съботния 20 юли край стадион „Пловдив” се събра екипът ентусиасти с част от обучаемите, като за жестомимичния превод се грижеха Анна Ройдева и Деян Славов. „Виждала съм и искам и аз да участвам, да опитам. Когато разбрах, че има такъв проект, веднага реших да участвам”, са думите на Мария Косева от Пловдив. За нея съботния ден бе първо запознаване с екипировката за катерене. Бе й обяснено, че височината е 12 метра, но ако реши да се откаже, ако я хване страх, винаги може да направи жест с ръце, че иска прекратяване. „Надявам се в бъдеще да продължаваме да имаме такива проекти”, казва с усмивка Мария. В момента тя работи, като технически изпълнител, в местното подразделение на НОИ. Като инструктори, следящи за безопасността по време на катеренето, край Мария и останалите доброволци, бяха трима военнослужещи от Съвместното командване на Специалните сили – бивша 68-ма бригада „Специални сили”. На платнище на земята бяха изложили оборудването, което се ползва от колегите им по време на катерене. А точно до военно-катераческото оборудване се оказа и един малък спайдърмен. Даниел Чаталбашев е на 8 години и е горд да сподели, че е син на парашутист. „Скача отвисокото”, заявява малкият в отговор на въпрос какво работи баща му. В съботният ден и Дани бе напълно оборудван за предстоящото катерене. „Почти съм във втори клас, а тук съм, за да се катеря”, казва решителното момченце, облечено в точно копие на костюма на спайдърмен. А на въпрос дали изобщо нещо вижда с маската на лицето, отговаря утвърдително. Обучението в съботния ден е по-скоро запознаване с екипировката и техниките на безопасност. Същинското катерене ще започне от септември и ще се проведе на скалите на Бунарджика, обясниха организаторите. Проектът „Аз мога” се осъществява по програма на общината „Пловдив за младите” с партньори: СНЦ „Асоциация за социална, здравна и правна помощ”, Пловдив, в партньорство с Районната организация на глухите, Съвместното командване на Специалните сили и Клуба за планинско-приложни спортове „Агарта” в Пловдив.", "date": "2019.07.21", "title": "За първи път в Пловдив: Спелеолози обучават глухи младежи на катерене (СНИМКИ)"}
{"url": "https://www.monitor.bg:443/bg/a/view/za-nasekomite-bidetata-rekordite-na-gines-decata-shofiori-i-samotata-stihotvorenie-170681", "text": "За трети път ще ме четете, надявам се, за трети път пиша аз. Лятото все повече навлиза само в дебрите си, вече е средата на юли, а в тая джунгла се заплитат все повече нонсенс явления, свързани непонятно чрез живота и неговите преносители. Тази седмица откривам рубриката със здравословни съвети, които си противоречат с естетиката и дори рекламите. Според най-ново изследване на италиански учени, ако сменим портокаловия сок на закуска с ядливи насекоми, това ще се отрази благотворно на нашето здраве. Вземайте децата под мишница и отидете в близката градинка, но не в гората, да не би някои да ги удари носталгия по родното място, и ловете ядливи буби. Консумацията на скакалци ни дарява с пет пъти повече антиоксиданти, в сравнение с портокаловия сок. Богати на полифеноли се оказват също черните мравки и брашнените червеи. Мас от копринената буба и някои африкански гъсеници притежава два пъти по-големи антиоксидантни свойства, в сравнение със зехтина.  Авторът на изследването Марко Серафини припомня, че около два милиарда жители на планетата, или една четвърт от общия им брой, редовно консумират инсекти. За останалите хора като нас, ни трябва известно насърчаване, за да посегнем към тях, но те са много полезни за нашето здраве и трябва да преодолеем предразсъдъците си. Или пък да не го направим. И да ядем зеленчуци, понякога, но много често понякога. Но това е природата. Дойде време да говорим за пазара. Изобретателят Зак Левинсън пусна за употреба първото в света портативно биде, което може да бъде използвано в природна среда. Артикулът носи търговската марка \"Sonny\" и разполага с подвижен контейнер, който се пълни с вода. Останалата част се зарежда със зарядно устройство. Прие едночасово зареждане уредът може да се употребява в продължение на три седмици. Бидето осигурява насочена почистваща водна струя в продължение на 25-40 секунди. Предвидени са и други два режима за подаването на водата. Уредът има формата на не много дебел цилиндър, като половината от него се побира в дланта. \"Sonny\" се предлага на цена от 71 британски лири. Като се замисля, връзва се с природата, колкото и да е неестествено. Следвайки великата тема за тоалетните, незасягана от никой философ, защото свободата и любовта повече се продават, белгиецът Джими дьо Френ клеча 116 последователни часа върху тоалетна чиния в бар в Остенде, за да се сдобие с Гинес рекорд. Санитарният фаянс не беше свързан към канализацията и беше поставен в салона на заведението. Според Дьо Френ в Гинес досега нямали поставен рекорд за дълго стоене върху тоалетна, но той си поставил за цел да подобри неофициалното предишно постижение от 100 последователни часа. Дьо Френ възнамерявал да остане в седнало положение в продължение на 165 часа, но издържал само 116, тъй като започвал да заспива. Пустий сън. На рекордьора му били позволени 5-минутни почивки на всеки час, за да се разтъпче и да ползва истинска тоалетна. Де Френ е дал официална заявка в Гинес за признаване на рекорда му. Някои от родните мъже, сигурен съм, ще се стегне в кръста и ще подобри този „жалък“ рекорд. На този фон, или по-скоро въпреки този фон, австралийската полиция откри четири деца, които натовариха въдиците си в автомобила на един от родителите, написаха бележка и отпрашиха на 1000 км. Бързат да пораснат, май. Когато полицията ги спря на следващия ден, децата заключили вратите и отказали да излязат. Полицаите е трябвало да счупят прозорец на автомобила \"Нисан Патрол\", но никое от децата не е пострадало. Децата са на възраст от 10 до 14 години - три момчета и едно момиче. Кой е шофирал, не е известно, а и може би не трябва да става. Много е вероятно да са се редували, защото пътят е дълъг. Два пъти не са платили на бензиностанция. Полицията още не е разпитала децата, защото трябва да присъства родител или настойник, по ирония на съдбата. Друга интересна новина от света е, че колумбиец беше задържан на летището в Барселона с 503 грама кокаин, скрити под перуката му. Задържаният пътувал от колумбийската столица Богота и привлякъл вниманието на полицаите, защото бил изнервен и носел несъразмерна перука и шапка, изглежда не е бил особено добър в ролята си на муле. Пазарната стойност на наркотика, който пренасял, може да достигне над 30 000 евро. Силите на реда в Испания са обучени да търсят дрога на най-невероятни места. В последните години те откриха кокаин в пратка с ананас, в инвалидна количка, силиконови импланти, комплект домакински съдове и в гипс на мъж със счупен крак. За финал оставих най-поетичната новина, за да има градация. Липсата на контакти с други хора причинява не само чувство за самота, но и може да отслаби костите. Продължително изследване, обхванало повече от 11 000 жени над 50 години в САЩ, показа връзка между по-ниската костна плътност и недостатъчните или незадоволителни контакти. Върху костите влияе по-скоро качеството, отколкото количеството на контактите.  Учените от университета на Аризона са оценили напрежението от контактите по скала до 20. С всяка точка над 4 минералната плътност на шийката на бедрената кост намалявала с 0,8 процента повече, а на бедрената кост - с 0,11 процента.  Предишни изследвания показаха, че фактори като силно стресиращи събития и по-ниски нива на оптимизъм и задоволство от живота може да са свързани със счупвания. Повече приятели, по-здрави кости, по-малко приятели – по голяма вероятност да паднеш в банята. Стихотворението тази седмица е съседно и високо, от Гърция, автор е Константинос Кавафис, преведено от Стефан Гечев. Връзката е, че се усеща самота след всяка „Александрия, която губиш“.   ИЗОСТАВИ БОГ АНТОНИЙ   Когато изведнъж в среднощен час се чуе невидима процесия да преминава със музика прекрасна, с викове – съдбата си, която те напуща, делата си, които до едно останаха измамни, – напразно не оплаквай. Тъй както си готов от време, тъй храбър, вземи си сбогом с Александрия, която си отива. Най-вече да не се самозалъгваш. Не казвай си, че всичко е било мечта, че някак си слухът те е измамил. Суетните надежди не приемай. Тъй както си готов отдавна, тъй храбър, тъй както ти прилича – теб, комуто е бил даден град такъв, спокойно приближи се до прозореца и слушай с трепет във сърцето си, но не с плача и воплите на малодушните, като последна радост слушай звуците, прекрасната мелодия на тайнствена процесия, и се прости със Александрия, която губиш.   Приятна неделя!        ", "date": "2019.07.21", "title": "За насекомите, които намират дом в устата ни, бидетата, рекордите на Гинес, децата шофьори и самотата (СТИХОТВОРЕНИЕ)"}
{"url": "https://www.monitor.bg:443/bg/a/view/kopachi-na-kriptovaluta-krali-toka-na-tri-sela-171013", "text": "Копачи на криптовалута крадат ток от трафопостовете, съобщи Нова ТВ. В търсенето на виртуални пари, те вече са похарчили ток за над половин милион лева, без да платят и стотинка. За схемата алармираха от EVN. Крадците са се вързали директно към трафопостовете на три села в Пловдивско - Йоаким Груево, Марково и Скобелево. На две места апаратурата била монтирана в специално пригодени мобилни фургони, снабдени с климатизация, камери за видео наблюдение и СОТ. Крадците на ток са разполагали фургоните си в труднодостъпни планински места. Целта е била шумът, който  издават машините да не буди съмнение у местните жители. „Тъй като самите фургони предизвикват голям шум от вентилацията, която се изисква за охлаждането на процесорите, които работят за добиване на криптовалута. Категорично става въпрос за кражба. Незаконно присъединяване към разпределителната мрежа на  елетроразпределение „Юг”,  коментира инж.  Здравко Братоев, ръководител отдел “Мрежи“ в Електроразпределение „ Юг”- Пловдив. Крадците на ток били разкрити случайно, след като преди дни родопското село Скобелево останало на тъмно. После електричеството дошло, но крушките започнали да мигат като в дискотека, имало и токови удари, разказва семейство Терзиеви. „Ей тук отгоре една къща да изгори още малко. Има електромери, които са изгорели от тогава още”, коментира Димитър Терзиев, жител на село Скобелево. „Изгърмяха два телевизора- тук на комшийката изгърмя телевизорът и още на едно момче, изгърмя телевизорът се повреди от тока”, допълни неговата съпруга Снежана. А повредите са за сметка на домакинствата. Фургоните с техника за копаене на онлайн валута били свързани директно с трафопостовете. Само една машина за криптовалута в тях консумирала ток колкото цял жилищен блок.  10 такива машини биха консумирали енергия колкото малък квартал, уточняват енергетиците. „Па данни на експерти един такъв фургон кнсумира от порядъка на 100 до 200 киловата единична мощност. Това напрактка означава около 2 500 до 4-5 хиляди киловатчаса на ден”, обясни инж. Братоев. Дейността копаене на криптовалута не е забранена от закона. За да работи на пълна мощност обаче системата навърта сметка от над 1400 лв. на месец. Цената на един биткойн в момента е между 12 000 и 14 000 долара. Очаква се  догодина да струва  20 000 долара. „И за трите случая са уведомени органите на МВР. Има съставени констативни протоколи и разчитаме оттук – нататът компетентните органи да си свършат работата и да ни бъде платена енергията, която е била консумирана незаконно”, заяви още ръководителят на отдел „Мрежи” в Електроразпределение „Юг”. Полицията продължава да издирва копачите на криптовалутата, за да бъдат съдени за кражба на ток.  Иззет е един от фургоните. От електроразпределителното дружество  вече са предприели серия от мерки за предотвратяване на подобен тип кражби. За целта дружеството започва разяснителна кампания с кметовете от малките населени места.", "date": "2019.07.21", "title": "Копачи на криптовалута крали тока на три села  "}
{"url": "https://www.monitor.bg:443/bg/a/view/planinski-spasiteli-pomognaha-na-jena-sys-schupen-krak-na-vitosha-171007", "text": "Планински спасители са оказали помощ на жена със счупен крак във Витоша. Това съобщиха от Планинската спасителна служба (ПСС) към Българския червен кръст (БЧК), предаде \"Фокус\". Сигналът е подаден от нейния съпруг към 16.40 ч. в събота. Група от 8 човека от Софийския отряд на ПСС отиват да окажат помощ на пострадала в района на Комините под връх Камен дел по пътеката за хижа „Кикиш“. Екипът на ПСС достига до пострадалат, установяват, че е със счупен крак, мобилизират я и със специализиран превоз я качват нагоре по пътеката до района на Платото, където ги чака автомобил на ПСС. Жената е транспортирана до хижа \"Алеко\". Акцията приключва в 19.10 ч.  ", "date": "2019.07.21", "title": "Планински спасители помогнаха на жена със счупен крак на Витоша "}
{"url": "https://www.monitor.bg:443/bg/a/view/jivakyt-stiga-35-gradusa-dnes-171006", "text": "В неделя ще бъде слънчево, след обяд с временни увеличения на облачността. В Източна България ще духа слаб до умерен югоизточен вятър. Максималните температури ще са между 30° и 35°, в София - около 30°. Това съобщи за Агенция \"Фокус\" Христо Христов, дежурен синоптик в Националния институт по метеорология и хидрология (НИМХ) пред \"Фокус\". Над Черноморието ще бъде слънчево. Ще духа слаб до умерен югоизточен вятър. Максималните температури ще са между 26° и 29°. Температурата на морската вода е 25-27°, а вълнението на морето ще бъде 1-2 бала. Над планините също ще бъде предимно слънчево, след обяд с временни увеличения на облачността. Ще духа слаб до умерен северен вятър. Максимална температура на 1200 метра около 24°, на 2000 метра – около 16°. Атмосферното налягане e по-високо от средното за месеца и през деня ще се задържи почти без промяна. Увеличава се рискът от полски и горски пожари. Степента на опасност е „много голяма” в областите Силистра, Хасково и Бургас и „екстремна” в централните части на Ямболска област, съобщи Нова. Специалистите предупреждават изрично земеделските стопани да не палят стърнища, а туристите да внимават с огньовете на позволените места.", "date": "2019.07.21", "title": "Живакът стига 35°, опасност за пожари (ОБНОВЕНА)"}
{"url": "https://www.monitor.bg:443/bg/a/view/vot-za-parlament-v-ukrajna-171008", "text": "Украинците гласуват на предсрочни парламентарни избори. Очаква се на тях Володимир Зеленски да повтори победата си от президентската надпревара през април, предаде Ройтерс. Но не е сигурно, че неговата партия може да спечели абсолютно мнозинство. Партията на Зеленски \"Слуга на народа\" може да получи между 44 и 52% от гласовете. След нея се нарежда проруската \"Опозиционна платформа\" с около 13%, а на трето - партията на предишния президент Петро Порошенко - \"Европейска солидарност\" с 8 %. Четвъртото място си оспорват \"Отечество\" на бившата премиерка Юлия Тимошенко и новопоявилата се през май партия \"Глас\" на рокзвездата Святослав Вакарчук. Голямата въпросителна е, че половината от местата в парламента се избират по мажоритарна система, а социолозите не дават прогноза за тяхното разпределение. Предстоят тежки месеци. След изборите новите управляващи ще трябва и да изпълнят реформите, договорени с международните дарители, за да получи Украйна нови заеми в размер за милиарди долари. От общо 450 места в парламента на Украйна, 26 ще останат празни - за Крим, анексиран от Русия преди пет години, и за Донбас. Скандалният политик Михаил Саакашвили се отказа да участва във вота. ", "date": "2019.07.21", "title": "Вот за парламент в Украйна "}
{"url": "https://www.monitor.bg:443/bg/a/view/shefyt-na-kzld-shte-ima-sankcija-za-nap-za-izteklite-danni-171010", "text": "Със сигурност ще има санкции за НАП, тя няма да бъде малка. Това заяви в председателят на Комисията за защита на личните данни Венцислав Караджов пред Нова ТВ. По думите му ще се вземе предвид и фактът, че в базата на приходната агенция е имало „взломно влизане”. „Фирмите и публичните организации трябва да се събудят. Те не живеят сами в дигиталния свят. От 2006 до 2019 година много малко е направено за защита на информацията, която се обработва. Особено публичните органи, те по закон трябва да обработват тези данни и да ги защитават. И трябваше да стане тази брутална кражба, за да се разбере, че в България трябва да се полагат усилия за обработване на тези лични данни”, коментира Караджов. „Големият проблем е, че тези данни са взети от националната база на НАП. Касаят почти всички българи. Те не могат да бъдат заличени, дори и КЗЛД да направи такива предписания”, обясни още шефът на комисията. По думите му не е възможно с изтеклите данни на хората да се теглят бързи кредити или да се извършват банкови операции, ако тези институции работят по правилата. Венцислав Караджов заяви, че проверката в НАП ще продължи максимум месец. Тя ще започне в понеделник. Той  е категоричен, че дори да е имало тестове на системите за сигурност, то те не са били достатъчни. Не са спазвани и препоръки.", "date": "2019.07.21", "title": "Шефът на КЗЛД: Ще има санкция за НАП "}
{"url": "https://www.monitor.bg:443/bg/a/view/britanski-korab-se-e-opital-da-poprechi-na-iran-da-pleni-tankera-171009", "text": "Британски военен кораб, който е придружавал задържания британски петролен танкер \"Стена Имперо\", се е опитал да попречи на Революционната гвардия на Иран да арестува кораба. Това обяви бригаден генерал Рамезан Шариф, който е говорител на гвардията, съобщава иранската агенция \"Фарс\". Въпреки \"съпротивата и намесата\" на британския военен кораб, Революционната гвардия успяла да изтегли танкера до брега, твърди Шариф. Според него британският танкер е изключил системите си за местоположение и е получил многобройни предупреждения за опасното си поведение, преди да бъде задържан. Говорителят на Революционната гвардия твърди, че британският военен кораб се е намесил, за да се опита да спре иранските военноморски командоси, включително с летящи хеликоптери в околността. Шариф подчерта, че действията на Революционната гвардия по време на инцидента в петък били в строго съответствие с международните морски закони, регулиращи поведението в Персийския залив и Ормузкия проток. Според говорителя \"някои чуждестранни кораби\" не са спазили тези правила, като са имали поведение, което той определи като \"арогантно, провокативно и заплашително\". От британското военно министерство са отказали коментар на тази информация пред \"Ройтерс\". По-рано беше съобщено, че британският петролен танкер е бил откаран в пристанище \"Бандер Абас\", а Иран твърди, че корабът е участвал в инцидент с ирански риболовен кораб. Според Иран риболовният кораб е изпратил сигнал за бедствие, а британският танкер пренебрегнал сигнала, след като преди това британският съд е блъснал риболовния кораб. Нови информации също така показват, че британският кораб не е превозвал товар, когато е задържан от Революционната гвардия на Иран. На 4 юли британски морски пехотинци задържаха ирански петролен танкер в Гибралтар. Британските власти заподозряха, че танкерът превозва петрол за Сирия, което е в нарушение на санкциите на Европейския съюз.", "date": "2019.07.21", "title": "Британски кораб се е опитал да попречи на Иран да плени танкера"}
{"url": "https://www.monitor.bg:443/bg/a/view/bylgari-arestuvani-v-indija-za-krajba-na-pari-ot-bankomate-171011", "text": "Трима български граждани бяха арестувани в петък за притежание на две скимерни устройства, използвани за кражба на данни от банкомати, 54 некодирани карти, декодери и устройства за кодиране. Полицията в Ченай, Индия, също конфискува индийска валута и $ 13,000, лаптопи и мобилни телефони, пише Times of India Полицията откри тримата в хотелската им стая. Триото са идентифицирани като Любомир Максимов, 33, Николай Катев, 30, и Борис Вълков, 30. Предварителните разследвания разкриха, че тримата мъже са стигнали до Ченай на 13 юли и са настанени в хотел в Карапаккам на Стария път Махабалипурам. В четвъртък един от тях потърсил помощта на рецепциониста на хотела, за да отвори сейфа в стаята му. Когато техникът дошъл да им помогне да отворят шкафчето, той забелязал снопове пари, увити в полиетилен. Той информирал администрацията на хотела и служителите претърсили стаята в петък, когато са били навън. Домакинският персонал намерил декодерите и енкодерите в шкаф вътре в банята и предупредил полицията. По съвет на инспектора С. Вееракумар те оставили устройствата недокоснати и заключили стаята. Когато тримата се върнали в хотела, служителите информирали полицията, която дошла и ги арестувала. По време на разпита тримата казали, че са дошли в града с дебитни и кредитни документи на чужди граждани, за да нападат банкомати и да теглят пари.", "date": "2019.07.21", "title": "Българи арестувани в Индия за кражба на пари от банкомати"}
{"url": "https://www.monitor.bg:443/bg/a/view/vluben-prizemi-samolet-s-falshiv-signal-za-bomba-171012", "text": "65-годишен сърбин призна пред съда в събота, че е подал  , за да попречи на стюардеса от самолет на Луфтханза да напусне страната, защото се надявал, че тя ще излезе с него, предаде Ройтерс. 130 пътници и петима души от екипажа бяха евакуирани от полет LH 1411 в четвъртък, преди самолетът да отлети от Белград за Франкфурт. Летателният апарат бе изместен от пистата, за да може част на специалната полиция да го обискира, предаде Днес.бг Говорител на прокуратурата заяви пред сръбските медии, че прокуратурата е поискала мъжът да бъде оставен в ареста в очакване да му бъдат предявени обвинения за предизвикване на паника и смут. Мъжът заявил пред съда, че е срещнал две стюардеси и ги поканил на вечеря, но те отказали. Той особено харесал едната от тях и след като не успял да я открие в хотела, направил последен отчаян опит да я накара да не напуска страната, като се обадил за поставена в самолета бомба. Полицията проследила обаждането и мъжът бил открит един ден по-късно.", "date": "2019.07.21", "title": "Влюбен приземи самолет с фалшив сигнал за бомба"}
