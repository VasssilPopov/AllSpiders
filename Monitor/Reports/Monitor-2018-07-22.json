{"url": "https://www.monitor.bg:443/bg/a/view/lisici-terorizirat-syedinenie-dushat-kokoshkite-na-horata-106073", "text": "Лисици продължават да тероризират жителите на Съединение. Нощните хищници влизали в стопанствата на хората и душели всичките им кокошки и пилета. Хората от градчето са пропищели от масовите набези, започнали през зимните месеци и продължаващи и в момента, през лятото. Ловците обаче са с вързани ръце, защото не могат да отстрелват хищниците в населено място. Това съобщи шефът на ловната дружина в градчето Гено Чобанов. Той обясни, че ловците искат да има законови промени, които да им позволят да отстрелват такива хищници и в населени места. „Отдавна имаме сигнали за това, че лисици нападат къщите в Съединение, но напоследък те зачестиха. Масови са. На нощ отмъкват по 100-200 кокошки”, каза Чобанов. По думите му лисици са влизали не във всяка втора къща, а буквално във всеки дом, в който местните хора отглеждат пилета. Нападали домовете и стопанствата на жителите на Съединение само нощем. Според местните хора обаче много от лисиците се заселвали в изоставени къщи и постройки не само в Съединение, а и в околните села. Там си устройвали бърлоги и се размножавали бързо. Причината да влязат в населеното място е липсата на храна по полето. Според Гено Чобанов в последните месеци в полето много са се развъдили много и чакалите, които са изместили лисиците от техните местообитания, а и храната им е намаляла драстично. „Затова влизат в града и нападат кокошките. По полето има много чакали, които още не са влезли в населеното място, за разлика от лисиците. При нас лисиците са проблемът, но не можем да ги отстрелваме, защото ако го направим, ще ни вземат и разрешителните, и пушките”, каза още шефът на местната ловна дружинка. Хайките, които ловците в Съединение правят, са в рамките на закона и в разрешеното време за отстрел на лиците. „Цяла зима правехме хайки за лисици, когато е разрешено, в рамките на закона. Има и много чакали и отстрелваме значителни бройки. Ние сме едни от най-добрите в България. Дори миналата година имаме поставен рекорд – 16 чакала за един ден”, каза Чобанов.  ", "date": "2018.07.22", "title": "Лисици тероризират Съединение, душат кокошките на хората"}
{"url": "https://www.monitor.bg:443/bg/a/view/vyn-boklucite-ot-sofija-106107", "text": "Боклуците цапат. Те ни душат. Убиват ни бавно, но сигурно. Развалят облика на цялата столица, която така или иначе се напълни с боклуци. Виждаме ги навсякъде, дори науката да твърди, че не се виждат. Те са по светофарите. По тротоарите. В парковете. В крайните квартали. Дори и в централните. Има ги в изобилие и в Студентски град. Особено по заведенията и пред тях. Най вече обаче ги има във въздуха, който дишаме. Проникват бавно в нас, очернят ни живота, задъхват ни, може би дори ни депресират. Цапат дрехите ни. Развалят настроението ни. Най-малко ги виждаме през уикенда и през празниците. Тогава в София няма толкова боклуци. Те се изнасят и цапат други градове. Че дори и други страни. И преди всеки човек, който не е родом от София, да вземе да се припознае, да отбележим, че говорим за вредните изпарения от колите. В София всеки ден се регистрират по над 1000 автомобила. За жалост обаче те ще могат да се движат дори и искането до Столичния общински съвет да стане реалност, а именно по-старите автомобили да не могат да кръстосват улиците на столицата. Ще се определя от стикери, казват. Да де, но и сега при регистрацията се знае кой автомобил каква еврокатегория е. Просто ще има още един орган, който да следи за това, и още една задача за МВР. Малко им е останало, та да гледат и коя кола има или няма някой от поредните стикери, които впрочем искаха изцяло да премахват, тъй като за това се дадоха пари за едни таблети на Пътна полиция. И то не малко пари. Че и научиха катаджиите да работят с тях. И сега остава да лепим и кръвната си група по стъклата. А, прощавайте, и такова предложение имаше. Само че не успяха да го прокарат, дори в името на по-бърза реакция при тежка катастрофа, все едно линейкаджиите си носят по няколко банки с кръв за всеки случай. Но да не размиваме темата. Боклуците наистина трябва да са вън от столицата. Която е обща на всички ни. И на тези от Сърбогъзи (Тревненско), Пръдлевци (махала на Сърбогъзи), Пържиграх, Търсигъзи. Трябва да си я пазим, а не да чакаме някоя институция да ни сложи поредната забрана и да ни иска поредната такса. Но понеже сме си по боклуците, или, иначе казано, обичаме да цапаме, то ще сме в очакване някоя служба или министерство да каже: „Вън боклуците от София!“ И да забрани на старите ни трошки да обикалят булевардите и да цапат въздуха, които нашите деца дишат. Дано само след като някога и това правило започне да се спазва, да не се реши, че столицата е отесняла, и да се застрои поредната градинка или парк, което ще е за сметка отново на чистия въздух. Както и да го гледаш, въздух вече не остана. Който столичанин или жител на Пръдлевци не го вярва, да се качи на метрото в 7,30 часа сутринта или да мине по кръстовището на Софийския университет в 17,30 часа с колата си.", "date": "2018.07.22", "title": "Вън боклуците от София"}
{"url": "https://www.monitor.bg:443/bg/a/view/cska-sofija-prodade-3000-bileta-samo-za-den-106115", "text": "ЦСКА-София отново е на път да разпродаде всички налични билети и за втория мач на тима в Лига Европа. В четвъртък от 20 часа „червените“ приемат „Адмира Вакер“ на „Армията“, като ще се опитат да си осигурят добър аванс преди реванша в Австрия. Днес бяха пуснати в продажба билетите за мача, като само за ден бяха разграбени 3 000 бройки. За мача отново ще бъдат отворени единствено секторите „А“ и „В“. Новото е, че за разлика от домакинството на „Рига“, този път фенове ще могат да влизат и в два от блоковете в сектор „Г“. Това са тези със седалките откъм сектор „А“. Еуфорията сред феновете е голяма, като се очаква всички талони да свършат максимум до сряда. Ултрасите на ЦСКА-София отново ще са настанени в сектор „В“, а цената на талоните е 12 лева. За централния сектор „А“ пропуските струват по 20 лева. Най-скъпи пък ще са ВИП-пакетите за ложата, които са по 150 лева. Интересното обаче е, че по традиция именно най-луксозните талони свършват първи за евромачовете на „армейците“. Деца до 7 години ще влизат на стадиона безплатно, а билети ще се продават също онлайн в сайта на „Тикетпро“, както и в търговската мрежа в цялата страна. За притежателите на абонаментни карти за сезона пък е предвидена 10 процента отстъпка в цената. Намалението ще се прави на касата на стадион „Българска армия“, която ще работи от 10 до 18 часа всеки ден, а в четвъртък ще е до 20 часа. За мачовете с „Адмира Вакер“ феновете на ЦСКА-София ще могат да видят в игра и новото попълнение Мауридес, от когото се очаква да замени Фернандо Каранга на върха на атаката. Бразилският голаджия нямаше картотека за двубоите с латвийския „Рига“, но всичко около документацията му вече е наред и той ще е на разположение на треньора Нестор Ел Маестро.", "date": "2018.07.22", "title": "ЦСКА-София продаде 3000 билета само за ден"}
{"url": "https://www.monitor.bg:443/bg/a/view/rashidov-naj-revat-za-svobodata-tezi-koito-sa-majstori-na-fejkovete-106120", "text": "„Свободата на словото като че ли е в ръцете точно на хората, които реват прекалено много за свободата на медиите. Защото може би техните собственици са ограничили и деморализирали на всичкото отгоре медийното пространство. Говорим за фалшивите новини – те са майсторите на това“. Това коментира пред Канал 3 шефът на комисията по култура и медии в Народното събрание Вежди Рашидов. Рашидов посочи също, че би застанал срещу всеки, който забранява свободата на словото, както и че свободата на словото важи не само за една гилдия, а е свещено право на всеки гражданин. В този контекст подчерта, че неговата свобода например е била нарушена, защото 10 години „едно предаване кани едни и същи 24 души, които в едно общо говорене, лакърдия, обясняват какъв мръсник съм аз. Това предаване нито веднъж за 10 години не ме е поканил нито да се защитя, нито да си кажа позицията. Това е умишлено отнемане на моето право на словоизлияние. Националният ефир се ползва за лични цели, защото всичко е фитнес – който плати, играят за него. Зависимостта на свободата на словото идва от пари“. По думите му именно затова е наложително да се седне и да се направи закон, който да регламентира ясно нещата. Именно затова идния четвъртък комисията организира кръгла маса за обсъждане на поправките за пълно осветяване на медийната собственост, внесени от депутата и наш издател Делян Пеевски и колегите му по група Йордан Цонев, Хамид Хамид и Велислава Кръстева. На въпрос за обявеното завръщане в България на финансираното от американския Конгрес Радио „Свободна Европа“ той заяви: „Откъде ще намерим доносници? То трябват много ченгета. Пълни глупости са това“. След което подчерта, че „колкото повече работят“, толкова повече ще накарат хората да намразят Америка и допълни, че страната ни е абсолютно „пресвободна територия“.", "date": "2018.07.22", "title": "Рашидов: Най-много реват за свободата тези, които са майстори на фейковете"}
{"url": "https://www.monitor.bg:443/bg/a/view/hamiltyn-bie-v-germanija-sys-start-ot-14-a-pozicija-106117", "text": "Люис Хамилтън с \"Мерцедес\" спечели Гран при на Германия на пистата \"Хокенхайм\" в изключително драматично състезание. Световният шампион стартира от 14-а позиция в решетката, заради повредите и смяната на части от хидравликата по време на квалификациите. До 14-ия тур обаче беше задминал вече 10 от своите конкуренти, а после влезе в тройката и продължи битката до края. Така това се превърна в уникална победа, но и в традиция, като си припомним как наскоро от 19-о място в колоната завърши втори. С поредния си невероятен марш Хамилтън излезе пък начело в класирането за пилотите със 188 точки, със 17 пред основния си конкурент Себастиан Фетел и издърпа \"Мерцедес\" също на върха с 310 т. - 8 пред \"Ферари\". За последното заслугата обаче е и на съотборника му Валтери Ботас, завършил втори след много добро каране. Трети стана Кими Райконен с \"Ферари\" Главен виновник за двойния удар на \"Мерцедес\" обаче има дъждът, който разбърка картите на фаворитите. Стартирал от полпозишън Себастиан Фетел с \"Ферари\" беше начело на колоната до 57-ата обиколка, когато над част от трасето започнаха да се леят реки от вода. Тогава германецът не успя да овладее колата със своите сухи гуми, излетя в чакъла и напусна надпреварата за разочарование на своите фенове, които преобладаваха сред всичките 168 000, гледали състезанието от трибуните. Разочарованието им беше огромно. За кратко Ботас излезе начело, погониха се с Хамилтън, британецът поведе и не сгреши до края. \"Беше много трудно от тази 14-а позиция да стигна до победата, призна Хамилтън след края пред микрофона на Дейвид Култард. - Дадох всичко от себе си и успях. Но отборът свърши много добра работа. Имах перфектната кола, отлично подготвена. Когато заваля, знаех, че зад колата за сигурност не е много добре за мен, а тези отзад са сменели вече гумите. В крайна сметка прав е победителят.\" Кими Райконен пък призна, че е бил инструктиран от бокса да пусне Фетел пред себе си в последната част на състезанието, като е получил секретен сигнал. \"Имаме такива определени правила, но не бях разбрал съвсем ясно какво точно да правя, затова попитах. И го направих.\"", "date": "2018.07.22", "title": "Хамилтън бие в Германия със старт от 14-а позиция"}
{"url": "https://www.monitor.bg:443/bg/a/view/usik-obedini-boksovite-titli-v-4-versii-106118", "text": "Украинецът Александър Усик стана носител на 4-те титли в най-престижните боксови версии - WBC, WBO, WBA и IBF в първа тежка категория (до 90,710 кг). Боксьорът, който спря Тервел Пулев на полуфинала на олимпийския ринг в Лондон 2012 г., спечели финала на първия формат на Световните боксови серии с руснака Мурат Гасиев като след 12 рунда в Москва съдиите гласуваха за него със 120:108, 119:109, 119:109. Освен престижните пояси, 31-годишният Усик получи и трофея на името на Мохамед Али. Преди него само трима боксьори са били носители на 4-те пояса в тази котегерия - Бъртард Хопкенс, Джърмейн Тейлър (с 1 в средна категория) и Теренс Кроуфорд. В актива на Усик има вече 15 победи на профиринга (11 с нокаут) и нето една загуба. За 24-годишния Гасиев пък поражението беше първо в кариерата му, в която има 26 победи (19 с нокаут). \"Бих искал да посветя тази победа на моя баща, който за съжаление няма да види какво се случва, каза украинецът след победата. - Той беше първият човек, който ме заведе на бокс и ми обясни, че мога спечеля успехи. Вторият ми \"баща\" е моят първи треньор Сергей Лапин, който ме научи как да се бия. Тези трофеи са и за Александър Данилченко и Анатолий Ломаченко.\" В Украйна предложиха веднага да направят Усик герой на страната. Веднага тръгнаха и слуховете, че той ще премине скоро в тежка категория. За реванш с Гасиев в договорите няма кауза.", "date": "2018.07.22", "title": "Усик обедини боксовите титли в 4 версии"}
{"url": "https://www.monitor.bg:443/bg/a/view/slovenecyt-slavisha-stojanovich-poe-levski-106116", "text": "“Левски“ вече има нов треньор. Това е словенецът Славиша Стоянович, който се разбра с ръководството на „сините“ и ще замени на поста уволнения миналата седмица Делио Роси. Договорът на 48-годишния специалист ще бъде за 1+1 години. Той е трикратен шампион в кариерата си. Първо извежда два пъти до титлата на Словения “Домжале” през сезон 2007/2008 г. и 2008/2009 г., а през 2013/2014 година печели титлата на Сърбия начело на “Цървена звезда”, като прекратява хегемонията на “Партизан” от рекордните шест поредни титли. Словенецът пристига с екип от двама асистенти, като останалите представители в неговия щаб ще бъдат двама или трима българи. Един от тях ще бъде треньорът на вратарите Валентин Захариев, който след идването на Делио Роси работи в школата на \"Герена\". Тази сутрин в 10:00 часа изпълнителният директор на \"сините\" Красимир Иванов и Стоянович проведоха финална среща, след която беше подготвен договорът на новия наставник. Той ще бъде обявен официално, след като бъдат оформени документите по разтрогване на контракта на Делио Роси, което се очаква да стане утре или най-рано във вторник. Стоянович е от няколко дни в София на преговори със Спас Русев и разгледа базата и стадион \"Георги Аспарухов\". Той обаче не пътува с тима за гостуването на „Ботев“ в Пловдив, спечелено с 1:0. Дебютът на словенеца начело на „Левски“ ще бъде на 30 юли срещу “Черно море” на стадион \"Георги Аспарухов\". На „Герена“ получиха и неприятна новина за младока Ивайло Найденов. Защитникът ще отсъства от игра 20 дни, след като се контузи в мача с „Ботев“. Така проблемите с контузени играчи в „Левски“ се увеличават, като заради травми в Пловдив не играха Серджиу Буш, Ривалдиньо, Кали Тиам, Паулиньо и Филипе Нашименто. С отбора не беше и капитанът Божидар Митрев.", "date": "2018.07.22", "title": "Словенецът Славиша Стоянович пое „Левски“"}
{"url": "https://www.monitor.bg:443/bg/a/view/gorjashto-smetishte-obgazjava-shofiori-kraj-kocherinovo-106102", "text": "Горящо сметище обгазява пътуващите водачи по направлението Кочериново – Благоевград, алармираха потърпевши. Сигналът за инцидента е подаден в 7 часа в неделя, като на място пристигат два противопожарни екипа от Рила. Въпреки потушаването на пламъците обаче часове по-късно сметището продължаваше да пуши. Гъстият дим достигаше чак до съседната община Благоевград. „Нямате представа за какъв дим става въпрос. Миризмата е потресаваща. Все едно там са горели десетки автомобилни гуми. В района не един или двама човека изхвърлят отпадъците си“, обяснява 34-годишен кюстендилец, който ежедневно пътува до Благоевград. По данни от местната противопожарна служба огънят е овладян, но има отпадъци, които все още продължават да тлеят. От там увериха, че няма опасност за пътуващите по магистралата водачи. Наложило се е в борбата с огъня да бъдат включени и трактори, които да направят просеки за ограничаване на пламъците. „Сметището не действа от няколко месеца, но въпреки това на него има боклуци. Пали се за пореден път. В съседство има ниви, които можеше да пламнат. Страшно опасно е и едва ли може да говорим, че дима е безвреден за хората“, обясняват хора от района на Кочериново. „Най-вероятно и този път става въпрос за човешка небрежност, но извършителят трудно може да бъде установен“, коментираха огнеборци от Рила. Те уточниха, че старото сметище се намира край новото кръгово кръстовище при разклона за село Бараково и Рилски манастир.", "date": "2018.07.22", "title": "Горящо сметище обгазява шофьори край Кочериново"}
{"url": "https://www.monitor.bg:443/bg/a/view/iron-maiden-kacnaha-na-letishte-plovdiv-106104", "text": "Както предварително бяха обявили организаторите на Hills of Rock, рок гигантите IRON MAIDEN кацнаха със собствен самолет на летище „Пловдив” едва няколко часа преди концерта си край Гребната база в града на тепетата. Лично на летището ги посрещна кметът на Пловдив Иван Тотев, който пусна кадрите от пристигането на рок легендите на живо във фейсбук профила си. Заедно с градоначалника бе и председателят на Народното събрание Цвета Караянчева. Тя подари на групата луксозен албум със снимки от България. Полетът на рок динозаврите е закъснял с близо 2 часа, научи Агенция Монитор. Те идват в Пловдив директно от Гърция и веднага след като кацнаха на пловдивското летище, се отправиха към Гребната база за репетиции. Концертът им в Пловдив започва в 21 часа и малко след него се очаква IRON MAIDEN да отлетят.", "date": "2018.07.22", "title": "IRON MAIDEN кацнаха на летище „Пловдив”"}
{"url": "https://www.monitor.bg:443/bg/a/view/iznasjame-skimingi-za-chetiri-kontinenta-106111", "text": "Произведени в България скимиращи устройства, с които се източват кредитни карти, са залавяни на четири континента по света. Това показват данните от чуждестранните служби, които работят с родното МВР и разузнаване. Държави от Азия, Африка, Северна Америка и Европа постоянно изпращат запитвания за сътрудничество, след като залавят наши или чуждестранни групи, които работят с направени у нас скиминги, научи „Монитор“. Само преди дни пък ГДБОП разби група от четирима души от Пловдив, които произвеждали подобна техника. Съдът им определи гаранция от близо половин милион лева, която обаче те отказват да платят. В регистрите на МВР има десетки справки от южноафриканската полиция, която е залавяла множество нашенци. Трима от тях дори вече са осъдени, а един е намерил смъртта си заедно със съпругата си. Групата е разбита през 2013-а година в Кейптаун. Боравела изцяло със скиминги българско производство, които са намерени при претърсванията. Срещу тях започва дело, което завършва с незначителни присъди. В началото на тази година единият от арестуваните - Анджело е разстрелян заедно със съпругата си Неси в двора на къщата им в южното предградие Бергвилет. Убийството е извършено професионално - с пистолет със заглушител. Основната версия е бизнеса със скимиращи устройства и източването на банкомати. Сериозни удари има дори и на службите в Камбоджа и по-точно в столицата Пном Пен, където отново е заловена наша група с наши скимиращи устройства, сглобявани в гаражи в България. Повече подробности четете в хартиеното издание на \"Монитор\"", "date": "2018.07.22", "title": "Изнасяме скиминги  за четири континента"}
{"url": "https://www.monitor.bg:443/bg/a/view/razsledvat-poboja-nanesen-ot-sytrudnik-na-prezidenta-makron-106114", "text": "Френските власти започнаха съдебно разследване на побоя над протестиращ, нанесен на 1 май от сътрудника на президента Еманюел Макрон, съобщи Асошиейтед прес. Нападението бе заснето на видеокамера и предизвика голяма политическа криза за френския лидер. Опозиционни лидери като десния политик Лоран Вокие и водача на радикалната левица Жан-Люк Меланшон настояват Макрон да даде обяснения, отбеляза Франс прес. Парижката прокуратура заяви днес, че Бенала и още четирима души са поставени под съдебен контрол и ще се явят в съд, където скоро може да им бъдат повдигнати обвинения. Макрон запазва мълчание по темата. Бенала бе уволнен в петък от президентския дворец, а вчера следователи претърсиха дома му. Прокуратурата каза, че на Бенала, който отговаряше за сигурността на Макрон по време на предизборната кампания през 2017 г., и на служителя на партия \"Република, напред!\" Венсан Краз, който също взема участие в нападението, сега е забранено да притежават оръжие или да заемат обществена длъжност. Двамата са били на първомайската демонстрация в качеството си на наблюдатели. Въпреки че на Бенала е било наложено дискретно дисциплинарно наказание през май, правосъдието не е било сезирано за побоя и той бе уволнен чак в петък. Освен Бенала и Краз, в съда ще се явят още трима високопоставени полицаи, заподозрени, че са предали на Бенала кадрите от камерата за видеонаблюдение.", "date": "2018.07.22", "title": "Разследват побоя, нанесен от сътрудник на президента Макрон "}
{"url": "https://www.monitor.bg:443/bg/a/view/lekoatletkite-ni-vtori-na-balkanite-s-9-medala-106119", "text": "България зае второто място в класирането по медали при жените на балканските игри по лека атлетика в Стара Загора. Нашите състезателки спечелиха общо 9 отличия, от които 4 златни, 3 сребърни и два бронзови медала. С най-голям принос за успеха беше Инна Ефтимова, която взе две титли - в индивидуалните спринт на 100 и на 200 метра и изведе щафетата на 4 по 100 метра до третото място. Със злато в скока на височина завърши и олимпийската вицешампионка от Рио де Жанейро 2016 Мирела Демирева. Четвъртата титла беше на Радислава Мавродиева в тласкането на гюле. Победител при жените стана отборът е Румъния с 5 златни, 5 сребърни и 3 бронзови медала. При мъжете България се нареди на шестото място с 1 златен, 2 сребърни е пет бронзови отличия. Единствената титла донесе Митко Ценов в бягането на 3000 метра стипълчейз. Балкански шампиони са гърците с 5 златни, 5 сребърни и 2 бронзови медала. В общото подреждане България е пето място с 5 златни, 5 сребърни и 7 бронзови отличия, а комплексен шампион е Румъния с 9 златни, 8 сребърни, 6 бронзови и общо 23 отличия от 42 дисциплини. Мирела Демирева, която си осигури и място на финалите на Диамантената лига в скока на височина, призна след състезанието, че трудно скача пред българска публика. Тя взе титлата със 195 см и направи опити за 203, но не успя. \"Смятам, че мога скоча над 203 см, въпрос на време е, сподели Мирела - Винаги скачам за първо място, независимо дали губя или печеля Диамантени лиги. Това за мен няма абсолютно никакво значение.\"", "date": "2018.07.22", "title": "Лекоатлетките ни втори на Балканите с 9 медала"}
{"url": "https://www.monitor.bg:443/bg/a/view/otkriha-izcheznalata-poljakinja-obesena-106112", "text": "41-годишната полякиня Александра Барбара Фулара, която изчезна мистериозно от хотелската си стая, е намерена  мъртва. Тя е била открита случайно от летовници, които излезли на разходка в гората край бившия къмпинг “Европа“ до Поморие. Тялото на жената е висяло с примка на шията, завързана за дърво. Трупът е бил силно разложен и до момента не е възможно да се идентифицира. Дрехите, с които Фулара е била облечена в нощта на изчезването си обаче са абсолютно същите, казаха полицаи. При първоначалния оглед следи от насилие не са установени трупът е изпратен за аутопсия.  Водещата версия е, че полякинята, която е треньорка по карате, сама е сложила край на живота си. Семейството й е в шок, тъй като според тях нямало никакви причини тя да посегне на живота си.  Полякинята изчезна посред нощ от хотелската си стая в поморийския хотел \"Инкогнито” и повече от три седмици бе в неизвестност.   Тя излязла, докато съпругът и двете им деца спели.   По всяка вероятност се е измъкнала през терасата на първия етаж, защото камерите в хотела не са я засекли да излиза през централния вход. Тя напуснала стаята, без да вземе никакви лични вещи със себе си, нито телефон.  На следващия ден след обяд разтревоженият съпруг подал сигнал в полицията. Над 20 дни униформените издирваха изчезналата туристка. През 2014 край Варна изчезна германецът Ларс Митанк. Оттогава близки и приятели на Ларс неуморно издирват чужденеца. Обявена бе и награда от 40 000 евро за информация, която би помогнала за откриването му. Ларс Митанк пристига в България на 30 юни с бивши съученици. 28-годишният младеж прекарва седмица в курорта Златни пясъци и както много други свои сънародници участва в така наречените алкохолни турове из заведенията в комплекса. Попада в местен бар, където гледа футболен мач. Като фен на \"Вердер Бремен\" той се скарал и сбил с привърженици на \"Байерн Мюнхен\". След удар било спукано тъпанчето на лявото му ухо. Заради травмата лекарите съветват германеца да отложи обратния полет към дома. Приятелите му заминават на 7 юли към Германия, а младежът се настанява в хотел във Варна. В търсенето на изчезналия Ларс е ангажирана една от най-големите детективски агенции в света - \"Гютих\". Тя е наета лично от работодателите на Ларс и неговото семейство. Приятелите на Ларс са създали Фейсбук група, в която се публикува информация в помощ на издирването му.      ", "date": "2018.07.22", "title": "Откриха изчезналата полякиня обесена"}
{"url": "https://www.monitor.bg:443/bg/a/view/ucheni-shte-izstrelvat-sol-v-nebeto-za-da-spasjat-koralovite-rifove-106101", "text": "Властите в Австралия обявиха, че ще използват нови способи, включващи и изстрелване на соли в небето, за да спасят от глобалното затопляне Големия бариерен риф, съобщава в. \"Дейли мейл\", цитиран от БТА. Той е една от главните природни забележителности на страната-континент и всяка година привлича хиляди туристи. Коралите от бариерния риф са включени в списъка на Световното наследство на ЮНЕСКО, но от две години страдат от прекалено високите температури на водата. Затоплянето се отразява пагубно върху тяхната жизнеспособност. Във връзка с това австралийските специалисти изучават различни способи за понижаване на температурите. Те включват използването на биоразтворим слънчев екран, с който да бъде покрит рифът. Другата възможност е бомбардирането на облаците със сол, чиито кристали се очаква да отразяват слънчевата светлина, като я разсейват.  ", "date": "2018.07.22", "title": "Учени ще изстрелват сол в небето, за да спасят кораловите рифове "}
{"url": "https://www.monitor.bg:443/bg/a/view/prokopiev-bi-po-lyji-dori-kostov-106109", "text": "Главният координатор на Фабриката за фалшиви новини Иво Прокопиев надмина по безочливост дори своя създател Иван Костов, сътворявайки чрез своите издания цяла поредица от лъжи по адрес на депутата и наш издател Делян Пеевски.   Новата канонада беше проведена по добре познатия сценарий – приписване на връзка на Пеевски с „Булгартабак“. Безочливостта на тиражирането на евтини лъжи обаче бележи нов връх. Причината е, че използвайки като претекст поправките в Закона за следприватизационен контрол, прокарани от „Обединени патриоти”, „Капитал“ без абсолютно никаква фактология се пробва да изнасили истината, като написа, че Пеевски бил облагодетелстван от измененията. Още повече че именно Пеевски и колегите му от ДПС Йордан Цонев и Хамид Хамид изготвиха предложение за промени в конституцията с цел отпадане на давността за престъпления, извършени при приватизационни сделки. Тези предложения, обаче останаха глас в пустиня. Това обаче не попречи на „Капитал“ за „Наглият подарък за Домусчиев и Пеевски“ - гласи фалшивата новина, отпечатана в края на миналата седмица в „Капитал“. Намаляването на срока за следприватизационен контрол на сделки с държавни активи списанието на Прокопиев твърди, че било в услуга на Пеевски, защото щяло да освободи „Булгартабак“ от задълженията да си изпълни следприватизационния договор. Първата нагла лъжа е, че Пеевски има нещо общо с „Булгартабак“. Нашият издател никога не е управлявал тютюневия холдинг, а имаше миноритарен пакет от акции в него. На всичкото отгоре този дял беше продаден преди почти две години и оттогава Пеевски няма никакви допирни точки с „Булгартабак“. Нещо повече - самата компания е изпълнила следприватизационните процедури, като е запазила основния си предмет на дейност, тъй че от нейна гледна точка е безразлично дали срокът се удължава, или се скъсява. От лъжите, сътворени от служителите на Иво Прокопиев обаче, „Капитал“ стига до типичните за жълто-кафяво булевардно издание внушения, че Пеевски имал нещо общо с другия обект на публикацията Кирил Домусчиев. Многозначително е споменато, че фирма на Пеевски е купила два апартамента от компания на Домусчиев, сякаш са направили сделка за 20 лв. Само че цената на тази сделка е 800 хил. лв., в което няма нищо обичайно на фона на актуалния пазар на имотите в София. Това, разбира се, е премълчано от Прокопиевата медия. Изпитаният сюжет с приписването на връзка на Пеевски с „Булгартабак“ е само които „Капитал“ и присъдружните им сайтове продуцират от години по адрес на нашия издател. Първият и най-брадясал тематичен кръг беше със строителния бизнес. Когато някоя фирма трябва да бъде „профилактирана“ от медиите бухалки на олигархията и да й се попречи да спечели някоя обществена поръчка, автоматично й се приписва връзка с Делян Пеевски и се посочва с пръст, че не е от „правилните“. Вторият най-често въртян кръг от фалшиви новини е за връзката с „Булгартабак“. Каквото и да се случи в сферата на тютюнопроизводството и търговията, неизменно се стига до „Булгартабак“ и оттам веднага се лепва на Пеевски. Като се започне от изфабрикувани доклади за контрабанда, вдигане на акцизи на несъществуващи конкуренти и се стигне до безнравствената лъжа за приватизацията. Третият дежурен сюжет е, когато Фабриката за фалшиви новини успее да активира чрез пипалата си в чужбина някое НПО като „Репортери без граници“ да повтори опорната им точка за медийна концентрация и монопол над пазара, за което, естествено, е обвинен Пеевски. Всички на публичните държавни регистри. Безочливите пропагандни кампании, които Прокопиев води на хибриден принцип – от една страна, чрез своите медии, от друга - чрез уж конкурентните издания на побратимите си олигарси, а от трета - през политическите си ГМО проекти като „Дай, България”, надминава по безочливост и лъжите на Иван Костов от периода на неговото управление. Навремето Костов лъжеше безогледно десните избиратели, за да се задържи на власт колкото може по-дълго. Последният нагледен пример как Командира няма никакви скрупули да лъже хората в очите беше след фалита на КТБ. Тогава Драгалевския лаборант проплака, че пенсията на съпругата му Елена се превеждала през КТБ и като й блокирали картата, останала без пари за кисело мляко. Малко по-късно се оказа, че семейството му е имало депозити за над 700 бона на ВИП условия в банката, източена от Цветан Василев, а дори дъщеря Мина му е получавала хонорари от парите на вложителите в КТБ, източени през кухите фирми в пирамидата на БГ Мадоф. Командира Костов обаче определено беше надминат по лъжи от своя ученик Иво Прокопиев. Разградският олигарх забогатя неприлично именно под крилото на тогавашния премиер Костов. Заедно с него чрез престъпни приватизационни сделки като богаташи се събудиха за един ден и Огнян Донев и Цветан Василев, а на Сашо Дончев държавната власт буквално му гарантира да е милионер чрез посредническите договори за доставка на газ. Сега тези забогатели на тъмно бизнесмени тровят обществената среда чрез изкуствено финансираните с откраднатите им пари медии. Не се свенят да се представят за медийни магнати чрез изпразнения от съдържание Съюз на издателите, от който бяха прогонени собствениците на основните медии в страната и останаха само олигарси като Прокопиев, Донев и Дончев и техни креатури. Безкрайните лъжи, които тези псевдоиздатели и техните медии тиражират по адрес на нашия издател Делян Пеевски, целят да пречупят „Телеграф Медиа“. Причината е, че медиите от нашата издателска група „Телеграф“, „Монитор“, „Политика“ и Агенция Монитор не се страхуваме да казваме истината за олигархията и да разкриваме чрез нашите разследвания престъпните далавери на тази задкулисна шайка. Защото сме от малкото свободни, обективни и независими медии, които останаха в България. Безкрайните лъжи, които тиражират изданията, финансирани от Прокопиев и побратимите му олигарси, израснали под крилото на Костов, са само един елемент от цялостното чувство за безнаказаност, което те споделят. Причината е, че олигархията си има частен съд в лицето на шефа на Върховния касационен съд Лозан Панов, който е основен проводник на интересите им в Темида. Макар всички тези олигарси да си имат проблеми с правосъдието, делата и разследванията срещу тях се точат с години, а Панов дава всичко от себе си те да се спасят от правосъдието. Сивото финансиране за политическите проекти като „Да(й), България“, гарантирано от Цветан Василев, например бе спасено именно след мощна кампания от страна на мъжа на Черния лебед Лозан Панов. Шефът на ВКС даде мило и драго делата за конфискация на престъпно имане да бъдат блокирани, докато това най-сетне се случи чрез преюдициално запитване до Съда на ЕС. По този начин не само откраднатите от вложителите в КТБ милиарди на Василев, ами и придобитите чрез престъпната приватизация на „Каолин“ милиони на Прокопиев останаха в техните ръце. Сянката на розовобузия олигарх Иво Прокопиев все повече се извисява над провалената сделка за продажбата на „ЧЕЗ България“. „Капитал“ и останалите медии на Прокопиев винаги са били безпогрешен метроном на неговите бизнес интереси. А те винаги са били свързани с държавни активи и съответно с ходатайство от страна на негови агенти в различните правителства. Когато в мандата на Тройната коалиция Прокопиев се набута в гигантската далавера със зелената енергия и отхапа лъвския пай от държавно гарантирания бизнес за 800 млн. лева, „Капитал“ и „Дневник“ непрестанно рекламираха ВЕИ сектора и бяха безпощадни спрямо всички политици, посмели да заподозрат, че зелената енергия ощетява обикновените потребители. В периода, когато Симеон Дянков и Трайчо Трайков бяха във властта, държавата проведе кампания по разпродажба на остатъчните държавни дялове в енергоразпределителните дружества. В този период бяха публикувани имейли с указания на Прокопиев към неговите служители в „Капитал“ как трябва ЕРП-тата да бъдат защитени и опорните му точки бяха препечатани на страниците на изданията му едно към едно. Впоследствие Прокопиев, заедно с Дянков и Трайков, се сдоби с обвинение именно за сделката с държавния дял от ЕВН, като се оказа, че розовобузият олигарх и там е имал „консултантски“ интерес. Последната наказателна акция, която „Капитал“ и „Дневник“ провеждат в сектор „Енергетика“, е брутално охулване на КЗК заради забраната „Инерком“ на Гинка Върбакова да придобие „ЧЕЗ България“. Както се знае от опита през годините, медиите на Прокопиев не пишат нищо в тази сфера, без техният издател да има келепир от него. Така че в продажбата на най-голямото ЕРП у нас все по-ясно на преден план излизат чифт розови бузи.", "date": "2018.07.22", "title": "Прокопиев би по лъжи дори Костов"}
{"url": "https://www.monitor.bg:443/bg/a/view/evtanaziraha-stadoto-na-baba-dora-v-sharkovo-106108", "text": "Евтаназирано е стадото на Тодорка Сакалиева – баба Дора, в село Шарково. Това потвърди пред Канал 3 министърът на земеделието Румен Порожанов. Тази сутрин селото е било отцепено. Полицаи са извели от Шарково гражданите, които бяха блокирали пътя до последното оцеляло стадо на баба Дора. Умъртвянето на животните е започнало към 15 ч. Порожанов обясни, че днес обласният щаб се е събрал и са решили днес да започне евтаназирането на жвитните, което по думите му вече е приключило. Той припомни, че в Шарково са останали само три стада, две по 15 животни и едно от 150, именно на баба Дора. При него обаче само половината са били регистрирани. Сега предстои обезпаразитяване и дезинфекция. порожанов припомни, че от утре започват изплащането на обезщетенията на стопаните от Шарково. В рамките на седмица ще приключи изплащането на парите. Хората получават средно по 300 лева на глава животно. Миналата събота пък, когато министър Порожанов е бил на посещение в Шарково, баба Дора е била съгласна за евтаназията на жвиотните й. След това обаче тя променила решението си. Порожанов отново припомни, че в нейното стадо няма положителни проби, но в самото село има 22 такива. Тъй като животните са контактни, те трябва да бъдат умъртвени, поясни Порожанов. по думите му стопани са имали готовност да дарят 100 кози на баба Дора, независимо, че ще получи обезщетение. тя обаче отказала. Министърът обясни, че веществото използвано се нарича евтанизин и така е станало популярно да се използва за процедурата.  \"Екипите на Европейската комисия, които бяха на посещение у нас, дадоха ясен сигнал, че действаме правилно\", допълни Порожанов. ", "date": "2018.07.22", "title": "Евтаназираха стадото на баба Дора в Шарково (Обновена)"}
{"url": "https://www.monitor.bg:443/bg/a/view/chochev-se-zavryshta-v-serija-a-gylybinov-chaka-oferta-106113", "text": "Българският полузащитник на италианския втородивизионен “Палермо” Ивайло Чочев най-вероятно ще заиграе в отбор от елита, съобщават медиите на остров Сицилия. Ръководството е информирано от агента на играча, че трябва да очакват предложения за него клубове от Серия \"А\". Проблем за осъществяването на трансфера е травмата на глезена, която вече би трябвало да е отшумяла и възстановяването да върви по план. Все още Чочев тренира самостоятелно и няма никакви усложнения, но едва в края на новата седмица плевенчанинът може да се присъедини към останалите си съотборници. 25-годишният Чочев започва своя пети сезон в “Палермо”, който отново ще се опита да се върне в елита. За клуба от Сицилия той има 104 мача и 11 гола. В същото време стана ясно, че гръцкият гранд “Панатинайкос” и кипърският шампион АПОЕЛ (Никозия) са сред отборите, които имат интерес към българския национал Андрей Гълъбинов. АПОЕЛ вече е изпратил оферта до “Дженоа”, но нападателят не бърза да я приеме, тъй като иска да остане в Италия. За момента единственият местен клуб с желание да вземе 29-годишния таран е изпадналият в Серия „Б“ “Кротоне”. Гълъбинов премина в “Дженоа” през миналото лято, но беше предимно резерва. Въпреки това участва в 21 мача, в които се отличи с три гола и две асистенции. Той има договор с „грифоните“ за още две години, но от клуба няма да го спират, ако си намери нов отбор.", "date": "2018.07.22", "title": "Чочев се завръща в Серия „А“, Гълъбинов чака оферта"}
{"url": "https://www.monitor.bg:443/bg/a/view/zaloviha-ubieca-na-invalid-v-topolovgrad-106090", "text": "Жестокото убийство на 69-годишен самотно живеещ инвалид шокира Тополовград. За часове криминалистите от Хасково успяха да разкрият и задържат убиеца, който вече е в ареста за 72 часа. В петък сутринта майстори отишли да завършат инвалидна рампа и да си получат парите от Коста. Д.К. Мъжът бил инвалид на 69 години, живеел сам в къща, но имал близки и роднини в Тополовград. Строителите се учудили са, че трудноподвижният мъж още не е станал и влезли в дома му. Открили трупа му в леглото и се обадили в полицията. Дошлите на място криминалисти разбрали, че мъжът е починал от задушаване. „Изградени бяха две основни версии – отмъщение или грабеж“, каза шефът на ОД на МВР в Хасково старши комисар Ангел Цанков. В хода на разследването станало ясно, че 39-годишен съсед на жертвата е контактувал последно с убития мъж. Така полицаите арестували комшията Христо. С.В. на 39 години. „Задържаният категорично отричаше да има нещо общо с убийството, но няколко експертизи доказаха, че точно той е извършителят“, допълни Цанков. След това и заподозреният признал, че е извършил престъплението.     Две вечери преди убийството Христо бил в дома на инвалида. Видял недостроената рампа и му поискал пари на заем. Домакинът отказал, защото парите били приготвени за плащане на майсторите.     След две вечери Христо отново дошъл в дома на бай Коста. Този път бил пиян и ставал все по-агресивен. Двамата се скарали и си разменили обидни думи. „Не те ли е срам, здрав и прав мъж си, а не работиш и живееш на гърба на вашите? Отиди да си намериш работа вместо само да искаш пари, които не връщаш, безделник такъв!“, казал домакина на своя гост. Христо побеснял и се нахвърлил върху инвалида. Осъзнал се, чак когато по-възрастният човек вече бил мъртъв. Убиецът изпаднал в паника и излязъл навън. После се върнал, взел парите от нощното шкафче и се прибрал в дома си. „Убийството е извършено поради смесени подбуди – отмъщение за нанесена обида и грабеж. В дома на заподозрения са открити част от липсващите пари, както и други доказателства“, допълни Ангел Цанков. Според наши източници Христо е удушил жертвата си с перде, което изтръгнал от прозореца в стаята. Омотал го около врата на жертвата и дърпал двете страни, докато инвалидът издъхне. По непотвърдена информация освен парите, пердето също е било открито скрито в къщата на съседа. Окръжната прокуратура в Ямбол е повдигнала обвинение срещу Христо С.В. по член 115 от НКИ за умишлено убийство. Ако се докаже вината заподозреният може да получи наказание от 10 до 20 години затвор. Съседът на убития остава в ареста до 72 часа с прокурорска заповед. Очаква се във вторник да му бъде поискан от съда постоянен арест.", "date": "2018.07.22", "title": "Заловиха убиеца на инвалид в Тополовград"}
{"url": "https://www.monitor.bg:443/bg/a/view/zucchero-kaca-na-letishte-sofija-den-predi-koncerta-si-v-plovdiv-106097", "text": "Италианската звезда Zucchero каза на летище „София” около 18 часа в неделя – ден преди концерта си на Античния театър в Пловдив, съобщиха организаторите. Заедно с него ще е и екипът му от 60 човека. Веднага след като се приземят, всички ще отпътуват към града на тепетата. Италианският музикант е изявил желание да пристигне ден по-рано, за да има възможност да разгледа Пловдив. В деня на концерта Zucchero ще обядва в Стария град на Пловдив, известен със своята завладяваща атмосфера, след което ще се отправи към Античния театър. Италианският изпълнител има специален хранителен режим и вечерята му трябва да бъде сервирана точно два часа преди началото на концерта в специално обособена зона, непосредствено до гримьорната му. Тя ще включва суши, плато от специално подбрани сирена, пресни плодове и висококачествено българско бяло вино. По време на концерта си на 23 юли в Пловдив, Zucchero ще изпълни най-доброто от 30–годишната си  музикална кариера, както и част от най-новите си песни, които българската публика ще чуе за първи път на живо.", "date": "2018.07.22", "title": "Zucchero каца на летище „София” ден преди концерта си в Пловдив"}
{"url": "https://www.monitor.bg:443/bg/a/view/nejmar-ne-simuliram-a-stradam-106092", "text": "Най-скъпият футболист в света Неймар продължава да е принуден да отговаря за безкрайните си симулации. Седмица след края на Мондиал 2018 бразилецът продължава да твърди, че куриозните му търкаляния по терена не са симулации, а просто са резултат от грубата игра на съперника. „Мислите ли, че постоянно искам да страдам? Не. Боли ме! След мачовете съм прекарвал четири или пет часа с лед. Трудно е, но когато човек го преживее, ще разбере. Видях шеги за моите падания, но ги приех с чувство за хумор. Не мога да стоя пред съперника и да му кажа: Съжалявам, но трябва да вкарам гол. Трябва да го заобиколя, а той ще се опита да ме спре и обезвреди. Често съм по-бърз от съперниците, така че ме удрят. Съдията трябва да види това“, каза още бразилецът. Както е ясно, руските медии изчислиха, че той е лежал общо 13 минути и 50 секунди по терените в мачовете от световното.", "date": "2018.07.22", "title": "Неймар: Не симулирам, а страдам "}
{"url": "https://www.monitor.bg:443/bg/a/view/shpionkata-butina-se-sreshtala-sys-stenli-fishyr-106099", "text": "Обвинената в шпионаж руска гражданка Мария Бутина е имала по-широки контакти на високо равнище във Вашингтон, отколкото бе известно по-рано. През 2015 година тя е участвала в две срещи между гостуващи руски представители и двама високопоставени служители на американската централна банка и министерството на финансите, съобщи Ройтерс. В срещите, разкрити от няколко души, запознати с тях, и от доклад на вашингтонски център за анализи, който ги е организирал, са участвали тогавашният вицепрезидентът на Управлението за федерален резерв (УФР) Стенли Фишър и тогавашният заместник-министър на финансите, отговарящ за международната дейност, Нейтан Шийтс. Руската гражданка Мария Бутина беше арестувана във Вашингтон на 15 юли. Обвинена е, че участва в заговор с цел да извърши действия в полза на чужда държава на американска територия. Тя отхвърля обвинениета, че е действала като руски агент.", "date": "2018.07.22", "title": "Шпионката Бутина се срещала със Стенли Фишър"}
{"url": "https://www.monitor.bg:443/bg/a/view/bivsh-strateg-na-trymp-shte-obedinjava-populistite-v-evropa-106095", "text": "Банън се надява, че фондацият а, наречена \"Движението\" (The Movement), ще оглави дясна популистка революция на континента, започвайки с изборите за Европарламент напролет. Амбицията на Банън е в перспектива организацията да съперничи по влияние  на \"Отворено общество\" на финансиста Джордж Сорос, подкрепящо либерални каузи. Централата на фондацията ще бъде в Брюксел, където през следващите месеци ще започне наемането на първоначален екип от 10 души, като броят им ще се увеличи до около 25 след 2019 г., ако проектът е успешен. Банън планира да прекарва 50 процента от времето си в Европа, след като минат частичните избори за Конгрес в САЩ през ноември. Банън, спорна фигура, който до началото на годината беше в ръководството на десния сайт \"Брайтбарт Нюз\", помогна на кандидат-президентската кампания на Тръмп през 2016 г., с което си спечели поста в Белия дом. Принуден да го напусне след вътрешни вражди, по-късно разкрити в книгата \"Огън и жупел\" (Fire and Fury) на Майкъл Улф, сега той мечтае за новата си европейска империя.", "date": "2018.07.22", "title": "Бивш стратег на Тръмп ще обединява популистите в Европа"}
{"url": "https://www.monitor.bg:443/bg/a/view/spasjavat-pediatrijata-vyv-vraca-s-lekari-ot-sofija-i-pleven-106096", "text": "Педиатрията във Врачанската болница „Христо Ботев“ ще бъде спасявяна от закриване с лекари от София и Плевен, тъй като такива специалисти няма повече от половин година. Заради напуснали специалисти там не могат да попълнят графиците за дежурства от края на януари, съобщиха медици от там. Детското отделение е петото по ред в лечебното заведение, което е в тежка криза заради липсата на медици и може да бъде закрито както четири преди него. То е с 20 легла и поема пациенти от Козлодуй до Мездра. Хоспитализираните в него обикновено заемат половината от леглата, но по време на епидемии те не достигат, разказаха лекари. „Говорил съм с колеги от София, ще идват от другата седмица да дават дежурства“, когато липсват наши кадри заяви пред БНТ д-р Евгени Любенов, изпълнителен директор на многопрофилното лечебно заведение. Няма да оставим болницата без лекари. Ще помагам всеки път, когато ми е възможно, заяви д-р Йоцка Йончева, която е педиатър с частна практика в града. Тя е от неколцината педиатри, които въпреки ниското заплащане поемат дежурства. Щатни лекари в отделението заявиха, че запълването на графика става за сметка на извънреден труд в недопустими размери. Д-р Бисер Тодоров разказа, че преди дни бил готов да обяви извънредно положение с медицинска евакуация на пациентите към други болници след като дежурил непрекъснато почти цяло денонощие. Неотдавна от отделението са напуснали още трима лекари. На тяхно място поемат дежурства доктори от отделението по неонатология. Преиз месец март педиатрията в болницата беше затворена за кратко, като тогава от там обясниха, че е заради инфекция. Без достатъчно педиатри е и детското отделение в болницата в Сандански. От липсата на детски лекари се оплакват и в многопрофилната болница в Смолян. За да не бъдат закрити, там също се командироват специалисти от други градове. Има опасност за доста лечебни заведения, че може да попаднат в ситуация на дефицит на педиатри, информират от Българската педиатрична асоциация. Статистика показва, че педиатрите в страната са около 1400. По думите на секретаря на асоциацията д-р Димитър Калайков голяма част от тях са пенсионери.", "date": "2018.07.22", "title": " Спасяват педиатрията във Враца с лекари от София и Плевен "}
{"url": "https://www.monitor.bg:443/bg/a/view/veneta-rajkova-posveti-skandal-na-tisho-106094", "text": "\"На Тихомир, за подкрепата и вярата в мен\" – това гласи посвещението на първата страница на „Скандал“ - петото заглавие в библиографията на тв водещата Венета Райкова. Томчето ще бъде достъпно в книжарниците официално от 10 август. Още сега обаче феновете на преквалифициралата се писателка могат да заявят желание да се сдобият с подписано копие на книгата от сайта на издателството й „Ентусиаст“. „Фейсбук ми напомня, че днес щяхме да празнуваме годишнина от брака! Да, имахме хубав брак! И хубав развод! Днес всеки е поел по пътя си, но аз винаги ще помня, че той ме е подкрепял и е вярвал в мен, дори когато аз не съм си вярвала!“, написа Райкова в социалните мрежи. След като изстреля четири книги в рамките на малко повече от година, петата й творба се забави. Причината – Райкова дебютира като писател след като си взе почивка от появите си на малкия екран. От миналата есен тя е водещ на „Папараци“, като ангажиментите около телевизионния таблоид вероятно стоят зад по-късното пускане на „Скандал“ на пазара. Още преди премиерата на „Скандал“ пък блондинката загатна пред феновете си в социалните мрежи, че готви продължение на първата си книга „Триумфът на кучките“.", "date": "2018.07.22", "title": "Венета Райкова посвети „Скандал“ на Тишо"}
{"url": "https://www.monitor.bg:443/bg/a/view/zvezda-ot-tri-bilborda-izvyn-grada-pristiga-v-sofija-106093", "text": "Американският актьор и музикант Кейлъб Ландри Джоунс, който само за последната година се включи в две ленти, превърнали се в основни претенденти за „Оскар“, ще пристигне в България. 28-годишната звезда ще се включи в снимките на лентата The Outpost, която ще събере на родна територия още знаменитости от ранга на Орландо Блум и синът на Клинт Истууд – Скот. Продукцията, която ще бъде режисирана от Род Лори, е вдъхновена от реални събития и ще се фокусира върху битката при Камдеш. Историята ще следва сюжетните завои в книгата на Джейк Тапър - The Outpost: An Untold Story Of American Valor. Към момента проектът е на етап предпродукция, като клапата се очаква да щракне в София още през следващия месец. Кога по-конкретно очакваме звездите у нас обаче все още не е ясно. По данни на Movie Insider, Блум ще се превъплъти в лейтенант Бенджамин Д. Кийтинг, който губи живота си на фронта в Афганистан. На Джоунс и Истууд-младши пък ще са поверени ролите съответно на агент Тай Мичъл Картър и сержант Клинтън Ромеша – и двамата са носители на Медала на честта, връчван от президента на Щатите от името на Конгреса. Любителите на седмото изкуство вече познават Кейлъб Ландри Джоунс от участието му в хитовите през последната година заглавия „Бягай!“ и „Три билборда извън града“. Припомняме, че първото от тях грабна „Оскар“ за оригинален сценарий преди броени месеци. „Три билборда извън града“ пък си завоюва награди на Американската филмова академия за актриса в главна роля (Франсис Макдорманд) и актьор в поддържаща роля (Сам Рокуел). Самият Джоунс също се разписа с отличия покрай участията си в двата филма. Заедно с останалата част от актьорския екип на „Бягай!“ той взе приз за най-добър каст от националния борд на критиците. За включването си в ролята на рекламния агент, станал жертва на темперамента на местния полицай Диксън (Рокуел) в „Три билборда извън града“, Джоунс взе статуетка от американската актьорска гилдия.", "date": "2018.07.22", "title": "Звезда от „Три билборда извън града“ пристига в София"}
{"url": "https://www.monitor.bg:443/bg/a/view/desetki-dariha-kryv-za-padnalata-ot-7-ja-etaj-lekarka-106089", "text": "Десетки доброволци дариха кръв за падналата от 7-я етаж в столицата лекарка в събота вечерта. Това съобщи във Фейсбук групата на „Люлин“ Мария Николаева, която веднага след инцидента публикува призив за помощ, тъй като пострадалата е с кръвна група О - , която се намира сравнително трудно заради комбинацията с отрицателния резус фактор. Инцидентът е станал на 21 юли. 35-годишната лекарка Ирена Иванова е полетята от 7-я етаж на блок 302 в жилищния компрлекс „Люлин – 3“. Тя е закарана веднага с линейска на центъра за спешна медицинска помощ в „Пирогов“. „Линейката е пристигнала буквално на третата минута след подаването на сигнала. Жената е в много тежко състояние, но е факт, че още на място е направено всичко възможно за стабилизиране на жизнените й показатели\", коментира говорителят на центъра Катя Сунгарска. Трагедията е още по-голяма за лекарите, тъй като пострадалата д-р Ирена Иванова до неотдавна е работила именно в \"Спешна помощ“, допълни Сунгарска. „Състоянието на младата жена е критично, тъй като е изгубила голямо количество кръв. Първата операция й е направена тази нощ и е успешна. Пострадалата лекарка е в реанимацията, съобщихяа от „Пирогов“ . - Предстои да й бъдат направени още няколко операции впоследствие, за които ще бъдат използвани останалите количества дарена днес кръв за жената“, допълниха от спешната болница. „Искам да благодаря на всички хора, които се отзоваха на молбата ми за помощ. Десетки непознати откликнаха, за да дарят кръв за едно момиче, което не познават. И ме накараха да вярвам, че има добро и то се предава от човек на човек. Има хора със светли сърца, готови да ги разтворят в другия, написа във фесбук групата на „Люлин“ Мария Николаева, която поде инициативата за кръводаряването. - На този етап вече са осигурени достатъчно хора, които да дарят кръв за Ирена, затова няма нужда от повече. Тя е оперирана, предстоят й още и още операции и евентуално тогава би могло да има нужда от помощ. Сигурна съм, че дори и само добрината, която сте отправили в мислите си към нея, също е дар“, написа още Николаева.  ", "date": "2018.07.22", "title": "Десетки дариха кръв за падналата от 7-я етаж лекарка "}
{"url": "https://www.monitor.bg:443/bg/a/view/rohani-vojna-s-iran-e-majkata-na-vsichki-vojni-106098", "text": "Иранският президент Хасан Рохани днес предупреди президента на САЩ Доналд Тръмп да не продължава враждебната си политика срещу Техеран, съобщи Ройтерс.  \"Америка трябва да знае, че една война с Иран е майка на всички войни\", заявил Рохани на среща с ирански дипломати, цитиран от иранската агенция ИСНА. \"Господин Тръмп, не дърпайте лъва за опашката, защото само ще съжалявате\", добавил иранският президент.", "date": "2018.07.22", "title": "Рохани: Война с Иран е майката на всички войни"}
{"url": "https://www.monitor.bg:443/bg/a/view/tanciori-ot-4-kontinenta-prevryshtat-veliko-tyrnovo-v-stolica-na-folklora-106083", "text": "Танцьори и певци от четири континента превръщат за една седмица Велико Търново в столица на световния фолклор. . В тазгодишното 21-во издание на Международния фоклорен фестивал участват 15 състава и над 500 изпълнители от 9 държави: Боливия, Венецуела, Грузия, Китай, Коста Рика, Малайзия, Мексико, Русия и България. Всяка вечер от 20,00 ч. на сцената на летния театър в парка Марно поле, те ще представят своята култура, обичаи, бит и фолклор пред жителите и гостите на старата столица. Фестивалът започна с дефиле на участниците по главната улица на града в събота вечерта. В програмата на проявите са включени още конкурсът за артистичност и красота Мис Фестивал, вечери на нациите, както и Международна конференция на тема „Обредната система като „живо” културно наследство”. Организатори на фестивала са Фондация „Международни фолклорни фестивали”, община Велико Търново и Националната българска секция на Международния съвет на организаторите на фестивали за фолклор и традиционни изкуства  ", "date": "2018.07.22", "title": "Танцьори от 4 континента превръщат  Велико Търново в столица на фолклора"}
{"url": "https://www.monitor.bg:443/bg/a/view/viceprezident-ilijana-jotova-uvaji-chestvaneto-v-smilevo-106081", "text": "Вицепрезидентът на република България Илияна Йотова почете в битолското село Смилево 115-годишнината от Илинденско-Преображенското  въстание, което пламва  оттук на 20 юли/стар стил/ 1903 година. Традиционното честване беше организирано от Българския културен клуб в Скопие  : „България е най-добрият застъпник на Република Македония в Европейския съюз. Други европейски държави може да говорят за Западните Балкани, но всяка от своя интерес. За България важни са хората и техния просперитет. България ще продължи да работи за хората от двете страни на границата, за общите проекти и общото ни бъдеще, с тези думи се обърна пред събралото се множество пред паметника на Даме Груев вицепрезидента. Балканските народи имаме нелека история. Но сме силни и в изпитанията, и в твърдостта да ги излекуваме, да оставим споровете, напрежението и неразбирането от и в миналото. Договорът за добросъседство е ново начало в отношенията между България и Република Македония“, отбеляза вицепрезидентът. По думите ѝ е време да се помисли за младите хора от двете страни на границата, които искат да работят заедно, да си помагат, да просперират. „Отношенията между хората винаги са стъпвали на основата на разбирателството и диалога. Да градим мостове, вместо да се крием всеки в своя си окоп! Това е правилната политика“, подчерта Илияна Йотова. „Берлинският конгрес раздели народа ни. Изплашени от възраждащата се българска държава, Великите сили откъснаха от земите ни, запратиха хиляди хора далеч от родните им домове. Но подцениха народа“, посочи вицепрезидентът. „Преди 115 години героите на Илинденско-Преображенското въстание бяха готови да жертват живота си, за да я има свободата, която докоснаха, но бързо им бе отнета“, отбеляза Илияна Йотова. По думите й въстанието се нарежда в безсмъртната историческа хроника на България, в пантеона на героите на един народ със славно минало, създател на третата християнска цивилизация – славянската, готов да се бори за своята свобода и обединение до последната капка кръв. Илияна Йотова завърши словото си с думите: „Чествания като това са повод да се издигнем над дребнотемието, да загърбим политиканстването и да осъзнаем, че почитаме хора, които са дали живота си за свободата на Отечеството, а не да бъдат „кой знае какви“, както бе казал Васил Левски. Често цитираме думите на славните ни герои. Но трябва да разбираме посланията им.“     Заместник-председателя на ВМРО – БНД и евродепутат  Ангел Джамбазки, народните представители от ПГ на Обединени патриоти от квотата на ВМРО - БНД Юлиан Ангелов, Александър Сиди, Борис Вангелов и Калин Поповски, младежката организация на партията и симпатизанти от цяла България също пристигнаха в героичното село Смилево. В пламенната си реч Ангел  Джамбазки подчерта, че такива важни исторически събития трябра винаги да бъдат чествани със съвместни тържества и припомни общото историческо минало, което имаме с братята ни от Македония: „Отбелязваме избухването на Илинденско-Преображенско-Кръстовденското въстание. Защо го казвам, защото историческата истна е една. Това е едно въстание, което преобразява историята на българската нация, то показва единството на каузата на един въстанал свободен народ, който иска да живее по собствените си правиля. Свобода, национално единство и единение. То обединявя нас свободните българи, българите от Македония и от Тракия. Тази борба продължава не защото народите ни не са обединени, а защото продължава геополитическата манипулация на историческата истина. Ние признахме конституционното име на Македония и не приемаме някой друг надменно да диктува как да се казва Македония, особено онези от север, каза Ангел Джамбазки.    На честването в Смилево дойдоха потомци на славните български родове  от Македония Дрангови, Пърличеви, Татарчеви и др.", "date": "2018.07.22", "title": "Смилево чества 115 години от Илинденско-Преображенското въстание "}
{"url": "https://www.monitor.bg:443/bg/a/view/ribar-se-udavi-v-jantra-kraj-veliko-tyrnovo-106080", "text": "Възрастен рибар се удави в Янтра край Велико Търново. В четвъртък негови колеги забелязали, че на брега на реката в района на Южния пътен възел, има ботуши и други рибарски такъми, но от собственика им няма и следа.  Те подали сигнал в полицията. На мястото са изпратени водолази. Едва на третия ден, в събота, те откриват мъртвото тяло на удавения мъж, при това на съвсем различно място, под ул. Гурко, на повече от 2 км. от мястото, където са открити принадлежностите му. Самоличността на трупа все още е неизестна. След откриването той е откаран за аутопсия.", "date": "2018.07.22", "title": "Рибар се удави в Янтра  край Велико Търново"}
{"url": "https://www.monitor.bg:443/bg/a/view/iz-apeninite-gonka-do-dupka-za-avtomobilite-s-bylgarska-registracija-106085", "text": "Аавтомобили с българска регистрация са обект на засилен контрол на Апенините от страна на местните катаджии .По автомагистралите и пътищата проверките се осъществяват от пътната полиция, а в селата и градовете – от патрулки на местните сили за сигурност. Според получената от „Монитор“ информация от полицейски източник, пожелал анонимност, особеното внимание към българските автомобили се дължи на две причини. Първата е използването от много местни жители на коли с нашенска регистрация с цел да не плащат глоби и пътни такси, а втората – остарелите и в лошо техническо състояние возила на повечето ни сънародници, живеещи и работещи между Алпите и Сицилия. Обикновено след книжката на водача италианските катаджии искат веднага да им бъдат показани големия регистрационен талон на автомобила, а не малкия и сгънат, както и талона за преминат годишен технически преглед. Ако първият липсва глобата е 40 лева, а ако вторият го няма или е с изтекъл срок – 170 евро, като и двете суми се плащат веднага и на място в брой, но поради тази причина с 30% намаление. Ако водачът няма парите в момента, то докато ги намери, колите се откарват на най-близкия полицейски паркинг срещу 35 евро такса на денонощие. Платили се обаче сумата, полицаите издават акт, с който може да се кара в Италия още 30 дни. При по-тежки нарушения като например липса на някои от изискваните от италианския закон документи, лошо техническо състояние на автомобила, изтъркани гуми, неизяснена собственост и др. возилото може да бъде дори конфискувано. Ако се вярва на полицейската информация, то в момента най-много превозни средства с българска регистрация циркулират в Северна Италия, по Адриатическото крайбрежие на страната, в столицата Рим и в района на Неапол. Неизправни автомобили, както и такива с липсващи или пък фалшиви документи, по принцип са засичани повече в южната част на страната.", "date": "2018.07.22", "title": "На  Апенините гонка до дупка за автомобилите с българска регистрация "}
{"url": "https://www.monitor.bg:443/bg/a/view/raniha-10-godishno-bylgarche-pri-prestrelka-v-kalabrija-106082", "text": "10-годишно българче е било ранено при престрелка в района на град Реджо, Калабрия. Стрелбата е била между враждуващи кланове на калабрийската мафия „ла ндрангета“. То било в компанията на боса на едната от стрелялите се банди – 39-годишният Фабио Джуфре, който е бил убит на място. Според местните медии той е бил водач на известния клан „Джуфре“, за когото най-вероятно работели родителите на нашенчето. Българчето е било откарано в болницата на Реджо Калабрия в доста тежко състояние.", "date": "2018.07.22", "title": "Раниха 10-годишно българче при престрелка в Калабрия "}
{"url": "https://www.monitor.bg:443/bg/a/view/razpiljano-zyrno-zatvori-hemus-kraj-shumen-106088", "text": "Зърновоз се е обърнал напречно на автомагистрала \"Хемус\" близо до Нови пазар, съобщи говорителят на ОДМВР в Шумен Ася Йорданова. Заради инцидента е създадена временна организация на движението за пътуващите към и от Варна. По информация на полицията се е обърнал прицеп със зърно, като почти целият товар се е разпилял на пътното платно. Това е наложило и да бъде пренасочен трафикът през стария път за Варна, а полиция регулира движението на място. Шофьорът не е пострадал.", "date": "2018.07.22", "title": "Разпиляно зърно затвори \"Хемус\" край Шумен"}
{"url": "https://www.monitor.bg:443/bg/a/view/s-ogneno-shou-i-multimedija-judas-priest-vzriviha-plovdiv-106069", "text": "С огнено шоу, впечатляваща мултимедия и не на последно място як хеви метъл рок динозаврите JUDAS PRIEST успяха да покорят Пловдив. 66-годишният Роб Халфорд се раздаде на макс в шоуто, започнало точно в 22,30 и продължило без нито една пауза до 15-тата минута след полунощ. Над 15 000 фена се насладиха на огромния диапазон в гласа на Халфорд, който бе супер пестелив в контакта си с публиката. Но пък феновете нямаха и нужда от приказки, защото искаха хеви метъл. И го получиха в изобилие. „А сега ще взривим пространството и ще прекараме фантастично с вас, които толкова обичате рока на JUDAS PRIEST”, каза на хилядите си почитатели Роб Халфорд някъде в средата на близо 2-часовия си концерт. Още в началото, но едва след третото парче, той попита феновете си дали са готови за хеви метъл и за JUDAS PRIEST. И естествено, получи многохилядно потвърждение. Нито веднъж той не спомена името на града, в който гостува групата, нито името на страната, в която в момента забиват. За сметка на това обаче не се пожали нито за миг и показа върховата си класа за пореден път. Сред публиката обаче течаха и облози на шега. Народът броеше колко якета ще смени Роб Халфорд по време на престоя си на сцената. По сметки на публиката за час и 45 минути вокалистът е сменил поне 4 якета – от чисто рокерско до екстравагантно лъщящо в златни отблясъци. По някое време вокалистът излезе с мотор на сцената в началото на парчето „Hell Bent for Leather”, по време на което насочваше микрофона си към публиката и получаваше исканото вокално изпълнение от хилядите си фенове, които в екстаз припяваха „дяволски бърз, дяволски бърз”. Сред публиката се вееха знамена от Гърция, Румъния, Сърбия, Турция, Украйна, а една от разгорещените фенки, намираща се съвсем близо до сцената, захвърли дрехите си и остана само по сутиен. Тридневният рок фестивал Hills of Rock приключва в неделя, когато от 21 часа на голямата сцена край Гребната база и стадион „Пловдив” ще забиват IRON MAIDEN.", "date": "2018.07.22", "title": "С огнено шоу и мултимедия  JUDAS PRIEST взривиха Пловдив"}
{"url": "https://www.monitor.bg:443/bg/a/view/netflix-v-evropa-vals-za-milioni-106070", "text": "Каква част от съдържанието на американските стрийминг платформи, функциониращи и на европейския пазар, следва да съответстват на желанията на локалната аудитория? Този въпрос занимава експерти, продуценти, политици и т.н. в продължение на вече няколко месеца. Като най-широко разпространената на Стария континент платформа Netflix често попада в епицентъра на дискусиите. За самия сайт европейската публика е съществен елемент в изпълнение на целта за достигане до възможно най-много хора на глобално ниво. категоричен е програмният директор на Тед Сарандос. Не случайно и компанията инвестира над 1 милиард долара в продукции от Европа за 2018 г. За сравнение, това е една-осма от цялостния бюджет на Netflix за оригинални проекти, както и двойно повече от финансовата инжекция на стрийминг гиганта за континента за миналата година. Всъщност, валсът между Европа и платформата за видео по заявка е своеобразно надиграване резултатите, от което тепърва предстои да се проявят. Още през април, ЕС обяви намерението си да принуди всички сайтове, функциониращи на принципа на Netflix на територията му, да напълнят каталога си с минимум 30% европейско съдържание. Миналата година, според данни на може би единствената стрийминг платформа, която „излъчва“ продукции във всички страни членки на съюза, този процент се е равнявал на 20, а сред най-видните заглавия несъмнено попада сериалът „Короната“ - продукция, спечелила не само сърцата на зрителите, но и завоювала си по две награди „Еми“ и „Златен глобус“. В резултат на предложението за квота на европейските филми и сериали в каталозите на платформите за видео по заявка, Netflix вече инвестира в по няколко проекта в страни като Великобритания, Испания, Германия, Италия, Франция, Полша и т.н. Тази година компанията залага и на повече неанглоезични продукции. Такива са италианската Luna Nera („Черната луна“) - сериал, чийто сюжет се фокусира върху вещерството, германската The Wave – третият епизодичен проект, по който стрийминг сайтът работи с продуценти от страната на вурстовете, френската Mortel и мн. др. Въпреки инвестицията в европейската филмовата индустрия, местните оператори се бунтуват срещу Netflix. Близо 40% от домакинствата във Великобритания, например, гледат съдържание в Netflix, Amazon Prime или Now TV. Това са 15,4 милиона абонамента, или – с 300 хиляди повече от семействата, които заплащат за Sky, BT, Virgin и други кабелни и сателитни доставчици. В същото време, макар и сериозно, финансовото потупване по рамото в размер на 1 милиард долара, е в пъти по-малко от средствата, които инвестират в европейска продукция британски телевизии като BBC и ITV. На фона на квотата от 30% съдържание местно съдържание, което ЕС изисква, Netflix отвръща със заиграва с абонаментните си планове, предлагайки нов по-скъп ултрапакет. За сега единствено на потребителите си от избрани европейски страни. В случая – Германия и Италия. Според една от версиите на този ултрапакет в Германия, зрителите могат да получат достъп до 4 стрийма на HDR съдържание срещу 17 евро на месец. Същата оферта, но за излъчване с по-ниско качество е оценена на 14 евро месечно. От Netflix потвърждават, че новите им ценови предложения важат единствено за отбрана част от потребителите, като целта е да се провери дали европейци биха заделили по-големи суми за заглавията в платформата. Това пък най-вероятно би довело до трайно увеличаване на абонаментите. Засега не е ясно дали въпросните ултрапакети ще бъдат изпробвани и на територията на САЩ. Европейските продуценти също се чувстват приласкани от условията, които предлага Netflix. Според информация на сайта Digiday, стрийминг гиганта обикновено инвестира в готови проекти, като традиционно заплаща между 125 и 130% от разходите, необходими за заснемането на заглавието. В същото време не държи да има пълен контрол на сценарно ниво, за разлика от кабелните и сателитни оператори. Продукциите се радват и на значителен международен интерес, когато попаднат в каталога на Netflix. Така, германското заглавие Dark си завоюва „изненадваща фенбаза“, според Screen Daily, от места като Чили, Бангладеш и Канада. Според данни на сайта за видео по заявка, за всеки час гледане на сериала на територията на страната по произход, съответстват 9 часа гледане на международно ниво. „Ние вярваме, че страхотните истории са по-силни от границите на която и да е държава“, обяснява още Сарандос.     СБЛЪСЪК Компанията не успя да се споразумее с феста в Кан     Нито един филм от каталога на Netflix не бе излъчен тази година в рамките на престижния кинофестивал в Кан. До това се стигна, след като компанията не успя да постигне споразумение с управата на форума относно кога и дали да бъдат показвани лентите на стрийминг гиганта. Според законите, действащи във Франция, продукциите не могат да бъдат излъчвани от платформи за домашно развлечение до 36 месеца след излизането им по кината. Отказът на Netflix да се съобрази с тези разпоредби, доведе до решението на организаторите на феста да отстранят всички техни филми от състезателната програма за „Златна палма“. Припомняме, че само година по-рано два филма на стрийминг платформата - „Okja“ и „The Meyerowitz Stories“, бяха в съревнованието за голямата награда, което от своя страна предизвика остро недоволство сред френските собственици на салони и професионалните организации. Предвид решението на кинофорума, Тед Сарандос – програмният директор на Netflix, окончателно изтегли всички продукции на поверената му компания от Френската Ривиера. „Ние няма да участваме без правото да се съревноваваме. Правилото беше въведено тихомълком заради Netflix, а директорът на фестивала Тиери даде това ясно да се разбере, когато го огласи. Ние искаме филмите ни да имат равни права с останалите. Ако приемем техните правила, рискуваме продукциите ни и създателите им да бъдат третирани неуважително на фестивала. Те зададоха тона. За нас няма да е добре да бъдем там“, обясни тогава той. Въпреки това представители на Netflix присъстваха на фестивала в Кан с цел „лов на филми“. ОТВЪД ОКЕАНА Ресторантьори увеличават доставките заради сайтовете за видео по заявка     Моделите на поведение сред младото поколение в САЩ променя коренно не само филмовата индустрия, където сайтовете за видео по заявка са напът да изместят традиционното гледане на кино в салоните. Според проучване на Международна асоциация на производителите на храни (IFMA), родените между 1995 и 2005 г. американци са закърмени със смартфони в ръка. „Технологията приучава към известна степен на мързел“, коментират и самите младежи пред Huffington Post, според които вечер с Netflix и доставена храна вкъщи е много по-привлекателната опция от отиването на крак до ресторанта. „Младите са мултитаскъри. В същото време са свикнали всичко да е на един или два клика разстояние от тях. Отиването на ресторант, изчакването на поръчката, храненето и прибирането вкъщи за тях е прекалено разточителство на време“, смятат експерти, цитирани от изданието. Близо четвърт от въпросното поколение Z отвъд океана поръчва храна за вкъщи над три пъти в стандартната седмица. Това принуждава ресторантьорите да търсят начини да отговорят на нуждите на представителите му и да инвестират все повече в сферата на доставянето. Вследствие на това, доставките чрез онлайн приложения се увеличават с 25% на година от 2015 до 2018 г., сочат данни на mckinsey.com.       НА КИНО ВЪЛНА Липса на интерес свали най-скъпия китайски филм от екран     Липса на интерес от страна на любителите на седмото изкуство в Китай принуди продуценти да свалят от екрана мегапродукцията „Асура“. Филмът, който по първоначални планове трябваше да стартира азиатски франчайз със статута на „Властелина на пръстените“, е заснет с рекордните за територията на държавата 112 милиона долара. Въпреки това за първите си три дни в киносалоните, лентата генерира печалби в размер на едва 7,41 милиона. Атаката срещу „Асура“ е преднамерена – зад тази позиция застанаха продуцентите, които обвиниха интернет тролове в публикуването на нереални фалшиви ревюта за филма. Екипът, работил по заглавието, обаче не се отказва от котирането му на големия екран. Той обяви, че ще работи допълнително по лентата, след което отново ще направи премиера. „Асура\" е фентъзи за въображаемо кралство, застрашено от преврат. Една от главните роли изпълнява Тони Леун, станал известен с \"Любовникът\".  Единствено филмът \"Великата стена\" с Мат Деймън от 2016 г. е с по-голям бюджет - 150 милиона долара. Лентата обаче е копродукция със САЩ.", "date": "2018.07.22", "title": "Netflix в Европа - валс за милиони"}
{"url": "https://www.monitor.bg:443/bg/a/view/stana-katich-svetovna-slava-za-balkansko-syrce-106074", "text": "Корените й се разпростират из доволна част от Балканския полуостров. Двамата й родители са сърби, отгледани в Хърватия, а роднини на семейството има и в настоящата Черна гора. Още като ученичка тя премества адресната си регистрация в Илинойс, като предстоящите години прекарва в постоянни пътувания между Щатите и Канада. Редовият зрител я познава като умната и нахакана Кейт Бекет от култовата кримка „Касъл“ - трамплинът, изпратил Стана Катич сред звездния небосвод на Холивуд. В архива си от отличия актрисата има немалко завоевания, сред които няколко статуетки от People's Choice Awards. За втора поредна година пък екранната Бекет ще се завърне на родния полуостров, за да се впише в сюжетната нишка на следващата си екранна рожба – „Забравена“. Иначе казано, очакваме Стана Катич да кацне съвсем скоро отново в България, където работата по втория сезон на продукцията се очаква да отнеме приблизително два месеца. Новите епизоди получиха зелена светлина преди броени седмици. Въпреки това още преди официалното одобрение екипът на сериала бе избрал отново нашата страна за терен на снимките. коментира пред „Монитор“ миналата година Катич, която не пропусна да сравни София с Бостън – мястото, на което се развива действието в „Забравена“. Сериалът не изненадва зрителя от гледна точка на тематика – криминалната нишка явно е в кръвта на темпераментната актриса. В случай, че сте пропуснали първите 10 епизода, които AXN излъчи още в края на миналата година, то ще припомним сюжета накратко. Действието се развива около агентът на ФБР Емили Бърнс, която, хуквайки по следите на сериен убиец в Бостън, изчезва и е обявена от властите за мъртва. Шест години по-късно я намират в хижа в гориста местност, едва дишаща и без абсолютно никакъв спомен за случилото се с нея. Завръщайки се вкъщи, героинята на Катич намира съпруга си женен повторно, а синът й едва я разпознава. Вторият сезон се очаква да проследи събитията в живота й, след като тя вече се е срещнала лице в лице със своя похитител. Конкретни подробности около сценария все още се пазят в тайна като към момента е известно единствено, че работата по сериала ще продължи с нов изпълнителен продуцент в лицето на Саманта Корбън-Милър (Conviction). Самата Катич също е сред продуцентите на „Забравена“ като признава, че към историята я е привлякъл фактът, че епизодите представляват динамичен разказ за едно оцеляване. откровена е Стана. „Забравена“ е специален проект за нея и по друга причина – за първи път актрисата изпълнява сама почти всяка каскада. При това на минусовите температури във Витоша. От позицията си на турист пък Катич остана очарована от Музея на соца в София. Не пропусна да си щракне селфи и на крепостта Кракра, както и да опознае пътя между Банско и Перник – също сред основните локации на сериала. „Да опознаеш Балканите по моя начин“, пошегува се тогава звездата в социалните мрежи. Освен минало на полуострова, в средите нерядко се шушука обаче, че Катич има и темперамент, характерен за балканските души. Повод за подобни спекулации даде например отлъчването й от „Касъл“. Припомняме, че договорът на актрисата бе прекратен след края на 8-ия сезон на продукцията. лаконична е Катич, връщайки лентата назад до шумното си оттегляне от сериала. Начело на „Касъл“ тогава трябваше да остане единствено Нейтън Филиън, но до заснемането на следващ сезон така и не се стигна. Мнозина пък предположиха, че решението за отстраняването на Катич от сериите е свързано с враждата й с екранния й съпруг – именно Филиън. „Двамата се мразят. Не си обелват и дума, когато камерите не работят“, твърдят източници, близки до продукцията, според които актьорите дори са били принудени да посещават сеанси за семейни двойки при психолог. Уви, това обаче така и не помогнало.     ХОБИ Актрисата разпуска с йога и градинарство   Докато не е заета със снимки, Катич често се отдава на кулинарията. Не в степен, в която бихме я видели да мери сили с шефовете, въртящи ресторанти с няколко звезди „Мишлен“, а от гледна точка на пълна осъзнатост откъде произхожда всяка хранителна съставка, която поглъща. Така в кратките периоди, в които не гони престъпници на малкия екран, актрисата се задълбочава в градинарството. Отглежда собствени зеленчуци, построила си е „стена“ от растения, като в градината й място намират дори лимонови дървета. „През последните няколко години изучавам местната кухня на един малък регион, който се казва Далмация – откъдето са корените ми. С времето осъзнах, че има една великолепна сила във връзката между храната и споделянето. По този начин се преодоляват немалко различия като пол, възраст, религия и т.н.“, откровена е Катич, за която споделянето на фона на общо петимата й братя и сестри не е нещо необичайно. Сред хобитата, които й помагат и в ключови моменти, изискващи концентрация, е йога. По учението актрисата се пали още докато изучава драма в Чикаго. Нещо повече, към момента тя разполага и със сертификат за инструктор, като нерядко организира „частни“ практики за най-близките си приятели и роднини.", "date": "2018.07.22", "title": "Стана Катич: световна слава за балканско сърце"}
{"url": "https://www.monitor.bg:443/bg/a/view/livyrpul-gotvi-nova-transferna-invazija-106091", "text": "„Ливърпул“ чупи рекорди на трансферния пазар и не смята да спира. Това увери мениджърът на мърсисайдци“ Юрген Клоп относно политиката на клуба за привличане на нови играчи. Германският специалист даде да се разбере, че е променил мнението си относно бомбастичните сделки. В началото Клоп бе категоричен, че не харесва пръскането на огромни суми за конкретен футболист. Това обаче вече е в миналото и „Ливърпул“ ще се бори с най-големите отбори за най-доброто на пазара. “Ще сторя, каквото е нужно, за да направя „Ливърпул“ успешен отбор - заяви Клоп. - Не можех да си представя, че светът ще се промени така. Преди две години 100 млн. паунда за един футболист беше лудост, но оттогава нещата се измениха напълно. Не става дума за това да се боря със съзнанието си и да си казвам “Не, не искам да взимам футболисти, не искам да плащам толкова много”, а после успехите да ги няма. Разполагаме с наистина качествен състав, но за да го правим още по-добър, струва скъпо. Не ни интересува какво си мисли светът, тъй както преди време в „Манчестър Юнайтед“ не ги интересуваше какво имах аз да кажа за пръскането на пари. Дали съм си променил мнението? Да, така е“, обобщи Клоп. Както е ясно, в момента английският колос притежава най-скъпия защитник в света – Върджил ван Дайк за 75 милиона паунда, а само преди дни взе и най-скъпия вратар – 65 милиона паунда за бразилеца Алисон. В момента „Ливърпул“ е в САЩ, където снощи изигра първата си контрола на американска земя срещу „Борусия“ (Дортмунд). С тима вече тренира и голямата звезда Мохамед Салах, който се прибра след по-дълга ваканция след участието си на световното в Русия. „Салах е напълно възстановен от травмата в рамото и тренира на пълни обороти“, допълни Клоп.", "date": "2018.07.22", "title": "„Ливърпул“ готви нова трансферна инвазия"}
{"url": "https://www.monitor.bg:443/bg/a/view/samouk-rezbar-ukrasjava-obrecheni-dyrveta-v-park-106077", "text": "Самоук резбар от курортното градче Павел баня вече втора година разкрасява обречени на гибел дървета в местния парк.  Кукерска маска и  шевици са украсили дънера на изсъхнала липа, върху тезгяха на 35-годишния Диян Ненов е легнала вече заготовката за следващата му рожба.   Самоук резбар от курортното градче Павел баня вече втора година разкрасява обречени на гибел дървета в местния парк.  Кукерска маска и  шевици са украсили дънера на изсъхнала липа, върху тезгяха на 35-годишния Диян Ненов е легнала вече заготовката за следващата му рожба.  Приятели на младия мъж, който работи като администратор в „Булсатком“ са публикували в социалната мрежа Фейсбук десетки клипчета, от които  се вижда как се раждат …съновиденията. Диян признава, че се запалил по дърворезбата под влияние на стария майстор Иван Бубев, който през 2003 година  „спасил“ два огромни изсъхнали бряста почти в центъра на градчето. Отсичането им било въпрос на дни, когато роденият през далечната 1935 мъж със златни ръце се намесил и за броени седмици превърнал сухия ствол в истинско произведение на изкуството. Почти година му отнела първата работа, в началото човекът, който се грижи за парка го погледнал с недоверие, но накрай дал съгласието си – нека опитал, пък каквото станело. Свикнал е да го наблюдават, рядко надава ухо на приказките, харесва му че създава красота.", "date": "2018.07.22", "title": "Самоук резбар украсява обречени дървета в парк"}
{"url": "https://www.monitor.bg:443/bg/a/view/cvetanov-za-vizijata-na-bsp-ne-kazvat-otkyde-shte-dojdat-parite-106084", "text": "Никой от БСП не каза откъде ще дойдат парите за техните мечти. Тава коментира зам.-шефът на ГЕЕБ и председател на парламентарната група Цветан Цветанов, който бе в Казанлък за откриването на ремонтирани улици. Именно в събота БСП представи в зала 3 на НДК проекта си „Визия за България“. По думите на Цветанов обаче след управление на БСП винаги има хаос и дефицит поне 5%. Според него е много лесно да кажеш нещо популистко и добре звучащо, но е трудно впоследствие да изпълниш поетите обещания. „Затова политиката е за отговорни хора, които могат да изпълняват ангажиментите си към хората“, обясни той. „БСП вчера призоваха - детските градини да се безплатни, минималната работна заплата да е 60% от средната, да има още по-високи пенсии, да има прогресивен данък. Не чухме обаче какви са финансовите параметри на тези искания, не казаха дали това отново няма да изстреля дефицита в неразумни от икономическа гледна точка стойности“, отбеляза Цветанов. „Чуха се призиви за промяна на системата, за национализация. Тази страница е отдавна затворена и ние вървим напред“, каза още той. Цветанов благодари на БСП, че в петък са подкрепили позицията на премиера Бойко Борисов за мигрантите, която той отстоява още от Европейския съвет на 28 юни. „От опозицията искат да пригласяме на страните от Вишеградската четворка. Тези страни, които се характеризират с по-антиевропейско говорене, ще получат с 24% по-малко средства за кохезионна политика, докато ние ще получим 2 милиарда лева повече“, уточни Цветанов. Цветанов коментира и клипът, който вчера ГЕРБ показа и даващ съмнения, че именно БСП и сицлидерът Корнелия Нинова са отговорни за провокациите в Шарково. „Ако това се окаже вярно – то това би било много ниско и безотговорно поведение. Докато ние сме били в опозиция никога не сме се заигравали със страховете на хората“, категоричен бе Цветанов. Цветанов се надява при следващите местни избори догодина ГЕРБ да имат 145 кмета. „Сега имаме кметове в 130 общини, като нашата амбиция е да имаме 145“, съобщи той и увери, че кандидатите на ГЕРБ за кметове на много места вече са ясни.  ", "date": "2018.07.22", "title": "Цветанов за визията на БСП: Не казват откъде ще дойдат парите "}
{"url": "https://www.monitor.bg:443/bg/a/view/byfi-ubijcata-na-vampiri-stava-chernokoja-106086", "text": "Сериалът „Бъфи, убийцата на вампири“, който спечели сърцата на тийнейджърите през 90-те, ще се завърне на малкия екран. Актьорите Сара Мишел Гелар, Алисън Ханигън и Дейвид Бореаназ, които добиха световна популярност в епизодите обаче няма да участват в новата продукция. Това поясниха от 20th Century Fox Television, като по данни на The Hollywood Reporter за главната роля вече се издирва чернокожа актриса. „Подновеният сериал ще се фокусира върху съвременния образ на жената-герой, със съвременните проблеми в обществото, като ще почива върху митологията, изградена в оригиналната продукция“, обяснява още Джос Уедън, който бе отговорен за успеха на сериала още в края на миналия век. По думите му, идеята за подновяване на епизодите са нож с две остриета. „Дори новият проект да бъде също толкова добър, то той няма да постигне същите резултати. Част от причината, поради която „Бъфи“ беше толкова успешна, беше фактът, че хората преживяваха приключенията с нея за първи път“, казва той. Към момента проектът е все още на етап сценарий, като подборът за актьори все още не е стартирал.", "date": "2018.07.22", "title": "„Бъфи, убийцата на вампири“ става чернокожа"}
{"url": "https://www.monitor.bg:443/bg/a/view/valentin-radev-vsichki-slujbi-tyrsjat-otkyde-e-doshla-chumata-106087", "text": "Всички служби са ангажирани, за да се открие от къде е дошла чумата по дребните преживни животни. Това коментира вътрешният министър Валентин Радев пред БНР. По думите му постоянни се търсят нови факти и има няколко хипотези. \"В МВР не сме закъснели, ние помагаме, каквото ни кажат експертите – БАБХ и Министерството на земеделието - това сме направили. Да, комуникацията в началото е по-слаба, някои документи не бяха показани на хората, тези прословути протоколи от лаборатория, но нека не забравяме – това е криза.“, аргументира се Радев. Той припомни, че се правя карантинни зони, в които не се допускат хора, за да се предотврати разпространението на заразата по овцете и козите. Радев коментира и темата за мигрантите. По думите му най-добре охраняваната и най-чувствителна сухопътна граница в Европа е българската. Той отрече твърденията за тайно прехвърляне на бежанци у нас, който кацали със самолети на авиобаза Безмер. „Нали разбирате, че тези три центъра (на фалшиви новини - бел. ред.), не знам кой точно център, тези фалшиви новини, са подхранени ето от това, което вие ми казвате. На кой в главата му дойде, че ще кацат самолети на Безмер и ще разтоварят бежанци. Та това може да стане скрито ли? На кой в главата му дойде, че ние ще обезлюдяваме Странджа, за да настаняваме бежанци, които щели да се трудят у нас, щели да оправят демографията и така нататък....\", коментира Радев. Единодушното решение на парламента да не се приемат обратно мигранти означава, че премиерът има зад гърба си решение на парламента, подчерта още той. „Ако бъдем притиснати от Европа, от Дъблинското споразумение, по регламента, или по тази общоевропейска система за убежище, и трябва да върнем обратно тези, които сме ги записали тук, взели сме им отпечатъци, и сега се намират в Германия или някъде на друго място и ни кажат - трябва да приемете пет или 50 човека, ние казваме: да, но първо ще питаме парламента. Те са ни казали никой да не приемаме, никакво двустранно споразумение да не подписваме.\", описа ситуацията министърът.  ", "date": "2018.07.22", "title": "Валентин Радев: Всички служби търсят откъде е дошла чумата   "}
{"url": "https://www.monitor.bg:443/bg/a/view/kadri-ot-chinijata-vljazoha-v-reklama-na-pejo-106076", "text": "Двусекунден кадър от вътрешността на монумента Чинията на връх Бузлуджа са включени в рекламен клип за новия модел на Пежо, рекламата е заснета през 2017 година и е видяна от хиляди потребители на YouTube. Нямам представа кой и кога е влизал в монумента, дали е имало поръчка от производителя или просто са използвали любителско филмче, но при всички случаи никой не ни и питал или е искал разрешение за това…“, лаконично коментира старозагорския областен управител Гергана Микова, която пряко отговаря за стопанисването на конструкцията - публична държавна собственост. Това не е първи случай за несанкционирано използване на  кадри от Чинията, категорични са следящи съдбата му фенове. Според тях през изминалите близо 28 години от изоставянето на култовата сграда само който го е мързяло не е правел филмчета и колажи , дори в холивудска продукция има кадри, в които монументът е префасониран в  НЛО.", "date": "2018.07.22", "title": "Кадри от Чинията влязоха в реклама на Пежо"}
{"url": "https://www.monitor.bg:443/bg/a/view/izdignaha-rekordna-piramida-ot-rozi-106072", "text": "Жителите на малкото еквадорско градче Табакундо издигнаха рекордна пирамида от рози, копие на местна археологическа забележителност, предаде АФП. Пирамидалната структура беше изградена с помощта на 564 364 рози. Това е най-големият флорален градеж, регистриран някога. На експерт от Гинес му беше необходим цял ден, за да потвърди, че малкият град в Андите е поставил нов рекорд, предаде АФП. Ярко червената пирамида издигна снага на централния площад в града. Почти всички рози бяха червени, като само 6% от тях бяха розови и жълти, за да очертаят контурите на пирамидата и за да изрисуват върху нея едно сияйно слънце. Пирамидата беше издигната за една седмица като в построяването й се включиха 1500 души, които работиха по 16 часа на ден.", "date": "2018.07.22", "title": "Издигнаха рекордна пирамида от рози"}
{"url": "https://www.monitor.bg:443/bg/a/view/bono-e-naj-skypoplatenijat-muzikant-106071", "text": "Американското списание \"Билборд\" класира най-скъпоплатените музиканти, като на първо място бе поставен фронтменът на ирландската група \"Ю Ту\" Боно, съобщава Контактмюзик.   През 2017 година приходите на певеца са били 54,4 милиона долара. Голяма част от спечелените пари от Боно са дошли от гастролите в рамките на турнето \"Joshua Tree Tour\". Интересното в случая е, че по доходи за 2016 година, бандата му дори не попадна в топ-50. На второ място в класация е поставен кънтри певецът Гарт Брукс с 52,2 милиона долара, а трета е група \"Металика\" с 43, 2 милиона. В десетката влизат Бруно Марс с 40,7 милиона, Ед Шийран с 31,3, Лейди Гага (29,7), Били Джоел (29,2), \"Гънз ен роузис\"(27,6), Роджър Уотърс (27,2) и британската група \"Колдплей\" с 26,5 милиона. В списъка, който съдържа 50 изпълнители, има само 7 жени. Пол Дейвид Хюсън, както е името на Боно Вокс, е роден на 10 май 1960, е фронтменът на ирландската рок група „Ю Ту“. Сред най-запомнящите му мисли са: „Мечтай на глас!“, „Музиката може да променя света, защото може да променя хората.“ „Надявам се, че работата ми като активист ще бъде забравена. Защото се надявам, че тези проблеми ще изчезнат завинаги.“ През 1984 г. Боно става говорител на „Нетейд“ – организация с идеална цел, обучаваща младите как да се борят с бедността. От 1999 г. насам участва също и в повечето програми за премахване на дълговете на Третия свят, както и относно проблемите в Африка, привличайки на своя страна много холивудски звезди и шоумени. През декемри 2005 г. Боно е на корицата на TIME като един от „добрите самаряни“ заедно с Бил и Мелинда Гейтс. Джоуи Рамоун е сред най-известните почитатели на Боно, като дори е слушал “In A Little While” на “Ю Ту“ докато е бил в болница.", "date": "2018.07.22", "title": "Боно е най-скъпоплатеният музикант"}
{"url": "https://www.monitor.bg:443/bg/a/view/dve-godini-po-kysno-ubijstvoto-na-bonio-fasa-vliza-v-syda-106075", "text": "Точно 24 месеца по-късно убийството на 62-годишния Богдан Динев най-после ще влезе в съдебна зала.  За престъплението беше задържана на 26 юли 2016 г. ученичка от местната търговска гимназия. В петък работещите по досъдебното производство криминалисти са предявили на защитата материалите , от тях ставало ясно, че 18-годишната тогава Мария Гиздева е виновна за умишлено нанасяне на тежка телесна повреда в резултат на което е настъпила и смъртта на мъжа. Леталният изход е в резултат на срязана с кухненски нож бедрена артерия и обилно кръвотечение, категорични са съдебните медици. Оръдието на престъплението е намерено в стаята , където съседи на 26 юли са намерели изстиналия труп.По дръжката  имало пръстови отпечатъци от Гиздева, която минути след нанасянето на фаталния удар е напуснала местопрестъплението. Мария беше задържана след като потърси сама криминалистите, но преди това се е консултирала с адвокати , припомнят следящи сагата. Първоначално тя беше с мярка за неотклонение „задържане под стража“, която в последствие бе променена в „парична гаранция“ от 500 лв. Парите бяха събрани от близки на семейството й. Впоследствие и тази мярка отпадна поради невъзможността да бъде продължаван срокът й за действие и вече 20-годишната жена е на свобода от почти година . Нейни познати припомнят, че тя успя да завърши средното си образование като частен ученик, в момента работела като сервитьорка в малко старозагорско заведение. Под сурдинка запознати с хода на досъдебното производство разказват, че забавянето се дължало на работна версия, според която на фаталната дата 25 юли 2016 г. в жилището на криминално проявения и многократно осъждан Динев на улица \"Чая\"№44 Мария не е била сама. Пак запознати намекват, че на експертите е било възложено да преценят дали жертвата е починала от раната на бедрото, или е издъхнала от исхемичен инсулт, което до голяма степен ще преобърне моментното повдигнато  обвинение за убийство по непредпазливост. Заради бавещите се експертизи не може да бъде предявен иск от страна на дъщерята на убития Изабела, която е наела старозагорски адвокат да я представлява като законен наследник. В показанията пред  дознателите Мария разказва, че забила ножа в слабините на Фаса при опит да се предпази от изнасилване.Тя и адвокатите й са категорични, че е действала в условията на неизбежна отбрана. За смъртта ученичката  разбрала едва на следващия ден, когато минала покрай къщата на Динев и видяла криминалистите. В жилището на Боньо Фаса тийнейджърката се озовала по негово настояване, той много искал да й покаже снимки на дъщеря си , с която бил във влошени взаимоотношения. Трогнатата от сърцераздирателния  разказ на известния измамник и рекетьор хлапачка не устояла на увещанията му, тя дори не си представяла, че може да бъде обект на сексуалните му щения. За това престъпление НК предвижда затвор от 2 до 8 години, но ако се премине по съкратената процедура в резултат на направените самопризнания и чистото минало на обвиняемата Гиздева може  да се окаже с условна присъда.", "date": "2018.07.22", "title": "Убийството на Боньо Фаса влиза в съда "}
{"url": "https://www.monitor.bg:443/bg/a/view/siderov-iska-zakonyt-za-shuma-da-byde-otteglen-106079", "text": "Законът за шума, предвиждащ по-строги мерки, да бъде оттеглен. Това коментира лидерът на „Атака“ и шеф на ПГ на ГЕРБ Волен Сидеров пред БНР. Поправките бяха инспирарирани от вицепремиера Валери Симеонов, минаха през НС на първо четене, а срокът за нови предложения между първо и второ четене е до 10 септември. Самият вицепремиер постоянно обикаля на нощни проверки по курортите на морето, особено в Слънчев бряг. В събота Сидеров отиде на място, за да провери всичко от първо лице. Днес пред БНР Сидеров поясни, че мерките за контрол на Валери Симеонов по Черноморието подлагат бизнеса на натиск и гонят туристи. „Нещата около Слънчев бряг бяха представени едностранчиво и тенденциозно, нямаше я гледната точка на самия туристически бизнес\", каза Сидеров и обясни, че законът нанася поражения на бизнеса, защото не е домислен и води до отлив на туристи. „Целта на вицепремиера беше да се повишат доходите в туризма. Оказва се, че става обратното. Когато в края на годината отчетем спад в туризма – кой ще е виновен, кой ще понесе отговорността? Този спад в момента е факт“, попита Сидеров и призова да не се правят акции. Сидеров предлага да се направят поредица от кръгли маси и дискусии, защото \"хората от бизнеса са смачкани, тях ги е страх\". Сидеров иска да се направи и проверка на комисията към областната управа, под чиито контрол се правят проверките. „Вицепремиерската работа е да се координира работата между министерствата, не да ходиш като шериф да свикваш щабове и да се притиска бизнеса\", каза още той. Въпреки това Сидеров цени като разумно предложението на министерството на туризма курортите да се зонират и част от тези зони да подлежат на различна регулация за шума.  „Да се знае, че отиваш в парти зона или в по-тиха зона. Ако това се приеме, може би страстите ще утихнат“, прогнозира той. Наред с това Сидеров обясни, че у нас има и много чужди псевдоинвеститори, които подписват договори с изгодни условия и поиска да се направят проверки и на тях, както и на всички концесии за природни богатства. За целта също щял да предложи извънреден щаб, по примера на този за шума на морето, който да провери как се изпълняват концесиите. В България има 565 концесии за природни богатства, каза Сидеров.", "date": "2018.07.22", "title": "Сидеров иска законът за шума да бъде оттеглен "}
{"url": "https://www.monitor.bg:443/bg/a/view/izrael-s-inteligenten-tank-106078", "text": "Израелските отбранителни сили (Israeli Defence Force) въведоха изкуствен интелект (AI) в бронираните бойни машини с най-новия вариант на своя основния боен танк.  Merkava, който за пръв път влезе на въоръжение през 1978 г., е танк с двойна употреба с отличителна оръдейна кула, разположена по-назад на шасито и блиндирани врати отзад. Това осигурява достатъчно вътрешно пространство, когато боеприпаси на оръдието се отстранят, превръщайки го в медицинско евакуационно средство или бронетранспортьор. Според IDF това не само позволява времето на мисията да се подобри с 30%, но също така помага за по-бързо и точно определяне на целите за нападение. Освен това компютърът може да споделя данни както с екипажа, така и с други танкове в района. IDF казва, че това прави прехода от обучението към реалните мисии с танка, много по-лесен.", "date": "2018.07.22", "title": "Израел с интелигентен танк"}
{"url": "https://www.monitor.bg:443/bg/a/view/tir-se-preobyrna-i-zadrysti-trakija-kym-burgas-video-106059", "text": "Шофьор на тир загина тази сутрин при тежка катастрофа на автомагистрала \"Тракия\" при км 312. Спътникът му се е разминал на косъм и е без сериозни наранявания. Тирът се е завъртял и е препречил движението в пътните платна в посока София-Бургас.  Временно е ограничено движението в посока Бургас в участъка от пътен възел \"Зимница\" до пътен възел \"Карнобат\" поради пътнотранспортно произшествие, съобщиха от пътната агенция. Шофьорите да се движат с повишено внимание и съобразена скорост по обходен маршрут: по път I-7 \"Зимница\" - пътен възел \"Петолъчката\" -път I-6 Лозенец - Венец - пътен възел \"Карнобат\". Движението беше възстановено по магистралата към 11.30 часа, съобщиха от пътната агенция.", "date": "2018.07.22", "title": "Тир се преобърна и задръсти  „Тракия“ към Бургас (ВИДЕО)"}
{"url": "https://www.monitor.bg:443/bg/a/view/obraha-mira-dobreva-posred-nosht-106067", "text": "Телевизионната водеща Мира Добрева стана жертва на крадци. Обирджиите са влезли с взлом през прозореца на дома й посред нощ, като отмъкнали дамската й чанта. „Обират ни вече за пети път, в два от които той е свидетел на унизителното усещане. Някой се е докосвал до миналото ти, пипал е сътвореното от теб, дишал е от въздуха ти, пристъпвал е като пършиво коте досами леглото ти и е отмъквал скъпоценните за теб неща. Детето, и не само, е смутено. Снощи, преди лягане, пак говорихме за крадците. Защо го правят. Може ли пак да ни се случи, откъде биха влезли. Обещах му, че няма да се случи отново. Че ще пусна алармата. Така и направих. Просто отворих прозореца. Лято е, топло е... Днес се чувствам виновна“, откровена е Добрева. След предишните си сблъсъци с крадци, водещата е оборудвала дома си с охранителни камери, СОТ. „Затворници ставаме ние, оковавайки съдбите си в страхове, подозрителност и недоверие. Лошото е, че закривайки гледките от прозорците с решетки , не скриваме възможността да нахлуят отново. Обрамчването поставя нас в кутийките на страхливото съществуване, а тези хиени, вечно гладни за чуждото, закон не ги лови. Докога?“, пита водещата.", "date": "2018.07.22", "title": "Обраха Мира Добрева посред нощ"}
{"url": "https://www.monitor.bg:443/bg/a/view/mis-bylgarija-vdigna-shturo-mominsko-parti-106060", "text": "Една от най-красивите победителки в конкурса Мис България – Нанси Карабойчева, която спечели короната през 2013 година, беше в епицентъра на щуро моминско парти, което бъдещата й кума Деляна Соколова организира специално за нея в събота вечер. Съпругата на един от най-титулуваните български волейболисти Цветан Соколов се беше постарала да направи шумен купон за добрата си приятелка и бъдеща съпруга на национала Добромир Димитров, за която цел беше наела парти бус. Луксозното возило беше напълнила с приятелки на Нанси, заедно с които миската танцува цяла нощ. Сред много светлини и лъскавата обстановка на буса момичетата се забавляват на българска музика, което е видимо от видеото, което самата Карабойчева пусна в личния си профил във Фйесбук. После всички весело са се пренесли в столичен нощен клуб. Красавицата публикува и снимка, на която е с кумата си Диляна и с булчински воал на главата – идеална тренировка седмица преди голямото събитие. На 27 юли Нанси и Добри ще си кажат заветното „да“ в родния Пазарджик на пищна церемония с много приятели, а кумове ще са колегата на Димитров от националния отбор по волейбол Цветан Соколов и съпругата му. Нанси и Добри са заедно от дълги години, като ги събира любовта към спорта. След контузия Нанси прекратява активна дейност, но остава най-голямата поддръжничка на Добри, като дори пътува и живее с него при трансферите му в чужбина. Това наложи да избере и друга форма на образование преди време, което не й попречи да завърши успешно УНСС. След сватбата им предстои преместване в Италия, къде Добри ще заиграе за \"Паг Волей\" (Тавиано) от новия сезон.", "date": "2018.07.22", "title": "Мис България вдигна щуро моминско парти"}
{"url": "https://www.monitor.bg:443/bg/a/view/cenite-na-uikend-vinetkata-i-tol-taksite-zavisjat-ot-svetovnata-banka-106062", "text": "Трябва да приключи докладът на Световната банка и тогава се очаква да се реши каква би била цената на уикенд винетката и ТОЛ таксите, заяви Станислав Иванов от Комисията по транспорт в ефира на Нова. Той е и един от вносителите на промените свързани с винетките. „Аз за цена не знам откъде сте разбрали, защото чакаме доклада на Световна банка, който ще каже какви са цените и какъв ще е обхватът на тол системата. Не мога да кажа със сигурност каква ще бъде цената”, заяви той. Политикът коментира и защо не са записали еднодневни винетки в закона. „Еднодневни винетки няма никъде в Европа. Еднодневната винетка означава, че един човек ще отиде за един ден, ще си свърши работата и ще се върне. Тази еднодневна винетка ще бъде на цена, която е несъпоставима с едноседмичната, защото имаме разходи по създаването на винетката, обработката”, каза той. „Пътищата, които ще обхване тол системата са предмет на доклада на Световната банка, но засега са автомагистралите, първи и втори клас пътища. За трети клас също могат да бъдат включени. В момента един транзитно преминаващ камион през България, плаща 12 евро. В Европа, в най-близките до нас страни плащат от 60 евро нагоре. Това означава, че ще се събират едни суми от 600-700 милиона нагоре, които ще спомагат за ремонта на пътищата, защото в момента се събират около 200 милиона – крайно недостатъчна сума за ремонта и поддръжката. Поради тази причина решихме да въведем тол системата, която ще засегне товарните камиони и автобусите. По никакъв начин няма да засегне леките автомобили. Говорим за над три тона и половина – те ще бъдат засегнати. Ще плащат различна цена в зависимост от пробега. Останалите автомобили под 3,5 тона ще ползват електронна винетка. Много по-лесно ще бъде. Няма да имат право дори контролните органи да проверяват стикери и касовата бележка. Който има винетка спокойно може да пътува по пътищата”, обясни депутатът.", "date": "2018.07.22", "title": "Цените на уикенд винетката и тол таксите зависят от Световната банка"}
{"url": "https://www.monitor.bg:443/bg/a/view/samo-nikolaj-tonev-ot-trimata-zadyrjani-nadzirateli-ot-varnenskija-zatvor-ostava-v-aresta-106063", "text": "Само 46-годишният синдикалист Николай Тонев от тримата задържани надзиратели във Варненския затвор, остава в ареста. Това стана ясно след края на съботното извънредно заседание на Окръжния съд във Варна, което продължи до късните часове на вчерашния ден. Другите двама надзиратели, 29-годишният Милен Добрев и 50-годишният Стоян Петров бяха пуснати под домашен адрест. Съдът определи по-леката мярка за Добрев, заради бременната му съпруга и тежко болния му баща. Колегата му Стоян Петров пък бе пуснат с мотива, че е участвал в нерегламентираното пускане на свобода на затворника Свилен Маринов само в два от общо седемте случая. Обвинението срещу тримата е по по чл.282, ал.1 от НК. Според прокуратурата, като длъжностни лица, надзирателите са наруши или не са изпълнили служебните си задължения, или са превиши властта и правата си с цел да набавят за себе си или за другиго облага или да причинят другиму вреда. Престъплението се наказва с лишаване от свобода до 5 години, като съдът може да постанови и лишаване по чл. 37, ал. 1, точка 6 да се заема определена държавна или обществена длъжност или с пробация. Обвинението към надзирателите е, че за времето от 31 май до 18 юли, тази година, са пускали нерегламентирано в отпуск затворника-автокрадец Искрен Маринов, позволявайки му да напусне територията на затворническото общежитие. Маринов изтърпява наказание от 6 години и 8 месеца за участие в организирана престъпна група. През март 2017 той се призна пред Пловдивския военен съд за виновен в кражбите на 19 луксозни коли по морето и получи осъдителната присъда от 6 години и 8 месеца. Към днешна дата му остава да изтърпи още 4 години и 4 месеца. Всички надзиратели имат над 7 години стаж във Варненския затвор. Според обвинението, синдикалистът Николай Тонев е бил инициатор на нарушенията. Като разгледа събраните до момента доказателства, съдът прецени, че и за тримата съществува опасност да осуетят разследването, като повлияят на показанията на колегите си и на свидетелите. Налице е и обосновано прдположение за съпричастността им към престъплението, в което са обвинени. Мерките могат да бъдат обжалвани в 3-дневен срок пред Апелативния съд, както от обвиняемите, така и от прокуратурата.", "date": "2018.07.22", "title": "Само eдин от тримата задържани надзиратели остава в ареста "}
{"url": "https://www.monitor.bg:443/bg/a/view/shefyt-na-fiat-krajsler-serdjo-markione-na-smyrtno-leglo-106068", "text": "Медиите в Италия от вчера оплакват приживе вече бившия управител на автомобилния гигант „ФИАТ Крайслер Аутомобили“/ФКА/ и президент на „Ферари“ Серджо Маркионе. Според сведенията от университетската болница в Цюрих, където на 27 юни прочутият мениджър е бил подложен на тежка операция на дясното рамо, през последните няколко дни положението му се било влошило рязко и за съжаление той вече берял душа. Явно поради тази причина в Торино в петък бе свикано спешно заседание на борда на директорите на ФКА, на което бяха избрани нови хора на заеманите досега от Маркионе ръководни постове в концерна. Негов управител занапред ще бъде досегашният шеф на дъщерната американска компания “Jeep” Майкъл Мънли /Michael Manley/, а управител на акционерното дружество „Ферари“ – финансистът с малтийско потекло и до неотдавна бос на цигарения колос „Филип Морис“ Луис Камериери. Президентът на ФКА Джон Елкан, който е внук на легендарния собственик и дългогодишен ръководител на ФИАТ Джани Анели, ще наследи пак от Маркионе президентския пост и във „Ферари“.   В днешните си публикации на цели страници за Серджо Маркионе италианските всекидневници подчертават до един, че именно негова е заслугата за спасяването на ФИАТ от фалит в началото на хилядолетието и за завръщането му в групата на компаниите – световни лидери в производството на автомобили. Маркионе е роден на 17 юни 1952 г. в италианския град Киети в семейството на карабинер и домакиня, но е смятан за канадско -италиански топ-мениджър, тъй като през 1966 г. фамилията му емигрира в Канада и той се учи и работи първо там. Като начало Серджо завършва лицей, после се дипломира като философ в университета на Торонто, след това завършва с пълно отличие и право, а накрая прави успешна магистратура по бизнес – администрация. Работи последователно в Канада като счетоводител, адвокат, одитор, а през 1983 г. става фискален експерт на известната международна одиторска компания „Deloitte & Touche“. Следват няколко ръководни поста в индустриални и финансови групи, а през 2002 г. Маркионе прави големия скок в кариерата си – назначен е за управител на мощната международна одиторска компания “SGS”, която има 55 хил. служители в цял свят. Там е „забелязан“ от брата на Джани Анели и вицепрезидент на ФИАТ – Умберто, който през 2004 г. го кани да оглави автомобилния концерн в Торино. Мениджърът успява да изправи на крака компанията доста бързо с вътрешно реструктуриране и въвеждането на нови модели коли, но най-големият му успех е закупуването от ФИАТ между 2011 и 2014 г. на контролния пакет акции на американския автомобилен гигант „Крайслер“. Казват, че Маркионе вече работел по сливането на ФКА с корейската компания „Хюндай“ – изключителна предприемаческа инициатива според специалистите, която изглежда няма да може да доведе до край.   Що се отнася до личния живот на италианско – канадския мениджър, то той е бил женен дълги години с италианката Орландина, от която има двама сина – Алесио Джакомо и Джонатан Тейлър. Развеждат се през 2012 г., като Серджо се влюбва в служителката на ФИАТ Мануела Батедзато и заживява с нея без брак. Финансовото състояние на Маркионе се оценява на половин милиард долара – пари, препечелени основно на чело на ФИАТ и след това на ФКА.   В коментарите си за бъдещето на ФКА с избраното в петък нейно ново ръководство, наблюдателите на Апенините подчертават с огорчение, че групата ще бъде все по-малко италианска и все повече американска, корейска, китайска и т.н.", "date": "2018.07.22", "title": "Шефът на „ФИАТ – Крайслер“ Серджо Маркионе на смъртно легло"}
{"url": "https://www.monitor.bg:443/bg/a/view/uchitel-po-muzika-otkysna-3-kilogramova-gyba-gigant-v-kustendilsko-106066", "text": "Учителят по музика и класическа китара Евгени Арсов откъсна невиждана гъба-гигант в Кюстендилско. На находката той попаднал по време на разходка в землището на село Ломница. „Гъбата е от вида пърхутка. Веднага, след като я намерих реших да я премеря. Тежеше цели 2 930 кг. За първи път виждам подобно нещо. Често обичам да разпускам сред природата, съчетавам учителската професия с това мое хоби“, разказва Евгени Арсов. В района той попадал на манатарки, пачи крак, сръндак и печурка. „Природата в Ломница е уникална, няма втора като нея. Аз не съм специалист гъбар, но ги познавам. Предпочитам да бера гъби, които нямат двойници или поне са твърде различни от тях. Например пърхутката има двойник, но той е безобиден и в същото време много по-различен от нея“, разказва още Арсов. Гъбата – гигант пък вече приготвил за приятели. „Нарязах я, панирах я в брашно и яйце и стана страхотно мезе. Изядохме я с голямо удоволствие“, обяснява с усмивка Евгени.", "date": "2018.07.22", "title": " Учител по музика откъсна 3-килограмова гъба-гигант "}
{"url": "https://www.monitor.bg:443/bg/a/view/pol-makkartni-sybira-fenove-na-tajno-shou-106064", "text": "Сър Пол Маккартни ще събере част от най-върлите си фенове на таен концерт в Лондон. Това обяви самият музикант, като стартира своеобразно кандидатстване за местата в необявената към този момент зала. За да се сдобие с пропуск за специалната изява, всеки почитател на бившия кадър на The Beatles ще трябва да запише кратко видео в Туитър, с което да обясни защо именно той заслужава да присъства на извънредното събитие. Концертът на 76-годишния певец предшества излизането на 17-ия му албум Egypt Station, предвидено за 7 септември. От него Маккартни пусна предварително два сингъла - I Don't Know и Come On To Me.  ", "date": "2018.07.22", "title": "Пол Маккартни събира фенове на тайно шоу"}
{"url": "https://www.monitor.bg:443/bg/a/view/naj-skypo-struva-grajdanstvoto-sreshtu-investicija-v-avstrija-106061", "text": "Най-много пари трябва да се инвестират за да се вземе гражданство в Австрия, а най-малко в Сейн Люис, Доминика и Антигуа и Барбуда, сочи класация на Bloomberg. В списъка са цитирани 10 държави, като по стандартите на МВФ, 8 от тях са офшорни зони. 23,750 млн. долара струва най-скъпият втори паспорт, даван срещу инвестиция и тези пари се искат във Австрия, уточнява агенцията. На второ място с над 10 пъти по-ниска цена от 2,375 млн. долара се нарежда Кипър. На трето място е друг остров в Средиземно море – Малта, където гражданство се получава срещу инвестиция от 1,065 млн. долара. След нея се нарежда съседна Турция, където се изискват 1 млн. долара, като лимитът бе въведен през миналата година. Най-евтино срещу 100 хил. долара инвестиция може да се вземе паспорт за гражданин на карибските островни държавици Сейнт Лусия, Доминика или Антигуа и Барбуда.", "date": "2018.07.22", "title": "Най-скъпо струва гражданството срещу инвестиция в Австрия"}
{"url": "https://www.monitor.bg:443/bg/a/view/krastavici-i-domati-poevtinjavat-chushkite-syshto-106058", "text": "Зеленчуците поевтиняваха през изминалата седмица по тържищата. Индексът на тържищните цени /ИТЦ/, който отразява цените на хранителните стоки на едро, падна тази седмица с 1,28 процента до 1,324 пункта, сочат данните на Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. Оранжерийните домати поевтиняха тази седмица с 7,4 на сто и се продават по 1,25 лева за килограм. Оранжерийните краставици поевтиняват с 8,21 процента до 1,62 лева средно за килограм. Ранните картофи поевтиняват с 11,3 на сто и се търгуват по 0,63 лева за килограм на едро. Цената на зелените чушки пада с 6,3 на сто до 1,33 лева за килограм. Тиквичките поевтиняват с 11,3 на сто до 0,63 лева за килограм. Ябълките поевтиняват с 5,5 на сто и се продават по 1,56 лв./кг. Кайсиите се търгуват по 1,91 лева за килограм на едро, а прасковите поевтиняват с 8,7 на сто до 1,15 лв./кг. Цената на дините пада със 17,9 на сто до 0,32 лв. кг, а пъпешите се търгуват по 0,89 лв./кг. Кравето сирене се търгува по 6,05 лв./кг; кашкавалът, тип \"Витоша\", се купува по 9,86 лв./кг, а олиото по 1,96 лева за литър. Каймата поскъпва с 0,2 на сто и се търгува по 4,50 лева за килограм. Пакетче краве масло от 125 грама се търгува за 2,34 лева. Пилешкото замразено месо поевтинява с 0,5 на сто до 3,90 лева за килограм на едро. Захарта се търгува по 1,05 лв./кг, а брашното тип \"500\" се продава по 0,80 лева. Яйцата се продават по 0,21 лева за брой на едро в края на седмицата.", "date": "2018.07.22", "title": "Краставици и домати поевтиняват, чушките също"}
{"url": "https://www.monitor.bg:443/bg/a/view/petyr-andronov-vlizaneto-v-bankovija-syuz-shte-namali-lihvite-po-kreditite-106065", "text": "Влизането на България в банковия съюз няма да повиши лихвите на кредитите, в дългосрочен план отдаването на заеми ще стане по евтино. Това ще случи заради подобреното качестве на финансовото посредничество, прогнозира председателят на Асоциацията на българските банки Петър Андронов. „Влизането на България в банковия съюз е един дългосрочен сертификат за качество. Ако се справим успешно с това изискване, защото в момента говорим за една предварителна фаза, в която да бъде оценена българската банкова система и се случи успешно приемането ни, качеството на банковия сектор ще бъде подобрено, което означава и оценката за сигурността на сектора се подобрява и респективно кредитирането на икономиката става по-евтино“, заяви шефът на асоциацията. Страната ни през седмицата официално поиска присъединяване към банковия съюз. Когато влезем в него, надзорът на банковата ни система ще премине към Европейската централна банка. Докато очакваме присъединяването към чакалнята на еврозоната и банковия съюз, банките ни ще бъдат в подготвителен период. \"Банките в България и в бъдеще ще продължат да бъдат отговорност на БНБ, не само на ЕЦБ. ЕЦБ надзирава само най-големите институции и такива с по-специфични проблеми. Иначе повечето големи български банки в момента по линия на банките – майки са под надзора на ЕЦБ. Така че ние не се притесняваме – напротив: надзорът на ЕЦБ се смята за още по-висок стандарт за сигурност, който ще бъде добре приет от публиката\", коментира още Андронов в предаването \"Неделя 150\". „Надзорът ще бъде споделена, координирана дейност между ЕЦБ и БНБ, тоест отсега занапред ще имаме двоен надзор. В сравнение с досега това е една гаранция повече. Второ, ще имаме ЕЦБ, която е далече от българската действителност и ежедневието и ще прилага доста безпристрастно своите правила, без никакви зависимости, без възможност за влияние. Това във висока степен редуцира рисковете“, допълни той. Обичайният подход при надзора на ЕЦБ включва трите най-големи банки плюс други банки по нейна преценка и ние се готвим за този подход, декларира Андронов. Относно присъединяването на България към банковия съюз още преди влизането й в еврозоната, само с влизането в механизма ERM 2, той посочи: \"Банковият сектор, както впрочем и всички ние, би трябвало да предпочитаме да предпочита стандартния, традиционния път и за влизане в банковия съюз, и в еврозоната. На никого няма да е особено приятно за първи път да се използва нов подход или друг механизъм за приемане, какъвто очевидно ще се приложи към нас\", отбеляза още петър Андронов: \"Но със сигурност ако това е единствената алтернатива за постигането на голямата, крайна цел – членство в еврозоната, банковият сектор ще поеме частта от своята отговорност. Това е най-важният приоритет и за нас.\" Различното ще бъде за първи път да се приеме страна в чакалнята и в еврозоната с предварителна банкова оценка и приемане в банковия съюз, а такъв модел, който се прилага за първи път, носи рискове, предупреди Андронов: \"Защото ние все още не знаем при определени обстоятелства дали всички механизми ще сработят нормално, дали това няма да донесе по-тежки условия и по-сериозни очаквания към нас в сравнение с другите страни, които вече са приети, дали няма да бъдем поставени в условия за допълнителни за изпълнение изисквания, което очевидно ще бъде едно утежнение за нас.\" Трябва да се има предвид, че методиката, по която ще бъдат оценявани банките, е универсална, важи за  всички страни от Европейския съюз и носи презумпцията, че пазарите разполагат с много добра статистика и информация. Това невинаги е така в България, поясни Петър Андронов: „Уви, за съжаление, много от операциите на пазара с недвижими имоти, който е основен, съществен пазар в България - не разполага публично с добра статистика, и често тези сделки не могат да бъдат остойностявани, осреднявани по подходящ начин, така че да служат за оценка на активи на банките. Това е един от важните въпроси, който ще обсъждаме занапред.\" Запитан ще има ли преструктуриране на банки заради влизането в банковия съюз, председателят на Асоциацията на българските банки посочи: \"Има консолидация на банковия сектор, броят на банките намаля съществено, има изгледи това да се случва, дори без да броим влиянието на банковия съюз. Самият пазар, ефективността на банковия бизнес, ограничеността на нашия пазар неминуемо натиска банките към окрупняване и преструктуриране. Това ще се случва, независимо дали влизаме в банковия съюз или не, а влизането в банковия съюз може да бъде един допълнителен катализатор.\"", "date": "2018.07.22", "title": "Петър Андронов: Влизането в банковия съюз ще намали лихвите по кредитите"}
{"url": "https://www.monitor.bg:443/bg/a/view/cyrkvata-proslavja-mironosica-i-ravnoapostolna-marija-magdalena-106050", "text": "Православната църква прославя светата мироносица и равноапостолна Мария Магдалeна. Името  произхожда от наименованието на град Magdala Nunayya, което преведено от иврит означава \"колоната на рибарите\". Това бил древен град в Галилея, който се счита за родното място на Мария Магдалена. Мария Магдалена е вярна и предана последователка на Иисус Христос, християнска светица, мироноска, следваща Христа, споделяща неговите страсти до разпятието и свидетелка на възкресението му. Народът тачи първата вестителка на Възкресението като сестра на св. Илия. На нея се приписва първият възглас \"Христос воскресе!\". С благословението на Негово светейшество Българския патриарх и Софийски митрополит Неофит, Света Литургия в храм „Св. Мария Магдалина“, с. Усойка, Дупнишка духовна околия на Софийска епархия ще оглави Негово преосвещенство Белоградчишки епископ Поликарп, викарий на Софийския митрополит. Началото е от 9.30 часа. Днес имен ден празнуват всички, които носят имената - Мадлен, Мадлена, Магдалена, Магда и Миглена.", "date": "2018.07.22", "title": "Църквата прославя мироносица и равноапостолна Мария Магдалена"}
{"url": "https://www.monitor.bg:443/bg/a/view/dvojnichka-na-penelope-kruz-idva-sys-sezoni-na-lubovta-105953", "text": "Една от най-красивите турски актриси Емина Сандал, която се слави и като двойничка на звездата Пенелопе Круз, ще влезе през ефира на Нова телевизия от утре с хитовия сериал „Сезони на любовта“. Тя ще влезе в обувките на съвременна Пепеляшка в най-обсъжданата телевизионна поредица в южната ни съседка в момента. Емина е от турско-сръбски произход и още в началото на кариерата й, медиите не пропускат да отбележат поразителната прилика със съпругата на Хавиер Бардем. Този старт се оказва успешен за Емина, която освен това е певица, автор на текстове и модел. Поредицата „Сезони на любовта” й носи успех, като продукцията е продадена в доста държави, сред които и Иран. Била e омъжена за популярния поп изпълнител Мустафа Сандал, а брат й Мирсад Тюркчан е първият турски баскетболен играч в NBА. В сериала тя си партнира с актьора Толгахан Сайъшман, който е в главна мъжка роля в „Черната перла“ и участва в поредицата \"Сега и завинаги“. Красавецът в момента е сред най-популярните филмови и телевизионни звезди в Турция. Освен че има успешна кариера и цели 15 участия в продукции, той е и носител на наградата \"Най-добър модел на Турция“. Сюжетът на „Сезони на любовта”, който ще се излъчва всеки делник от 9.30 ч и ще стартира с двоен епизод, се заплита около любовна история, обвита в тайните и лъжите заради непреодолимите конфликти между две семейства. На екрана турската звезда Емина Сандал ще се превъплъти в ролята на Ляле. Нейната героиня е родена в заможна фамилия от Истанбул, но внезапна смърт ще изправи семейството й пред фалит. Междувременно богатата фамилия Илгаз е на върха. Единственият син в нея е Чънар (Толгахан Сайъшман), а той се справя с всичко, с което се захване. Чънар и Ляле се влюбват и решават да се оженят. Въпреки различията между семействата им, те сключват брак тайно и така пътищата на двете фамилии се пресичат. А животът на младите остава помежду им – между събитията, споровете и интригите.", "date": "2018.07.22", "title": "Двойничка на Пенелопе Круз идва със „Сезони на любовта“ (СНИМКИ)"}
{"url": "https://www.monitor.bg:443/bg/a/view/ekvador-e-gotova-da-izgoni-djulian-asandj-106051", "text": "Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон, предаде ДПА, като цитира американския разследващ журналист Глен Грийнуолд. Еквадорският президент Ленин Морено е пристигнал във Великобритания в края на седмицата за разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти, съобщи Грийнуолд на своя сайт \"Интерсепт\". Асандж не може да бъде арестуван на територията на дипломатическата мисия, където пребивава от 2012 г., след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. Източник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици. Грийнуолд стана известен с публикуването на разкритията на Едуард Сноудън за Агенцията за национална сигурност на САЩ. Асандж живее в посолството на Еквадор в Лондон вече шест години, след като еквадорските власти му предоставиха политическо убежище заради опасността да бъде екстрадиран. ", "date": "2018.07.22", "title": "Еквадор е готова да изгони Джулиан Асандж"}
{"url": "https://www.monitor.bg:443/bg/a/view/zalojnicheska-drama-v-los-andjelis-106052", "text": "Полицията в Лос Анджелис задържа въоръжен мъж, който взе заложници в супермаркет, предаде Асошиейтед прес. Мъжът, според медиите 18-годишен афроамериканец, прострелял баба си и приятелката си при семеен спор, след което избягал с колата на възрастната жена. Засечен от полицията, мъжът отказал да спре, започнало преследване, при което той стрелял по полицаите, а те отвърнали на огъня. Заподозреният катастрофирал в уличен стълб пред магазина \"Трейдър Джос\" (Trader Joe's), пълен с хора, и се барикадирал вътре, предаде БТА. Около три часа по-късно заподозреният се предаде на полицията. Една жена е убита в супермаркета, съобщи кметът Ерик Гарсети. Въоръжени полицаи от специалните части обкръжиха магазина в квартал Силвър Лейк, на мястото пристигнаха 18 линейки и около 100 пожарникари. След като нападателят нахлул в магазина, където имало десетки хора, някои се опитали да избягат, включително скачайки през прозорците от 2-3 м височина, разказват очевидци. Около половин час след началото на драмата полицаи влезли в супермаркета и запонали да извеждат някои от хората. Властите заявиха, че третират ситуацията като взимане на заложници и се опитват да я решат по мирен път, като убедят заподозрения чрез преговори да се предаде. Президентът Доналд Тръмп изпрати туит, че \"следи много внимателно възможната ситуация със заложници в Лос Анджелис, където местната полиция работи съвместно с федералните власти\". В крайна сметка заподозреният излезе с белезници на ръцете заедно с четирима заложници, и беше отведен от полицията. На пресконференция кметът Гарсети и началникът на градската полиция Майкъл Мур разказаха, че задържаният е бил ранен в лявата ръка. Една ранена жена е била изведена от полицаи от магазина, но в болницата е била установена смъртта й. Първоначално в помещенията имало между 40 и 50 клиенти и служители, някои успели да се скрият, други се спасили самостоятелно или с помощта на полицаите, трети пуснал самият заподозрян. По думите на шефа на полицията той доброволно решил да се предаде, поискал от преговарящите белезници и сам си ги сложил, предаде ТАСС, като цитира Си Ен Ен.", "date": "2018.07.22", "title": "Заложническа драма в Лос Анджелис"}
{"url": "https://www.monitor.bg:443/bg/a/view/malyk-samolet-bezpokoi-trymp-po-vreme-napochivka-106053", "text": "Изтребител Ф-16 от ВВС на САЩ прехвана вчера по обед малък граждански самолет в близост до частния голф клуб на президента Доналд Тръмп в Ню Джърси, съобщиха военните власти, цитирани от Асошиейтед прес. Нарушителят летял без необходимото разрешение и комуникация във временната ограничена зона за полети около голф игрището в Бедминстър, където президентът прекарва уикенда, предаде БТА. Северноамериканското аерокосмическо командване заяви, че прехванатият самолет е кацнал без инцидент на летище в Питстаун, където пилотът е бил посрещнат от местни служители на органите на реда. Тръмп пристигна в Ню Джърси в петък следобед и по план ще замине за Вашингтон днес следобед. Междувременно директорът на Националното разузнаване на САЩ Дан Коутс заяви, че по никакъв начин не е искал да прояви неуважение към президента Доналд Тръмп с \"неловката\" си реакция в телевизионния ефир на новината за планирана втора среща с руския президент Владимир Путин след Хелзинки, предадоха Асошиейтед прес и Ройтерс. Коутс публикува вчера изявление, стараейки се да ограничи щетите след интервюто си по време на форум по сигурността на института Аспен в Колорадо, по време на което демонстрира изненада, когато водещата Андреа Мичъл от Ен Би Си каза, че Тръмп планира втора среща с Путин. \"Някои медийни информации погрешно изтълкуваха моите намерения, когато реагирах на новината, която ми беше съобщена по време на предаване на живо. Моята, признавам, неловка реакция по никакъв начин не целеше да покаже неуважение или да критикува действията на президента\", оправда се Коутс. \"Аз и цялата разузнавателна общност сме ангажирани да осигурим най-добрата възможна информация и подкрепа за усилията на президента Тръмп да предотврати руска намеса в предстоящите ни избори, да изгради силни международни връзки, за да поддържа мира, да денуклеаризира опасни режими и да защити нашата нация и нашите съюзници\", увери той.", "date": "2018.07.22", "title": "Малък самолет безпокои Тръмп по време на почивка"}
{"url": "https://www.monitor.bg:443/bg/a/view/magiosnicite-otvarjat-vrati-kym-novi-svetove-105987", "text": "Да признаеш, че не си фен на Хари Потър, звучи толкова налудничево почти, колкото да кажеш, че не обичаш шоколад. Седем книги и осем филма, чиито реплики вече знаем наизуст, са твърде недостатъчни да запълнят празнината след края на историята за Момчето, което оцеля. На помощ се явява сериалът на Syfy - „Магьосниците“. Поредицата е изключително свежа за почитателите на фентъзи жанра, като тук ситуацията е - Хари Потър влиза в Нарния. Зад успеха по традиция стоят книги, които у нас се разпространяват със заглавието „Колеж за магьосници“, а авторът е журналистът Лев Гросман. За три сезона време, всеки от които с фаталните 13 епизода, „Магьосниците“ успяха да се превърнат в истински хит зад граница. Сюжетът се завърта около приключенията на Куентин Колдуотър, в чиито обувки намусено се разхожда звезда от „Бродуей“ - Джейсън Ралф. Кю, както го наричат на галено, живее в депресия и единственото му спасение се крие в страниците на книга за магичния свят Филория или в правенето на фокуси на партита, което му носи само подигравки. Изведнъж обаче той се озовава на изпит за университета „Брейкбилс“, който е скрит от целия свят и бива приет като студент по магия. Веднага се набърква в неприятности, а първи помощници са му красивата зубърка Алис (Оливия Дъдли), телепортиращия се непукист Пени (Арджън Гупта) и бунтарката Кейди (Джейд Тейлър). Наставления те често получават от „старите кучета“ в университета – Марго (Самър Бишил) и Елиът (Хейл Апълман). Последните двама може би са най-симпатичните персонажи в сериала, които Общо взето, нито едно от главните попълнения в каста не носи духа на „герой“ в пълния смисъл на думата. Най-добрата приятелка на Куентин – Джулия (Стела Мейва), също е магьосница, но не успява да се класира за университета. Тя развива таланта си при други аутсайдери със свръх способности в мазета и порутени къщи и често успява да си навлече гнева на разни богове. Историята се развива на още един фронт – измисления свят от книгите на Кю – Филория, който се оказва напълно реален. Райското кътче с царство и говорещи животни обаче е под терора на злодей и напълно очаквано, нашите герои трябва да го спасят. За да не е скучно, има още няколко паралелни свята и, разбира се, пътувания във времето. Цялото това приказно описание далеч не е детска история. Ако свързвате феите с малката Тинкърбел от „Питър Пан“, то тук те а магьосниците често ги разчленяват, за да си направят специален прах. Някъде между световете се намира и чудна библиотека, която крие книги, описваща живота на всички хора по света, но пък там библиотекарите могат да те вържат с договор за работа за период от един милион години, дори и след смъртта ти, ако им поискаш услуга. Джулия пък получи допълнителна мощ и способности, след като полубог я изнасили. С последното екипът на сериала си спечели доста критики, но имайки предвид масовия успех на продукции като „Игра на тронове“ и „Историята на прислужницата“, където сексът не е мираж, това е по-скоро плюс. Финалът на трети сезон остави много въпросителни, поради което феновете на „Магьосниците“ вече кроят различни теории защо всички главни герои като че ли са изгубили паметта си и живеят напълно нов живот, без капчица магия. Премиерата на четвърти сезон още няма дата, но по всяка вероятност ще е в началото на 2019 г.", "date": "2018.07.22", "title": "„Магьосниците“ отварят врати към нови светове "}
{"url": "https://www.monitor.bg:443/bg/a/view/tejlyr-suift-vodi-kotkite-na-goljam-ekran-106057", "text": "Попстарлетката Тейлър Суифт ще се присъедини към каста на филмовата адаптация на култовия мюзикъл „Котките“. Редом до изпълнителката на Shake It Off на голям екран ще видим още Дженифър Хъдсън и Иън Маккелън, а на режисьорското столче ще седне британецът Том Хупър, в чиято филмография влиза още мюзикълът „Клетниците“ (2013 г.) по едноименния роман на Виктор Юго. Мюзикълът \"Котките\" е композиран от британеца Андрю Лойд Уебър. Поставен е първо в Лондон през 1881 година, а след това и в Бродуей в периода 1982-2000 г. Това е четвъртата по продължителност постановка, задържала се на афиша в Манхатън.", "date": "2018.07.22", "title": "Тейлър Суифт води „Котките“ на голям екран"}
{"url": "https://www.monitor.bg:443/bg/a/view/kuba-komunizmyt-si-otiva-106054", "text": "Кубинският парламент одобри вчера кабинета, назначен от новия президент Мигел Диас-Канел, в който постовете си запазват повечето министри от правителството на Раул Кастро, с изключение на ключовия пост на икономическите реформи, предаде Асошиейтед прес. Освен това Националното събрание прие за обсъждане предложената реформа на конституцията от 1976 г., която ще признае частната собственост в кубинското общество, ще учреди поста премиер наред с президента, ще ограничи правото да се заема върховния държавен пост до два петгодишни мандата, ще легализира еднополовите бракове, но ще запази ролята на комунистическата партия като единствена политическа сила. До края на годината проектът ще бъде поставен на национален референдум, преди да се върне в парламента за окончателно утвърждаване. Новият Министерски съвет има 34-ма членове. Постовете си на заместник-председатели (вицепрезиденти) запазват участниците в революцията от 1959 г., 86-годишният Рамиро Валдес и 76-годишният ген. Улисес Росалес дел Торо, както и Рикардо Кабрисас Руис. Министрите на външните и вътрешните работи, на отбраната, външната търговия и финансите остават същите. Главната промяна, която отбелязват наблюдателите, е отсъствието на Марино Мурильо, който отговаряше за икономиката, и който помагаше на Раул Кастро в течение на десетилетие за въвеждането на частната инициатива в социалистическото стопанство. Новият министър на икономиката и планирането се казва Алехандро Хил, съобщи ТАСС.", "date": "2018.07.22", "title": "Куба: Комунизмът си отива"}
{"url": "https://www.monitor.bg:443/bg/a/view/emilija-i-jorj-bashur-e-ojeniha-106055", "text": "Фолкпевицата Емилия каза заветното „да“ на приятеля си – бизнесмена Жорж Башур. За това се похвали самата изпълнителка на „По-силна ставам“ в социалните мрежи, където вече подвизава и с фамилията на новия си съпруг. Емилия публикува снимка от голямото събитие. На нея се виждат обаче единствено брачните халки на младоженците. Неотдавна певицата описа връзката си с арабския милионер, чиито интереси в България са свързани предимно със строителството и недвижимите имоти, като кармична. „Още веднъж държа да отбележа, че по време на раздялата ни с Коко нямаше трети човек – нито от негова, нито от моя страна. Нас ни разделиха битовизмите в отношението по-скоро. Човекът, който бе до мен, не се държа така, сякаш аз съм първата, най-важната. А аз него го поставях на първо място“, откровена бе наскоро певицата. Припомняме, че Емилия и Динев финализираха връзката си едва девет месеца след като гушнаха втората си обща рожба – дъщеричката им Мира. Само два месеца Емилия и Башур претърпяха тежка катастрофа, при която загина 19-годишният син на бизнесмена.", "date": "2018.07.22", "title": "Емилия и Жорж Башур се ожениха"}
{"url": "https://www.monitor.bg:443/bg/a/view/francija-objavi-nachaloto-na-tyrgovska-vojna-sys-sa-sht-106056", "text": "Търговската война е реалност. Това предупреждение отправи френският министър на финансите Бруно Льо Мер към министрите от Г-20 (19-те най-големи икономики в света плюс ЕС), събрани на среща в Аржентина. На нея Международният валутен фонд прогнозира, че неотдавнашната вълна от нови търговски мита ще навреди на световния икономически растеж. Управляващият директор на МВФ Кристин Лагард заяви, че \"в най-лошия случай при сегашните мерки може да се стигне до спад на световния БВП от 0,5 процента\". В момента американската търговска политика на налагане на едностранни мита е основана на \"закона на джунглата\", заяви Льо Мер, но американският му колега Стивън Мнучин защити митата и призова ЕС и Китай да отворят пазарите си, за да позволят свободна конкуренция. Миналата седмица американският президент Доналд Тръмп описа ЕС като \"враг\" в търговията. По-късно той заплаши с мита върху целия китайски износ за САЩ, който възлиза на 500 милиарда долара. През последните месеци САЩ и втората световна икономика Китай си размениха мита върху стоки в размер на 34 милиарда долара всеки. САЩ има голям търговски дефицит с всички 28 членки на ЕС и с Китай. Двудневните разговори в Буенос Айрес събират заедно финансовите министри и централните банкери на най-големите 20 икономики в света.  ", "date": "2018.07.22", "title": "Франция обяви началото на търговска война със САЩ"}
{"url": "https://www.monitor.bg:443/bg/a/view/ljatoto-se-zavyrna-valeji-samo-v-iztochna-bylgarija-106048", "text": "Денят ще бъде слънчев, около и след обяд ще се развива купесто-дъждовна облачност и на много места, главно в Източна България и планинските райони ще има краткотрайни валежи с гръмотевици. Ще е почти тихо. Температурите ще се повишат, на места в низините и равнините ще е горещо. Максималните ще са между 31 и 36 градуса, в София около 31 градуса, според прогнозата на Националния институт по метеорология и хидрология (НИМХ) при Българската академия на науките (БАН). По Черноморието ще преобладава слънчево време. Около обяд ще се развива купесто-дъждовна облачност и на много места ще има краткотрайни валежи и гръмотевици. Ще духа слаб до умерен югоизточен вятър. Максимални температури на въздуха: 29-31 градуса. Температурата на морската вода е 25-26 градуса. Вълнението на морето ще бъде 1-2 бала.", "date": "2018.07.22", "title": "Лятото се завърна, валежи само в Източна България"}
