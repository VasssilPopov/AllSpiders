{"url": "https://www.monitor.bg/bg/a/view/20-hotela-po-severnoto-chernomorie-otvarjat-vrati-za-velikden-162436", "text": "Около 20 хотела по Северното Черноморие с общ  капациет от около 10 000 легла, ще отворят врати за Великденските празници. Това коментира във връзка с предстоящия наплив от туристи в началото на сезона у нас, проф.д-р Стоян Маринов, декан на факултет „Управление“ в Икономическия университет и член на УС на Варненската туристическа камара. „Заетостта набазата ще е от порядъка на 70-80 процента. Хотелиерите очакват във Варна и съседните курорти да пристигнат по предварителлни заявки поне около 8 000 румънци. Повечето от гостите от Румъния идват от няколко години и могат да бъдат наричани традиционни, каза още проф. Маринов. Специално за тях ще отворят врати предимно луксозни хотели, които разполагат с вътрешни басейни  и СПА-центрове. Над 80 % от предлагането ще е олклузив, тъй като то се предпочита от гостите. Както всяка година, те идват начело с кметовете си с автобуси и пристигат от различни селища в Румъния. Повечето хотели са договорени и продадени още миналата година. Тук-там ще има и малко българи“, обясни проф. Маринов. Средно на ден цената за тези почивки е около 100 лева. Повечето от тях ще ползват 4-дневни пакети с 3 нощувки при средна цена около 50 евро, или около 600 лева за двучленно семейство. Това означава, че във варненската икономика ще се завъртят над 1,2 млн. евро. Според експерта, ако хотелът е с повече звезди, офертите се оскъпяват с около 40-50 %. Съответно по-нискокатегорийните места за настаняване свалят офертите със същия процент. Целта е да е излезе с по-малко загуби от „дупката“ на слабите резервации и прогнозирания тежък сезон през това лято.", "date": "2019.04.13", "title": "20 хотела по Северното Черноморие отвaрят врати за Великден "}
{"url": "https://www.monitor.bg/bg/a/view/otcepiha-centralna-gara-v-plovdiv-sled-signal-za-bomba-162438", "text": "Районът на Централна гара в Пловдив бе отцепен от полицията в града след получен сигнал за бомба, съобщиха от пресцентъра на ОД на МВР. Сигналът е получен в 18 часа на телефон 112 за поставено взривно устройство в сградата на гарата. Веднага на мястото са били изпратени полицаи, които са започнали да евакуират пътници и персонал от района. На безопасно разстояние били изведени и паркираните в района на Централна гара автомобили, уточниха от полицията в Пловдив. Оттам уточниха, че са предприети всички възможни действия за установяване подателя на сигнала, както и за търсене на взривно устройство в гарата. Към този час от полицията нямат информация дали ще бъде спряно и движението на влаковете през Централна гара в Пловдив. Преди минути е приключила щателната проверка на Централна гара, сигналът за поставено взривно устройство не е потвърден, съобщиха от полицията. Продължава работата по издирване на автора на злоумишленото обаждане на 112. ", "date": "2019.04.13", "title": "Отцепиха Централна гара в Пловдив след сигнал за бомба (ОБНОВЕНА)"}
{"url": "https://www.monitor.bg/bg/a/view/katrin-taseva-s-bronzov-medal-v-mnogoboja-162437", "text": "Катрин Тасева се пребори за бронзов медал в многобоя на световната купа по художествена гимнастика в София.  Вчера Тасева не показа топката си в пълния й блясък и получи 19,800, а на обръч беше оценена с 20,650. Днес обаче тя бе по-уверена на килима и изигра бухалките си с много настроение, а съдиите й присъдиха 21,200 точки. На лента Катя си спести някои елементи и получи 18,500. Така със сбор от 80,150 Тасева грабна бронзовото отличие.  Победителка в многобоя стана рускинята Александра Солдатова с 82,450, а втора е израелката Линой Ашрам (80,450). Другата представителка на България - Невяна Владинова, допусна груби грешки при изиграванията си на бухалки и лента и завърши на осмо място в многобоя. Въпреки че в първия ден от състезанието Владинова беше страхотна и получи 20,350 на топка и 20,150 на обръч, днес тя допусна груби грешки на бухалки и лента, които й костваха по-предно класиране. На бухалки Неви беше оценена със 17,750, а на лента получи 17,650.  Утре Неви ще играе във финалите на обръч и топка, а Катрин Тасева ще вземе участие на всичките четири - обръч, топка, лента и бухалки.", "date": "2019.04.13", "title": "Катрин Тасева с бронзов медал в многобоя "}
{"url": "https://www.monitor.bg/bg/a/view/poreden-protest-zalja-belgrad-162439", "text": "Масов антиправителствен протест започна в центъра на Белград с изпълнение на сръбския химн. Протестиращите се събраха пред сградата на параламента в центъра на града, както и в близкия Пионерски парк. Издигната е сцена с огромен екран, на който се излъчват откъси от изказвания на президента Александър Вучич, протестиращите ги посрещат с надуване на свирки и вувузели. Хората са пристигнали на протестната акция със знамена на Сърбия, както и със знамена на ЕС. Протестиращите държат плакати с искания за оставка на властта. Въпреки дъжда на протеста са се събрали много хора. Но нито организаторите, нито полицията съобщават точния брой на протестиращите. Очаква се, че започналата протестна акция ще стане една от най-масовите в последно време, а протеситращите ще се опитат рязко да изостраят ситуацията. Лидерите на протеста искат от президента Александър Вучич, от премиера Ана Бърнабич и от председателката на парламента Мая Гойкович да подадат оставки, като преди това назначат преходно правителство за провеждане на \"нови честни избори\". Властите са разположили полицаи за борба с безредиците в сградата на парламента, като заявяват, че искат да попречат на опозицията да щурмува сградата, съобщава Асошиейтед прес. На 19 април сръбските власти ще проведат контрамитинг в Белград. Очаква се, че в него ще участват десетки хиляди хора. Президентът Вучич каза днес, че не очаква от акцията на опозицията нищо особено, но изрази надежда, че протестът ще премине мирно. Не очаквам нищо особено от протеста на опозицията. Но във всеки случай вярвам, че всичко днес ще мине мирно. Ако те започнат насилие - ще бъдат спрени, заяви президентът за телевизия Пинк.", "date": "2019.04.13", "title": "Пореден протест заля Белград"}
{"url": "https://www.monitor.bg/bg/a/view/bivshijat-papa-benedikt-xvi-otkri-korenite-na-pedofilijata-v-cyrkvata-162444", "text": "Бившият папа Бенедикт XVI (известен също така под светското си име Йозеф Ратцингер) написа отворено писмо, в които търси или по-скоро е намерил (за себе си) причината за ширещата се педофилия и други сексуални престъпления сред католическите свещеници. Мнозина смятат, че в писмото на Бенедикт XVI се съдържа скрита критика на политаката на сегашния папа Франциск, независимо, че Ратцингер завършва посланието си с благодарност към него. Посланието му е формулирано като манифест на съвременния консерватизъм (при това не само църковен). Според Ратцингер проблемът се корени в сексуалната революция от 60-те години на миналия век и именно тя е породила новата „нормалност”, която се е оказала погубваща. „Сред свободите, към които се стремеше революцията от 1968 г. бе пълната сексуална свобода, която да не се подчинява на каквито и да било норми, пише Ратцингер и допълва, че във физиогномиката на тази революция педофилията се оценява като разрешена и допустима. Бившият папа е на мнения, че част от вината лежи върху западните правителства, които са се поддали на тези настроения и са въвели още от началните класове часове, в които на децата се е обяснявала природата на сексуалността. След това еротичните и порнографските филми са станали достъпни за абсолютно всички, които си пожелаят. Бенедикт XVI смята, че в тази ситуация на църковнослужителите им е било особено трудно и причина за това е всеобщия морален крах. Част от богословите също са се повлияли от тези настроения и са се опитали да реформират самата същност на католическото вероучение и да променята представата за морала като за извънвремева абсолютна ценност. За реформаторите „не можеше да има нищо, което да представлява абсолютно благо или абсолютно зло – само относителни ценностни съждения в зависимост от момента и обстоятелствата. Именно това е създало възможност за злоупотреби, смята Ратцингер. Без да обвинява пряко гей-лобито Бенедикт XVI споменава, че в много семинарии са се образумавили хомосексуални съобщества, които са действали малко или много открито и видимо са променили климата в тези учебни заведения. В обществения живот на съвременния Запад Бог отсъстна и той вече няма какво да предложи на обществото – пише богословът. – Затова нивото на човечност толкова рязко падна. Тук и там злото, което разрушава човека, се превръща в нещо което се разбира от само себе си. Според него под влиянието на привържениците на църковните реформи причастието е загубило съкралния си смисъл и от свидетелство за божието присъствие се е превърнало в симболичен жест и акт на вежливост. Свидетелство за това е признанието на една от жените, която е станала жертва на сексуален тормоз и е разказала на Бенедикт XVI, че преди всеки полов акт, свещеникът е повтарял: „Ето тялото ми, което ще дам за теб”. Именно отсъствието на Бог – смята Бенедикт XVI е причина за разпространението на педофилията. Нещата трябва да започнат да се оправят и трябва да се започне с връщането на предишното отношение към причастието и в никакъв случай това не бива да се случва посредством създаването на „нова църква”. Той смята подобни идеи за ухищрения на дявола. „Исус е сравнявал църквата с мрежа, в която бог сам отделя лошите от добрите риби” и затова наличието на зло в нея не я дискредитира като цяло. Мнозина учени теолози и изследователи на историята на църквата категорично не са съгласни с това, че причините за разпространението на сексуални престъпления трябва да бъдат търсени в сексуалната революция. Църковният историк Кристофър Белито окачествява писмото като „катастрофално безотговорно”, защото то подкопавало усилията на действащия папа Франциск в борбата със сексуалните престъпления. Според Белито думите на Бенедикт XVI противоречат на изводите от тазгодишния конгрес на католическия клир, че „сред насилниците има свещеници с всякакви възгледи, че насилието е съществувало и пред 1960 г., че става дума за световен, а не само западен проблем, както и че хомосексуалността не е свързана с педофилията”. Ученият предполага, че възрастният Ратцингер е станал жертва на манипулация.", "date": "2019.04.13", "title": "Бившият папа Бенедикт XVI откри корените на злото в църквата"}
{"url": "https://www.monitor.bg/bg/a/view/sobstvenichkata-na-kyrvavite-rotvajleri-na-svoboda-pod-garancija-162435", "text": "Пускат под гаранция собственичката на ротвайлерите, които нападнаха три деца, съобщи Нова телевизия. Съдът счете, че има доказателства, че е извършила престъплението - не е положила достатъчно грижи и те са причинили средна телесна повреда - обезобразяване на долни крайници на три деца. Шишманова твърди, че кучетата са откраднати, а съседи разказват как същия ден мъжът й Красимир разказал, че са се погрижили и кучетата ги няма. Няма разбити ключалки на клетките им. Съдът заключи, че или кучетата са пуснати от собствениците си или са избягали от дома си. Обвиняемата е била длъжна и е трябвало да предвиди, че кучетата са агресивни и могат да причинят уврежда на животни или хора. Събрани са достатъчно доказателства, че Шишманова е съпричастна към престъпленията, смята съдът, но допълни, че за обвинителен акт трябва да се съберат още доказателатва. Няма опасност да се укрие, трудовозаета е, има чисто съдебно минало, няма и противообществени прояви. С това чисто съдебно минало най-вероятната присъда е до 5000 лева глоба. Има обаче обясним и обществен интерес. Прокуратура поиска постоянен арест за Полина Шишманова. Тя остана безмълвна пред съда и репортеските въпроси и скри лицето си. В началото на съдебното заседание тя се разплака и се наложи съдът да я успокои. Прокуратурата разказа за разпита на Ивайло Вакалиев, съсед. На 8 април около 14 часа ротвайлерите влезли в имота му и нападнали кучето му, причинявайки му тежки увреждания - извадено око, счупен таз. Около 23 часа същия ден Ивайло говорил със съпруга на Шишманова за нападението над кучето. Питал го какво ще стане с ротвайлери, Камбуров му отговорил, че след нападението са взели мерки и кучетата ги няма вече. Били решили въпроса генерално. Ротвайлерите, собственост на Шишманова, са агресивни, заключи прокуратурата. Телената ограда, където живеят кучетата не е нарушена и няма как кучетата са избягали. Съпругът на Шишманова обаче твърди, че клетка на ротвайлерите е била разбита и така ротвайлерите са изчезнали. Деница Гиндева, приятелка на Шишманова твърди, че кучетата са откраднати или избягали. Ива Кацарска, Александър Антонов и Мартина Илиева са свидетели на случилото се. Александър Антонов излязъл с внуците си -  Емануел Илиев, Виктор Илиев и Християн Илиев. Срещнали двата ротвайлера без каишки и намордници. Кучетата са ухапали многократно по цялото тяло и възрастния човек и трите деца, сочи експертизата на прокуратурата. Майката Мартина Илиева разказва, че две от децата са в Пирогов с предстоящи операции. Макар и да не е изготвена съдебно-медицинска експертиза, която да установи с точност травмите, за да се установи дали са леки, тежки или средни повреди, от разказите на свидетели и огледите може да се установи, че децата са получили множество ухапвания и са в Пирогов. Ротвайлерите не са минали задължителната ваксинация за бяс през 2019 година. Това освен нарушение, създава опасност за предаването на заразна болест на децата. Шишманова не е осъждана, по думите й е застрахователен агент и има спортен лагер. Според защитата няма опасност да се укрие и да извърши ново престъпления. Защитата обясни, че обвиняемата признава вината си и много съжалява. По смисъла на закона престъплението не е тежко - наказва се със затвор до 3 години. Тя е обвинена , че не се е погрижила за животните си и така се е стигнало до инцидента. Освен че няма опасност да се укрие трябва да се погрижи и за болния си съпруг, който е с два инфаркта и съпътстващи заболявания. „Това, което съм мислила тия три дни е огромното съчувствие към тези три деца. Моля да не ме задържате под стража”, заяви Полина Шишманова пред съда.", "date": "2019.04.13", "title": "Собственичката на кървавите ротвайлери на свобода под гаранция"}
{"url": "https://www.monitor.bg/bg/a/view/ansambylyt-sys-zlato-v-mnogoboja-na-svetovnata-kupa-po-hudojestvena-gimnastika-162440", "text": "Ансамбълът на България спечели златото в многобоя на Световната купа по художествена гимнастика в \"Арена Армеец\" в София. Симона Дянкова, Стефани Кирякова, Мадлен Радуканова, Ерика Зафирова и Лаура Траатс изиграха много добре композицията си с три обръча и два чифта бухалки и получиха оценка от 24.400 точки, от които 16.500 за трудност и 7.900 за изпълнение. Старши треньор на ансамбъла е Весела Димитрова, а помощник-треньор Михаела Маевска. Грациите показаха страхотни нови трика в жълто за съчетанието си по музика от саундтрака на филма \"Най-великият шоумен\". Те имаха неточност на един от рисковете и изпусната бухалка в началото, но получиха много добра оценка. Вчера българките бяха оценени с 24.950 точки за съчетанието с пет топки и така събраха сбор от 49.350 точки. За грациите това е едва второ състезание за сезона след Световната купа в Пезаро (Италия) миналия уикенд. Ансамбълът на България се класира и за двата финала утре. Българките получиха своите златни медали от министъра на младежта и спорта Красен Кралев, който откри официално Световната купа. На второ място в многобоя е Италия с 48.200 (24.300 на пет топки и 23.900 на обръчи и бухалки), а на трето - Япония с 46.800 (23.750 на пет топки и 23.050 на обръчи и бухалки). В зала \"Арена Армеец\" присъстват редица легенди на българския спорт, сред които Йорданка Благоева, Нешка Робева, Димитър Бербатов и други. Утре са финалите на отделните уреди при жените и при ансамблите, които започват в 15.05 часа.   крайно класиране в многобоя при ансамблите: 1. БЪЛГАРИЯ - 49.350 точки (24.950 на пет топки, 24.400 на три обръча и два чифта бухалки) 2. Италия - 48.200 (24.300 и 23.900) 3. Япония - 46.800 (23.750 и 23.050) 4. Украйна - 45.200 (23.150 и 22.050) 5. Русия - 45.050 (21.800 и 23.250) 6. Беларус - 43.800 (23.350 и 20.450)", "date": "2019.04.13", "title": "Ансамбълът със злато в многобоя на Световната купа по художествена гимнастика"}
{"url": "https://www.monitor.bg/bg/a/view/cherno-more-vkara-dva-bezotvetni-gola-na-botev-pd-162441", "text": "Черно море победи с 2:0 Ботев (Пд) с два гола на Патрик Андраде в среща от 29-ия кръг на Първа лига. Това бе първата загуба на \"канарчетата\" в официален мач през тази година. Преди двубоя всички на стадиона почетоха с минута мълчание паметта на починалия администратор на Локомотив (Сф) Кольо Янкулов.", "date": "2019.04.13", "title": "Черно море вкара два безответни гола на Ботев (Пд) "}
{"url": "https://www.monitor.bg/bg/a/view/cska-se-izravni-s-ludogorec-162443", "text": "ЦСКА се изравни с Лудогорец на върха в класирането, след като победи с 2:0 Берое на стадион \"Българска армия\". Сега и двата отбора имат по 64 точки, но разградчани утре гостуват на Левски. Попаденията в срещата отбелязаха Евандро от дузпа в 13-ата минута и Кристиян Малинов в края на мача. Старозагорци са вече на последното шесто място в челната шестица на Първа лига.", "date": "2019.04.13", "title": "ЦСКА се изравни с Лудогорец"}
{"url": "https://www.monitor.bg/bg/a/view/jyltite-jiletki-ne-se-otkazvat-i-pak-sa-po-ulicite-162442", "text": "Няколко десетки хиляди \"жълти жилетки\" демонстрираха във Франция днес - 22-ата поредна събота на мобилизация на протестното движение - безразлични към мерките за преодоляване на продължаващата вече близо 5 месеца социална криза, които се очаква президентът Еманюел Макрон да представи другата седмица, предаде АФП. Агенцията отбелязва, че изглежда се е потвърдила тенденцията към намаляване на броя на демонстрантите, особено в Париж. Редиците на \"жълтите жилетки\" в столицата бяха рехави. В протестите във Франция днес са се включили 31 000 човека, 5000 от които в Париж, съобщи министерството на вътрешните работи. По негови данни миналата събота \"жълтите жилетки\" са мобилизирали 22 300 демонстранти - най-малкия брой от началото на движението през ноември. За сметка на това се стигна до сблъсъци в \"столицата\" на протестите днес - Тулуза. Френската полиция използва сълзотворен газ и зашеметяващи гранати, за да ограничи забранената демонстрация в югозападния град, съобщи Франс прес. Около 2000 \"жълти жилетки\" са се събрали в центъра на Тулуза по данни на Ройтерс. Активисти избраха този град за център на днешните протести, което предизвика безпокойството на местните власти, опасяващи се от безредици. Съобщено бе за 23 задържани демонстранти в Тулуза днес, като се позова на телевизия Франс 3. 15 ареста са били извършени в Париж, предаде Франс прес. Иначе протестите във Франция днес като цяло преминават мирно, отбелязва Ройтерс. Това е първата събота на мобилизация на \"жълтите жилетки\" във Франция след влизането в сила на новия закон за борба с хулиганството, който криминализира криенето на лицето по време на демонстрации. Протестите запазват натиска върху президента Еманюел Макрон, който обеща да обяви \"силни мерки\" за успокояване на социалното напрежение в страната. Точна дата и подробности не бяха посочени, но другата събота, 20 април, \"жълтите жилетки\" обещават \"ден на голяма мобилизация\". \"Големият дебат, големи празни приказки\" и \"Макрон, не очакваме нищо от вашите съобщения\", пишеше на плакати, носени от демонстранти в Париж днес. След началото на протестното движение, френският президент организира \"голям дебат\", за да чуе мненията на своите сънародници, в опит да успокои социалното напрежение.", "date": "2019.04.13", "title": "„Жълтите жилетки\" не се отказват и пак са по улиците"}
{"url": "https://www.monitor.bg:443/bg/a/view/spipaha-vyoryjeni-s-boksove-i-metalni-palki-162426", "text": "Въоръжени с боксове и метални пръти хулигани са били хванати и отстранени от органите на реда по време на поредния граждански протест в Габрово в петък вечерта. Шефът на жандармерията старши Красимир Добрев разказа, че преди началото на протеста на площад Възраждане в града са били поставени мобилни контролно-пропусквателни пунктове с цел да се открият опасни предмети или оръжия, носени от участниците в протеста.  По време на проверките са установени 7 лица, без документи за самоличност носещи в себе си боксове и две метални палки. Седмината са задържани от полицията и не са допуснати да участват в протеста. Съставени са им и актове. В петъчния процес участие взеха между 700 и 800 души, предимно от Габрово. С цел недопускане на ексцесии или упражняване на насилие, на възловите и конфликтните места в града, като местата с ромско население, са поставени полицейски постове. По време на самото шествие, в един момент част от гражданите, опитват да се насочат към къща с роми, но са спрени от органите на реда. „В този момент напрежението започна да ескалира. Затова решихме и свалихме щитовете и каските си в знак на толерантност, и да внесем сигурност и спокойствие сред гражданите. Това свали напрежението и до края шествието продължи мирно и без проблеми”, каза старши комисар Добрев. По повод на поредните протести тази вечер, в които се очаква да се включат и хора от други населени места, шефът на жандармерията каза, че няма да се използват полицаи и подкрепления от други населени места. Към този момент в МВР няма индикации и сигнали за очаквани провокации по време на поредни вечерен протест, който предстои. Кметът на община Габрово, Таня Христова пък, отново отправи призив към хората да не се поддават на внушения и манипулации за да бъде опазено спокойствието и реда. „В Габрово никога досега не е имало целенасочено и умишлено заселване на роми отвън. Никога не е имало гето, ромска махала, нито сегрегирана детска градина. Ако хората смятат, че оставката на кмета на Габрово, ще реши ромските проблеми на цяла България, готова съм да я подам”, каза кметицата Христова. Междувременно хората в социалните мрежи днес вчера и днес обсъждат оставката на бившия шеф на габровската полиция Борислав Бончев и смятат тази вечер да издигнат искане той да бъде върнат на поста си. „Стига безсмисени обиколки на града. Стига с тези безредици. Хора, озаптете си децата. Пълно е с келеши, които обикалят с боксове и бухалки. Вие на протест или на бунт сте тръгнали”, възмущава се Димитър Петров. „Да си поискаме обратно комисар Бончев. Той не е виновен затова, че трима келеши са се сбили в един магазин. Какво тряваше да направи, да прикрепии полицай към всеки циганин ли. Ами с българите, които се бият какво ще правим. Тази оставка беше тъпа и показна за да се свали напрежението. Ама на управляващите в София явно не им е ясно, че ние тук в Габрово нямаме нищо против шефа на полицията си. И сега трябва да им покажем, че си го искаме обратно”, обяснява Николай Иванов. В същото време в нета продължават да се отправят и открити расистки обиди и призиви за размирици, които обаче не се приемат от почти никого. Появиха се и съобщения от хора, които са били заплашвани в интернет от роми, че ако продължат да участват в протестите „ще трябва да си търсят катафалка” и „ще си събират червата в шепи”. Не липсват обаче и хора, които смятат, че всичко вече се е превърнало в един цирк, който е крайно време да бъде прекратен.   ", "date": "2019.04.13", "title": "Спипаха въоръжени с боксове и метални палки на протеста в Габрово"}
{"url": "https://www.monitor.bg:443/bg/a/view/ch-ez-e-prekratila-dogovora-si-s-inerkom-na-ginka-vyrbakova-162427", "text": "Чешката ЧЕЗ е прекратила договора си с българската компания „Инерком\", съобщи Би Ти Ви. Причината е за това решение е „неудовлетвореност от неизпълнението на ангажиментите, което е резултат от незаконни пречки от страна на българската държава”. Това се казва в официалното съобщение на ЧЕЗ в Прага. Преговорите за продажбата на активите на ЧЕЗ у нас обаче продължават. Двама са кандидатите, които участват - българската финансова група „Еврохолд” и индийската енергийна компания „Индия Пауър\". Предварителният договор с „Инерком” за продажбата на най-голямото енерго у нас беше подписан на 23 февруари 2018 г. Компанията на Гинка Върбакова обаче така и не получи разрешение от КЗК за придобиване на активите на ЧЕЗ у нас. Върбакова разполагаше с 9 месеца да преведе сумата от 340 млн.евро и да изпълни договора, в противен случай „Инерком” губи внесената гаранция от 5 млн. евро.", "date": "2019.04.13", "title": "ЧЕЗ е прекратила договора си с „Инерком\" на Гинка Върбакова"}
{"url": "https://www.monitor.bg:443/bg/a/view/za-2-chasa-predadoha-10-tona-plastmasovi-kapachki-162434", "text": "Стотици варненци се стекоха от ранна сутрин, за да предаат събраните от тях пластмасови капачки за рециклиране и да дадат своя принос за закупуване на специална и много необходима техника за новородени деца във Варна. Благодарение на инициативата хиляди доброволци са предали досега над 48 тона пластмасови капачки. Средствата са били достатъчни за закупуването на животоспасяваща техника за СБАГАЛ „Проф. Д-р Димитър Стаматов“ и прецизен неонатален веноскоп за МБАЛ „Св. Анна“. Въпреки това, в събота се проведе поредната мащабна акция по събиране на пластмасови капачки пред Катедралния храм „Св. Успение Богородично“ във Варна. Организатор е сдружение „Аз Вярвам и помагам“, със съдействието на Община Варна. В голямото предаването на непотребни пластмасови капачки се включат над 25 000 души от цяла Североизточна България, обявиха организаторите. Въпреки дъждовния съботен ден, стотици граждани от Варна и близките общини се явиха пред  големите контейнери, разположени на площада пред Катедралата и във времето от 9 до 11 часа бяха събрани над 10 тона пластмасови капачки. От началото на благотворителната инициатива са събрани над 69 тона, а по време на първата мащабна акция през септември, миналата година - 21 тона. С парите от тяхното рециклиране, бяха направени 5 дарения в помощ на новородените в АГ-болницата СБАГАЛ „Проф. д-р Димитър Стаматов“ и МБАЛ „Света Анна“. Акцията продължи до 16 часа и се очертава да е по-мащабна от последното подобно събитие.  ", "date": "2019.04.13", "title": "За 2 часа предадоха 10 тона пластмасови капачки "}
{"url": "https://www.monitor.bg:443/bg/a/view/ostaviha-v-aresta-podpalvach-na-nacionalnija-flag-162429", "text": "48-годишен старозагорец, задържан за  отправени обидни думи към лекари и нанесени леки телесни повреди на служители на МВР остава за постоянна зад решетките, постанови състав на окръжния съд в Града на липите. Осъденият от специализирания наказателен съд в София на 2 години затвор за подпалване и уриниране върху националното знаме Михаил Стефанов бе задържан на  4 април в родния си град, две седмици след като е била променена мярката му за неотклонение в очакване да се произнесе апелативния наказателен съд. До задържането му се стигнало след като отправя на телефон 112 17 съобщения, че мъж в тежко здравословно състояние се нуждае от спешна медицинска помощ. При пристигане на линейка от частна болница Стефанов я връща обратно и настоява да бъде транспортиран и прегледан безплатно. Когато на място идва линейка от ЦСМП , придружена от патрулка на МВР той започва да ругае медицинските лица,наричайки ги „боклуци“, „некадърници“ и „нещастници“. При  опит да бъде укротен нанася няколко юмрука и  ритника на  двамата полицаи при отвеждането му в Първо РУ. Решението за налагане на най-тежката мярка за неотклонение съдът е мотивирал и с факта, че „макар и към момента обвиняемият да не е осъждан, спрямо него е налице друго неприключило наказателно производство, по което той е обвиняем за извършени от него престъпления по чл.325 и чл.108, ал.2 от НК.“ Стефанов е собственик на информационния сайт „Гласът на Стара Загора“, в който е публикувал материал как пред столичната съдебна палата пали националния флаг , след което гаси огъня уринирайки. Случаят е от 2 юни м.г. , а през  октомври специализираният наказателен съд постанови 2 години затвор за старозагореца, но той обжалва присъдата. И до момента скандалното видео може да бъде гледано в Интернет на сайта, където освен него има още десетки нелицеприятни за много жители на Града на липите публикации. Сред потърпевшите са адвокати, бизнесмени, общественици и прокурори. Всички опити сайтът да бъде блокиран до момента са неуспешни поради базиран в страна, с която България няма сключено споразумение за правна помощ сървър. От отдел „Компютърни престъпления“ при ГД БОП заявиха, че поне до момента липсвал и съдебно решение за спирането на „Гласът на Стара Загора“.", "date": "2019.04.13", "title": "Оставиха в ареста подпалвач на националния флаг"}
{"url": "https://www.monitor.bg:443/bg/a/view/1300-koloezdachi-otkriha-velosezona-v-plovdiv-162431", "text": "Над 1300 колоездачи от всички възрасти се включиха в организираната за осма поредна година инициатива на кмета на район „Тракия” в Пловдив Костадин Димитров и откриха тазгодишния велосезон. По традиция рай кметът застана начело на шествието, което потегли от велоалеята на бул. „Освобождение” и премина по 3-километрово трасе по новата мрежа за велосипедисти. Финалът бе в парк „Лаута”, където бе организиран истински празник с много музика и награди. На късметлиите в томболата бяха раздадени 10 велосипеда, един велоаргуметър, 100 ранички и много други подаръци. „Всяка година се увеличава броят на нашите съграждани, които използват велосипеда като алтернативен и екологичен транспорт. Това е благодарение на изградената от Община Пловдив велоалейна мрежа и добра инфраструктура в града”, подчерта кметът на район „Тракия” Костадин Димитров и пожела безавариен сезон на колоездачите. Той благодари за подкрепата на председателя на сдружение „Велосити” Агоп Дадикодзян,  партньорите и спомоществувателите. Денят в обновения парк „Лаута” продължи с анимация за децата,  игри с велосипеди, тротинетки и ролери, отборни високоскоростни състезания с велосипеди и други празнични инициативи.   Снимки район Тракия", "date": "2019.04.13", "title": "1300 колоездачи откриха велосезона в Пловдив"}
{"url": "https://www.monitor.bg:443/bg/a/view/anna-tomova-sintova-vyzhishtavam-se-ot-vdyhnovenieto-na-mladite-v-tazi-duhovno-bedna-epoha-162379", "text": "„Конкуренцията е силна, но моето сърце винаги е било отворено към колегите“ - Това е въпрос на различни епохи. Ние сме живели в една епоха, те живеят в друга, но изкуството остава вечно. Моцарт е вечен! И ми се струва, че когато се поддържа респектът към това, което се прави, и обичта към него, тогава разлика няма. Разбира се, ние сме друго поколение, в други времена сме се формирали, при нас имаше много ентусиазъм и вдъхновение, а сега епохата е техническа, прагматична. Аз се възхищавам на младото поколение, което има вдъхновение, независимо от сравнително бедната духовно епоха. Повелята на великия Херберт фон Караян към мен беше всичко, което нося у себе си, максимално да предам на младите. Правя го и мисля, че го постигам, мои колеги също успяват в това. Струва ми се, че щафетата върви. Изкуството никога не може да бъде погасено или омаловажено. В крайна сметка то остава. - Винаги са се раждали и винаги ще се раждат. Само да вземем в днешната епоха Красимира Стоянова, Веселина Кацарова, от още по-младото поколение – Соня Йончева, която в момента завладя всички големи сцени с различен репертоар... Да, раждат се. Чрез контакта с моите майсторски класове виждам, че България отново ражда и баси, което беше много характерно – сопраните и басите бяха нашите певчески визитни картички. Правя майсторски класове с млади певци в оперните студии, организирани към оперите в Хамбург, Мюнхен, Берлин, в „Ковънт Гардън“ в Лондон – 20-годишните са много гласовити! Идва поколение на хубави нови гласове от различни националности. Забелязва се например, че Корея ражда много добри, пълноценни, прекрасно подготвени гласове, така както при нас е било години наред. Били сме прочути, че нашата територия просто „клокочи“ от гласове – нещо подобно сега става в Азия. - Аз никога и нищо не сравнявам в живота. Всичко си има свой индивидуален характер. Харесвам много, но никога не се стремя, даже и в съответните партии, които преподавам в момента, да получа това, което аз съм правила. Аз предавам моя опит, но помагам индивидуалното у другия да излезе наяве. Беше станало мода например, тъй като Мария Калас за нас е абсолютна богиня – не само с пеенето, а и с много други неща, да се търси сред младите поколения втора Калас. Такава няма! А които със сила бяха натискани да гонят това, сравнително бързо свършиха. Един такъв пример е унгарката Силвия Шаш. В някои певици виждам нещо общо със себе си по чувствителност, по начин на усещане на интерпретацията на музиката, но моята индивидуалност се е създала чрез контакти със серия от диригенти – не само Караян, а и Карл Бьом, Курт Мазур, Волфганг Савалиш, Колин Дейвис... Тя е конгломерат от различни изисквания, дори само за партията на Дона Анна от „Дон Жуан“ в „n” на брой различни постановки... Именно в тези контакти е станало индивидуалното обогатяване, което аз по индивидуален начин гледам да предам нататък. - Конкуренцията е силна, разбира се, но моето сърце е било винаги отворено към колегите. Не искам да се идеализирам, но това е всеизвестно. Даже по време на репетиции са ми благодарили за хармонията, която налагам. Всички певци имаме един начин на живот, не бива да има завист. С Гена Димитрова например бяхме състудентки, на една възраст, и двете започнахме като мецосопрани, но всяка откри себе си. Имахме силна връзка. Сега колеги ми се обаждат често. Активно общуваме с Ева Мартон, с Пласидо Доминго семействата ни са много близки. Да, има приятелство, и то от сърце, а конкуренцията е относително понятие. Тя съществува не само при певците, а и в офисите. Убедена съм, че светът би бил по-добър, ако имаше по-малко завист. Светът страда от това. Човечеството е в криза, Европа също, но много неща биха могли да бъдат избегнати, ако се мислеше не само от гледна точка на голямото его, а през призмата на общуването. И да се допринася – това, което липсва на едни, да се компенсира от имането на други. Ние сме народ и страна с бъдеще, абсолютно съм убедена в това. В нас има силен потенциал и ми се иска самите ние да го съзнаваме и да ценим повече хубавото, което имаме. И да го разпространяваме с малко повече самочувствие по света. - Винаги. Това е нещо, което навярно ми е заложено по природа. Защото моят път е бил труден – всеки, който ме познава, знае: на мене нищо не ми е било поднесено на тепсия - нито стипендии, нито специализации... Следвала съм моя път, както Господ ми го е пратил, следвала съм го с пълна отдаденост и отговорност. Нищо от това, което получавам, не съм смятала, че е „в реда на нещата“. За мен всичко на тоя свят е подарък, начело със самия живот. Да развиваш себе си, да вървиш напред, е важно. При мен с тоя вроден оптимизъм, със силната вяра, то е ставало някак си по естествен начин. Затова може би съм си позволила и съвсем млада да се омъжа, да родя дъщеря си – заедно вървяха следване, начало на кариера, семейство и всичко останало. Но истина е, че в най-тежките моменти за мен винаги е съществувал фактът, че и в лошото може да се намери нещо позитивно. Важен е погледът. Очакванията да бъде само хубаво не са реалистични – това просто е невъзможно и следват големи разочарования. Трябва да има готовност за борба в живота и за вземане на изпитанията присърце. Да не се избягват. Друг изход няма, освен с вяра нещата да се майсторят. - Като жена аз винаги съм се стремяла да живея нормален живот, доколкото това е възможно с тази професия. Имах късмет с истински партньор и другар до себе си – моя съпруг. Един от най-щастливите моменти в живота ми е била срещата ни, предшествана от събития, които са се струпали, за да се запознаем и да се съберем. С него изживях 56 съвместни години. За съжаление съдбата ни раздели, много тежък период имам зад гърба си... Бих отбелязала, разбира се, и раждането на дъщеря ни. Като творец ми е трудно да кажа, защото аз не разделям чувството, с което съм пяла в „Метрополитън“ или съм работила на фестивала в Залцбург с Караян в продължение на почти 20 години, от не по-малката радост и вълнение да пея в София или Стара Загора – моя роден град. Така че всяко изпълнение, всяка творба, всяка роля са били щастливи моменти в живота ми. Умеела съм винаги да им се радвам и да ги оценявам, въпреки че рядко съм била доволна от себе си. - Много обичах да пея в „Метрополитън“ в Ню Йорк, в „Ковънт Гардън“ в Лондон... Много хубав контакт имах с публиката в Чикаго, в Париж. Миналата година имах завръщане на сцената в Скалата в Милано, в „Лисео“ в Барселона. Обичала съм всички театри – сцената беше мой дом, нямаше значение къде. - Не, аз не се отказвам от сцената, но искам да живея и с реалността. Появиха се физически проблеми, които ми пречат да бъда активна. Те не са гласови – всички го отбелязват, свързани са с краката. До 60-годишна възраст съм скачала и тичала в „Мадам Бътерфлай“, изобщо моите партии бяха много активни. След поредица от операции обаче бях възпрепятствана в свободното движение. Освен това моите роли бяха все на жизнени и светли жени, които вече не отговарят съвсем на възрастта ми. Е, в „Лицео“ бях Мадлон в „Андре Шение“, която по години ми подхожда. Съвсем доскоро държах с рециталите си богата концертна програма, но се иска стоене на крака, каквото в момента не мога да си позволя. - Точно тези дни отказах едно много интересно предложение от Гранд Опера в Париж – Графинята в „Дама Пика“. Откровена съм от човешка гледна точка: целият ми жизнен, певчески и творчески път премина заедно със съпруга ми. Той също беше актьор, завърши и режисура, беше ми огромна опора и вдъхновение. Сега просто липсва част от мен. Не виждам как ще постигна отново на сцената това възторжено чувство, което е било винаги в мен. Сега мой дълг е да „заразявам“ младите. Не съм убедена доколко трябва да бъда пак на сцена. Трябва самата аз да се усещам здрава и стъпила здраво на краката си, което в момента липсва. Предпочитам да се оттегля тогава, когато все още отсъствието ми ще се чувства. - Много сте права. Допреди една година беше абсурд да мисля за това. А може след една година да се почувствам по друг начин, ако малко се ориентирам в живота без другата половинка до мен... Може пък да ви изненадам...", "date": "2019.04.13", "title": "Анна Томова-Синтова: Възхищавам се от вдъхновението на младите в тази духовно бедна епоха"}
{"url": "https://www.monitor.bg:443/bg/a/view/google-posja-izkustven-intelekt-v-afrika-162430", "text": "Американският технологичен гигант Гугъл (Google) избра Гана, за да открие първата си лаборатория за изследвания, специализирана в изкуствения интелект. Това решение е израз на желанието на компанията да отговори на социално-икономическите и политическите проблеми, както и на свързаните с опазването на околната среда, пред които е изправен континентът, информира Франс прес. Подобни технологични лаборатории вече има в най-големите градове в Северното полукълбо (Токио, Цюрих, Монреал, Париж и други), но откриването на един от тях в Акра по-рано тази седмица е малка технологична революция в Африка, отбелязва Франс прес. Как да се използва изкуственият интелект, за да се намали недостигът на лекарства или да се помогне за ранното откриване на ракови заболявания? Как да се помогне на дребните селскостопански производители за тяхната реколта или на занаятчиите да откриват проблемите при използването на техните машини? Как да се предотвратяват природни катастрофи? Африка е изправена пред многобройни предизвикателства и използването на изкуствения интелект тук може да се окаже по-важно, отколкото другаде, коментира Мустафа Сиса, директор на новия център на Гугъл в Акра. Африка е сред привлекателните континенти за водещите технологични компании, известни със съкращението Гефа - от Гугъл, Епъл (Apple), Фейсбук (Facebook) и Амазон (Amazon) - заради огромния пазар, който представлява. Днес 60 процента от 1,2-ата милиарда африканци са на възраст под 24 години, а до 2050-а се очаква населението да се удвои, за да достигне 2,4 милиарда души.", "date": "2019.04.13", "title": "Google пося изкуствен интелект в Африка"}
{"url": "https://www.monitor.bg:443/bg/a/view/tramvaj-7-s-promenen-marshrut-162425", "text": "Трамвай №7 в София ще се движи с променен маршрут през уикенда, съобщи Би Ти Ви. Причината е профилактика на трамвайния път и контактната мрежа по бул. „България” в участъка от бул. „Витоша” до ул. „Тодор Каблешков\", съобщиха от Столичната община. След НДК трамваят няма да се спуска към кв. „Борово”, а ще се движи към кв. „Иван Вазов” по линията на линия №1. Разкрива се временна автобусна линия № 7-ТМ с маршрут: начална спирка Национален исторически музей на Околовръстен път, от Околовръстен път наляво по бул. „България\", бул. „Витоша\", надясно по бул. „Пенчо Славейков”, обратен завой на кръстовището с бул. „Черни връх” и обратно по бул. „България” по маршрута до НИМ.", "date": "2019.04.13", "title": "Трамвай №7 с променен маршрут"}
{"url": "https://www.monitor.bg:443/bg/a/view/vechnijat-fejk-za-bulgartabak-sreshtu-vechnija-vrag-peevski-obzor-162432", "text": "Ако трябва да обобщим последните нколко месеца (че и години -б.р) в медийното пространство у нас скандалите се роят като пилци, но единствената константа, която си остава непроменена са фалшивите новини, раждани от сенчести политико-икономически кръгове за разчистване на сметки с враговете им. А кой е най-популярният враг на задкулисието у нас? Делян Пеевски, разбира се. Депутатът от опозиционната ДПС и издател на \"Телеграф медиа\" от години дразни олигарсите с опитите си да извади на светло престъпните им схеми и да ги пресече в полза на държавата и гражданите й. И понеже борбата срещу Пеевски е многогодишна, задкулисните играчи и техните перодръжки изпадат в моменти на творческо безсилие и прибягват до стария номер да изтупат от хафталина някой друг остарял фейск. Вечният такъв е темата за \"Булгартабак\" и имагинерните връзки на Пеевски с компанията. Въпреки многократно вадените доказателства, че такава връзка не съществува, темата за тютюневия холдинг е вечна за Фабриката за фалшиви новини като стария лаф за \"кокошката и яйцето\". Точно под знака на изтупаните от нафталина фейкове и безсмисленото обвързване на името на Пеевски с всякакви знайни и незнайни компрометирани герои, премина и последната седмица. 7 дни, в които олигарсите се опитваха да задушат малките парчета истина у нас в отровната прегръдка на удобните лъжи. Иначе седмицата започна с писмо на мистичния Черен лебед - Елисавета Панова  . В дните, когато шефът на ВКС Лозан Панов за пореден път развива олимпийски скорости по бързо бягане (от неудобни въпроси на журналисти и колеги от ВСС), съпругата му Бети вилня и за него. Мята плюнки и обвинения в телевизионен ефир, твори отворени писма, заканва се, че двамата с нейния съпруг ще съдят държавата за – забележете – липса на правосъдие. Гневната Бети, позната в обществото с прякора Черния лебед, лепнат й заради криминалната й регистрация в миналото (и не само), лепи от своя страна етикети и квалификации в де що удобен ефир и сайт успее да намери. Удобен, защото интерес към словоизлиянията й имат всички национални медии, но тъй като той върви и с десетки некомфортни за особата на Панова въпроси, половинката на съдия №1 упорито избягва досега с огромната част от тях. Пред другите пък, в опит да замаже очевидната далавера, която е направила със закупуването на 210 квадрата имот за цена, с 4 пъти по-ниска по документи от пазарната, съчинява фалшиви новини. И в тях освен лъжи за далаверите, които е правила, както си е редно, вкарва и основната мишена на фалшивите новини в тази държава – депутата и издател на „Телеграф медиа“ Делян Пеевски, в когото явно съзира персонален враг на статуквото. Няма друго обяснение за решението й да замеси името му в скандала с кашата от евтини жилища и укрити данъци, която сама сътвори заедно със съпруга си.  Още на следващия ден обаче безсилието налегна Фабриката, а перодръжките буквално доказаха прогнозата ни, че ако Пеевски не е атакуван с КТБ, ще е „Булгартабак“  . Крайно време е сайтът на агент „Академик“ да въведе седмично разписание, за да има някакъв ред в двете теми, които дежурно върти, намесвайки името на депутата и издател на „Телеграф медиа“ Делян Пеевски. В сряда например при тегленето на чоп се падна опровергавания десетки пъти като абсурдна лъжа фейк за имагинерни негови връзки с „Булгартабак“ . Логиката сочи, че това ще е и темата в петък. В четвъртък за разнообразие от „Фрогнюз“ може да се превъзбудят върху темата за „невидимите“ кредити на Делян Пеевски. Този път, за да не звучи като всяка претоплена фалшива новина за „Булгартабак“, във фейка е намесена и митницата с твърдение, че „гърмяла“. Не, митницата не гърми. Това бедствие е в едно сензационно заглавие и в главите на жабоците, сътворили поредния фейк. Нивото на компетентност и осведоменост на журналистчетата е замряло през 2016 г., когато Пеевски продаде миноритарния си – забележете, дял от 5% в дружеството. От „Фрогнюз“ обаче не държат на фактите, а на волните съчинения, така че за пореден път си въртят интерпретации на тази тема. Всъщност \"Фрогнюз\" решиха да затвърдят упражнението с преповтаряне на фейкове и още на следващия ден отново извадиха \"Булгартабак\", но този път мухлясалата лъжа вървеше в компания с мухлясала говореща глава - изпадналия от политиката Осман Октай  . Така доказаха два устойчиви принципа. Първият -  че когато фейковете срещу Пеевски не са за КТБ или за де що има назначения в тази държава, ще са за \"Булгартабак\". И вторият - че гарван, гарвану (в случая със Стефанов и Октай поговорката трябва да е за агенти на ДС) не само око не вади, а и че краставите магарета през 9 планини се надушват  ", "date": "2019.04.13", "title": "Вечният фейк за \"Булгартабак\" срещу вечния враг Пеевски (ОБЗОР)"}
{"url": "https://www.monitor.bg:443/bg/a/view/gyrmen-na-protest-zaradi-koshmarnite-pytishta-162428", "text": "Граждани на община Гърмен излизат на протест заради лошите пътища. Блокада на пътя най-вероятно няма да има. Хората са решили просто да присъстват, за да заострят вниманието на институциите към лошото състояние на настилката. Шофьорите казват, че са счупили автомобилите си заради лошия път. От агенция Пътна инфраструктура съобщиха, че отсечката от 2 км е заложена за ремонт и той трябвало да се случи в близките месеци.", "date": "2019.04.13", "title": "Гърмен на протест заради кошмарните пътища"}
{"url": "https://www.monitor.bg:443/bg/a/view/s-600-po-evtina-skoda-vodim-na-turcija-za-novija-zavod-na-volkswagen-162405", "text": "България и Турция остават в състезанието за бъдещия завод на Vоlkѕwаgеn в Източна Европа, в който ще се произвежда Škoda, съобщиха немски медии вчера. Страната ни е с предимство, защото всеки произведен у нас автомобил ще бъде с 600 евро по-евтин, научи „Монитор“ от високопоставени членове на българското правителство. Дали у нас ще се произвеждат немски машини ще стане ясно в края на април. Очаква се инвестицията за новия завод да е над милиард евро, но и в България, и в Турция, отколкото в Германия. Това е и причината сглобяваните у нас автомобили Skoda да излизат от линията за по-малко пари. На 9 април се е провел борд на шефовете на Škoda, утре (13 април) се очаква такъв и на ръководството на Vоlkѕwаgеn, но финалното решение ще бъде взето след заседание на Надзорния съвет на VW на 28 април. Икономическата и политическата ситуация, както и липсата на членство на Турция, дават на България предимство в надпреварата. Според източниците на DPA България продължава да има добри шансове германската инвестиция да е на територията й. Държавен глава, управляващи и опозиции работят и подкрепят бъдещия проект за привличане на стратегически инвеститор от този ранг. Надеждата да има толкова голям вложител у нас беше подкрепена и от посещението на германския президент Фpaнĸ-Baлтep Щaйнмaйep, ĸoeтo пpиĸлючи минaлaтa ceдмицa. Πo вpeмe нa визитaтa мy бяxa пoceтeни двaтa гpaдa, ĸoитo ca Въпреки желанието на управляващите бъдещото производство да бъде в бедната Северна България, това не е възможно заради липсата на инфраструктура. Страната ни е готова да поиска от Европейската комисия да предостави държавна помощ на Vоlkѕwаgеn, но преди това е необходимо да се сключи меморандум за сътрудничество между нашето, германското правителство и инвеститора. През март тази година стана ясно, че профсъюзът на Vоlkѕwаgеn се противопоставя на плана на главния изпълнителен директор Хърбърт Дийс за преструктуриране на световната империя на VW с цел тя да е по-бърза и по-ефективна. Най-остро профсъюзът се опълчва на идеята да се построи нов, нискобюджетен завод в Източна Европа, посочвайки отложени минали проекти за превозни средства, както и възможностите да се продължи използването на няколко съществуващи завода в Германия и други европейски страни.", "date": "2019.04.13", "title": "С €600 по-евтина Škoda водим на Турция за новия завод на Volkswagen (ОБЗОР)"}
{"url": "https://www.monitor.bg:443/bg/a/view/lokaliziraha-mjastoto-na-rajdane-na-romeo-i-julieta-162433", "text": "Историкът Джефри Марш е успял да определи точното място в Лондон, където Уилям Шекспир е живял, докато е работил над прочутата си трагедия \"Ромео и Жулиета\", предаде Би Би Си. Досега се смяташе, че в периода 1597-1598 г. видният английски поет и драматург е живял някъде в района на сегашната жп гара Ливърпул Стрийт, намираща се в лондонското Сити. Марш, който е ръководител на театралния отдел на музея \"Виктория и Албърт\", е открил доказателства за точната локация. Според него домът, обитаван от Шекспир, се е намирал на Грейт Сейнт Хелънс 35 в близост до църквата \"Сейнт Хелънс\" на улица \"Бишъпсгейт\". Понастоящем на мястото се издига офис сграда. \"Мястото в Лондон, където Шекспир е живял, ни помага да разберем по-добре източниците на неговото вдъхновение в работата и живота. Няколко години след преместването си от Стратфорд в Лондон, той обитава един от най-богатите райони на града заедно с влиятелни обществени фигури, богати чуждестранни търговци, светски лекари, ценители на музиката\", обяснява Джефри Марш. Според историка средата, в която е живял драматургът, е допринесла за собственото му социално издигане в момент, когато творческата му кариера преживява бърз подем.", "date": "2019.04.13", "title": "Локализираха мястото на раждане на \"Ромео и Жулиета\""}
{"url": "https://www.monitor.bg:443/bg/a/view/sve-sgradi-se-srutiha-i-ubiha-hora-v-rio-de-janejro-162424", "text": "Петима души загинаха, деветима са ранени, а други 13 души бяха обявени за изчезнали след срутването на две жилищни сгради в Рио де Жанейро, съобщи Ройтерс. Инцидентът е станал във фавелата Музема – един от бедните квартали в западната част на бразилския мегаполис. Живущите в сградите, които са били съответно на 4 и 6 етажа, са се нанесли в тях преди 6 месеца. Екипи на Гражданска защита евакуираха хората от съседните сгради заради опасения от още срутвания. Фавелата Музема беше тежко засегната от проливните дъждове при преминаването на мощната буря над Рио де Жанейро тази седмица, която взе 10 жертви и причини мащабни щети. Властите съобщиха, че по време на срутването на двете сгради времето е било ясно и не е валяло. Улиците на фавелата обаче все още са под вода и живущите в квартала са откъснати от света от понеделник. Според кметската управа на Рио повечето сгради в района са построени без разрешително и властите са правили опити да ги разрушат – действия, които са били спрени с решение на съда. Фавелата Музема е под контрола на организирана престъпна групировка, която държи правата върху имотите, разпределението на битовия газ и осигурява „защита“ на собствениците на малък бизнес. Според разследващите срутването на двете сгради по всяка вероятност зданията са били построени по нареждане именно на тази криминална група. По оценка на властите в квартала има около 60 жилищни сгради, които са извън регулация, нямат официални разрешителни за строеж и за продажба.", "date": "2019.04.13", "title": "Две сгради се срутиха и убиха хора в Рио де Жанейро"}
{"url": "https://www.monitor.bg:443/bg/a/view/da-vleze-konsultantyt-po-goli-sceni-162147", "text": "Наричат ги интимни координатори или интимни консултанти и в епохата на #MeToo и #TimesUp може би ще станат по-важни от адвокатите в шоубизнеса. Ако не за друго, то поне за да предотвратяват проблемите, които изникват в киноиндустрията във връзка с коректното сексуално поведение на снимачната площадка на филми и сериали. Именно такъв консултант – един от най-влиятелните, е британката Ита О`Брайън, която повече или по-малко си е измислила тази професия, но в днешен Холивуд тя изглежда съвсем в реда на нещата. Работата на Ита, която тя упражнява по целия свят – от САЩ през Австралия и Нова Зеландия, напоследък до Германия, Швеция и Норвегия, е да съветва режисьори, продуценти и най-вече актьорите, когато трябва да се заснеме секс сцена или такава, която включва физически контакт. За целта Ита провежда уъркшопове, по време на които симулира подобни ситуации с изпълнителите и ги подготвя така, че всички да се чувстват сигурни в реалния снимачен процес. Освен това тя е разработила серия от насоки, които екипът на продукцията трябва да има предвид, за да не се стига до нежелани, неудобни и травмиращи случаи като онзи, сполетял 19-годишната Мария Шнайдер на снимачната площадка на „Последно танго в Париж“. В интервю от 2016 г. режисьорът Бернардо Бертолучи признава, че прочутата сцена с маслото е била заснета без актрисата да е информирана за съответните намерения. Това е един от най-горещите кадри в историята на киното, заради който в много държави филмът е забранен – когато Марлон Брандо използва масло като лубрикант, за да „обладае“ героинята на Шнайдер. Идеята хрумва на двамата мъже по време на закуска и те решават да не уведомят Мария за нея, за да е реакцията й възможно най-естествена и реалистична. Това разкрива и самата актриса през 2007 г. Четири години преди смъртта си тя доверява пред „Дейли мейл“, че се е почувствала унизена и насилена от 48-годишния тогава актьор. Бертолучи уточнява, че е знаела за агресията, която героинята й ще претърпи на снимачната площадка, нов момент е бил само маслото. „Притеснително е, че някой все още е толкова наивен да вярва, че в киното наистина се случва това, което виждате на екрана“. обяснява той. Е, почти... Чак след като Шнайдер умира от рак, режисьорът заявява, че би искал да й се извини, а казусът и до днес е обект на полемики. В сегашно време актьорът Джейми Дорнан, който има впечатляващ сексуален опит пред камера като Крисчън Грей от „50 нюанса сиво“, е категоричен, че това може да бъде почувствано дори като „отвратително“. Партньорката му Дакота Джонсън определя интимните кадри във филма само като „досадни“. Тук ще отворим скоба. И в родното кино има сцени на секс и насилие, за които градската легенда твърди, че са нанесли сериозни душевни травми на участниците в тях. Прословуто е тиражираното преди години от някои жълти медии изявление на Аня Пенчева, че режисьорите във всеки филм карат Стойко Пеев или да я бие, или да я чу.а. При такъв епизод във „Време разделно“, нахъсван от режисьора Людмил Стайков, колегата на Аня така се вживява, че разкъсва не само костюма, но й гърдата й... Интимните сцени между Янина Кашева и Иван Иванов в култовата лента „Всичко е любов“, макар и нежни, са били доста притеснителни за тях. За да се отпуснат, режисьорът Борислав Шаралиев ги почерпил с уиски, но и това не сработило. Наложило се да ги води заедно по купони, за да се поопознаят, преди да заснемат решителния момент, обаче те пак се чувствали като вдървени. Може би защото били прекалено млади... ...Един от ангажиментите на О`Брайън е в първия сезон на тв сериала на „Нетфликс“ Sex Education за подрастващите и сексуалността. „Тъй като ставаше дума за съвсем млади актьори, първо исках да разговаряме открито за голите сцени и физическия контакт, които трябва да заснемат. Много режисьори не си дават сметка, че дори една целувка може да се окаже травмираща, особено ако преди това не си го правил в живота, обяснява тя. Напоследък услугите й са все по-търсени – през октомври дори от телевизия HВО заявиха, че всички техни бъдещи продукции, включващи секс сцени, трябва да разполагат с интимен координатор на снимачната площадка. От своя опит като професионална балерина в Кралската танцова академия в Лондон, а след това в продължение на 12 години като режисьор, специализиран в подготовката на актьори, О`Брайън твърди, че в развлекателната индустрия винаги е имало случаи на злоупотреба и жертвите са колкото жени, толкова и мъже. В Австралия например – страна, разтресена напоследък от обвиненията в секстормоз към носителя на „Оскар“ Джефри Ръш, Ита е провеждала курсове, в които, както твърди, най-травматизирани от насилствени преживявания са били актьори мъже. Водещите съвети на експерта, насочени към продуцентите, са при наличие на деликатни сцени в бъдещия филм да осигуряват кабини за съблекални, дрехи и специални средства за покриване на гениталиите, и, естествено – бюджет за интимен консултант. Към режисьорите – да информират актьорите за наличието на голи и интимни сцени в продукцията и да им поставят въпроса дали са склонни да снимат такива още по време на кастингите и прослушванията. Към актьорите – да дават недвусмислен отговор за съгласие или несъгласие и съответно да се подготвят предварително, уточнявайки кои точно части от телата им ще бъдат показвани неглиже или докосвани, а вече на снимачната площадка никоя сцена на секс да не се снима без присъствието на трето лице с функциите на свидетел. „Тези насоки ще накарат всички от самото начало да мислят за физическия контакт като за неразделна част от филма. След като това вече е обсъдено ясно и прозрачно, изпълнителите няма да се окажат изненадани и смутени“, смята тя. Снимането на секс сцени пред тълпа оператори и техници никога не е било лесно. Всъщност повечето актьори като че ли имат многобройни негативни истории, свързани с това, или поне си спомнят на сета. Има, разбира се, и други, чиято филмова страст се е пренесла в живота. Какъв е правилният етикет при снимането на подобни сцени? Ита О`Брайън държи на хореографирането на секс сцените и се е специализирала в това, защото задачата й е да гарантира, че всеки на снимачната площадка ще е защитен, обезопасен и осведомен какво може и какво не може да пипа. Сцените, симулиращи секс, трябва да са безопасни. Бойните сцени във филмите са внимателно хореографирани и репетирани, казва тя, към еротичните трябва да се подхожда по същия начин. „Има присъщ риск при нехореографираните секс сцени – както от контузии, така и от сексуални посегателства. Всякакви сцени, включващи битки или каскади, се обсъждат предварително и се маркират, за да се избегне нараняването на хора. Емоционалната травма, претърпяна в лошо режисирана сексуална сцена, може да има много по-дълготрайни последици и да причини много по-голяма болка от всякакви физически наранявания“, изтъква Ита. Някои кинаджии предпочитат да си заравят главата в пясъка, вместо да се заемат с механиката на режисиране на такива епизоди. А понякога на актьорите дори се казва да импровизират секс сцена. О`Брайън предупреждава, че това оставя вратички изпълнителите да бъдат опипвани и изобщо третирани по начин, който не им е приятен и ги кара да се чувстват неудобно. Абдикирайки от професионалната отговорност, режисьорите нерядко очакват артистите да разчитат на „своя личен сексуален репертоар“. Това обаче може да ги накара впоследствие да се почувстват изключително изложени на показ, тъй като са разкрили твърде много от себе си, от своя интимен свят. „Вие го правете както си знаете, пък ние след това ще ви гледаме“, е напълно погрешна тактика, убедена е специалистката.  ", "date": "2019.04.13", "title": "Да влезе консултантът по голи сцени!"}
{"url": "https://www.monitor.bg:443/bg/a/view/prijatno-e-da-si-s-iva-i-mnogo-smeshno-162279", "text": "Ива Тодорова е от ония пораснали момичета, които в малкото си свободно време пришпорват ролерите по софийските улици, и двата Икара, получени неотдавна за драматургичен текст и за водеща женска роля, както и наградата „Златен кукерикон“ за индивидуално творческо постижение в театъра хич не тежат на полета й. Напротив, вдъхновяват я за следващи подвизи. Нейният новаторски моноспектакъл „Приятно ми е, Ива!“ – на ръба между стендъп комедията и сериозния театър, направи фурор и бе признат от специалистите за явление на сезона. Представлението е много лично: в него може се говори за драматично-смешните отношения с лекарите, за това как да изклинчиш от работа, защото на балкона ти е кацнало птиче или как се опазват застрашен вид лешояди в Родопите, но всъщност става дума за съхраняването на любовта и добротата у нас. Сега тази сладкодумна и шеметна пишеща актриса, която ни очарова от сцената на Театър 199, е решила, че нейната Ива (тя самата) си струва да продължи да се изказва по темата и вече събира текстове за втора серия на изповедта си. Не се наема да обещае кога ще е готова, но онова, което със сигурност знае, е, че в постановката В сегашния проект тя го е титулувала „режисьор консултант“, което за нея означава по-висша степен на менторство по всички въпроси. „Имам голям късмет да живея в едно и също време с него и да работим заедно“, казва Ива – безценно признание от актриса към режисьор. Ива Тодорова никога не е била част от трупата на някой театър – веднага след като завършва НАТФИЗ излиза на свободна практика, за да не е принудена да прави компромиси с ангажиментите, които поема. Изкарва си джобни с уроци по английски, гледане на деца и т.н. Младостта е надменна, отбелязва тя, но към днешна дата е убедена: „Най-големият кеф в театъра е колективната работа, създаването на представление с целия възможен екип колеги – актьори, сценографи, гримьори“. Щом си помисли за такъв тип спектакъл, веднага в главата й се появяват имената на Чехов и Шекспир. Спомня си как още в студентските им години Стоян Радев е направил „Шекспир за любители“ – колаж от всички комедии на гения със сценарий, напомнящ ситком в стила на „Бар Наздраве“, който се е играл с огромен успех не само в Учебния театър, но и в Сатирата. Участва й се в нещо такова, но приема предизвикателството отново да бъде в солова акция на сцената. „Артистът живее малко самотен живот, събира се най-често със себе си, за да прецени как да продължи нататък“, споделя Ива. Тя е възпитаничка на проф. Крикор Азарян от випуска след така наречения му „златен клас“. В академията най-често си прави откъсите с утвърдени днес имена като Георги Къркеланов, Анастасия Ингилизова, Невена Бозукова, Моньо Монев (доц. Мазов от „Откраднат живот“) – все нейни състуденти. Веднъж във ІІ курс в техен час по сценична реч влиза режисьорът Галин Стоев, за да избере едно момиче и няколко момчета за спектакъла си „Войцек“ в Армията. От следващи ден Ива е не само в актьорския състав на постановката, но и негова най-скъпа приятелка. Въпреки добрите професионални перспективи обаче не след дълго г-ца Тодорова се озовава в чужбина. Намесва се любовта: по време на пътуване в Швейцария се запознава с бъдещия си съпруг, италианец. „В началото Винченцо ми беше смешен. Първото ми впечатление за него беше, че е беше с бакенбарди и тъмни очила „Гучи“. Казах си: „О-о, я по-далече от този!“. Но той се оказа много добър човек, а страховитият му имидж – защитна маска към света. Говореше отвратителен английски, но хубавото беше, че го съзнаваше и се смееше над себе си. С тази самоирония ми стана много симпатичен. Казах му обаче да престане да ми говори на английски, защото не мога да го взема на сериозно“, връща лентата актрисата. Тя е завършила английска гимназия с втори език испански и скоро става ясно, че на италиански го разбира по-добре, отколкото на измъчения му английски. Ренцо Винченцо, както е цялото му име, не се вижда като „български зет“ у нас и, като по-„пластична“, Ива решава, че тя по-лесно ще свикне на Ботуша, отколкото той – в полите на Витоша. Мъчно й е, защото си мисли, че никога повече няма да се занимава с изкуството си, но става така, че още на втората година основава своя детска театрална компания в Торино. Но след време на българката й става скучно в Италия. Тази цикличност на деня, със закуска, обяд и вечеря, около които се върти семейният живот, със задължителния етикет, който се спазва от всички, я уморяват. Точно в този период получава покана от родината да се включи в създаването на ново списание – „Осем“. „Аз съм зодия Овен. На Овена ако му кажат „Я изкопай един тунел от тука до Враца, той моментално ще даде газ. Ако е ново начинание, ще се хвърли презглава“, обяснява Ива. И не се колебае дълго дали да приеме. Блазни я идеята да пише за пътешествията си по света и за други интересни работи. В Торино се е занимавала с маркетинг – работа, която й се удава лесно, върши я буквално с помръдване на малкия си пръст. И за кратко стига до позицията рекламен директор в изданието. А воаяжите й до Италия са почти ежемесечни – сега с нискотарифните авиокомпании понякога й костват едва 5 евро за отиване и връщане. Винченцо се появява в няколко видеа в моноспектакъла на Ива. Не прилича на мафиот – има си съвсем хрисим вид човекът (по професия лаборант), но актрисата твърди, че се дължало на нейното облагородяващо влияние. Тя притежава над 400 подобни записа, в които мъжът й се опитва да говори на развален български, а този от представлението, в който е сред най-смешните. „Когато започнах да уча италиански, говорех с много грешки. Неговите приятели го питаха: „Защо не я поправяш?“. А той им казваше: „Много е чаровна като бърка така“ и се кикотеше. Аз тогава се зарекох, че ще му го върна тъпкано и сега го изтъпаних пред целокупния българския зрител с неговия лош български“, шегува се Ива и добавя, че именно смехът и автоиронията са нещата, които най-силно ги свързват с Ренцо. ...Преди „Приятно ми е, Ива“ Тодорова е играла в постановката на Гергана Димитрова „Добре дошли в България“. Поканена е, защото периодът бил празничен и в София почти нямало други актьори. Образът на еколожката обаче й носи номинация за „Аскеер“. А какво се случва с „Приятно ми е...“ вече знаете, макар че в деня на предпремиерата Ива така се стресира, че е на път да я отмени. Очаквала е в салона да има трима души и половина, а се събират 200. Тресе я страх, но в крайна сметка излиза на сцената, казва „Добър вечер“ и...не си спомня нищо друго освен как ръцете й в джобовете на панталона треперят. Свестява се чак когато представлението свършва и публиката става да я аплодира на крака. Очаквала ли е подобен отклик? „Не искам да звуча като езотериката на сп. „Осем“, но този спектакъл беше нещо, което знаех, че трябва да направя. Още преди 20 години, в зората на Интернет, сме си писали със Стоян Радев имейли, в които му разказвах за Италия. А той ми отговаряше: „Ивче, по-хубав театрален текст не съм чел напоследък“. Оттогава започнах да събирам идеи“, казва тя. Много по-късно изпраща готовия текст в Театър 199 и след 6-7 месеца оттам й отговарят, че са го харесали... ...А на наградите „Златен кукерикон“ преди дни самата Татяна Лолова, носителка на отличието за цялостно творчество, посвещава 10 минути възторзи в речта си на Ива. За да разберем какво е за нея Татяна, Ива обяснява: „Като бях малка, щом Татяна Лолова се появеше на екрана, нашите викаха „Ивчееее!“ и целият живот у нас спираше. А аз започвах да повтарям пред телевизора всяка дума, която тя произнасяше“. Ето една още неразказана история, която може да намери място в следващата пиеса, нали?...", "date": "2019.04.13", "title": "Приятно е да си с Ива. И много смешно!"}
{"url": "https://www.monitor.bg:443/bg/a/view/chetirima-zaginali-i-23-raneni-po-pytishtata-za-denonoshtie-162422", "text": "Четирима души са загинали при станалите 17 тежки катастрофи в страната през изминалото денонощие, съобщават от МВР. Ранените при пътнотранспортните произшествия /ПТП/ са 23-ма. В София са регистрирани 24 леки ПТП и три тежки катастрофи, с трима ранени.", "date": "2019.04.13", "title": "Четирима загинали и 23 ранени по пътищата за денонощие"}
{"url": "https://www.monitor.bg:443/bg/a/view/1669-bloka-obnoveni-s-dyrjavni-pari-do-kraja-na-mart-162420", "text": "1669 многофамилни жилищни сгради вече са обновени по Националната програма за енергийна ефективност от нейното начало до края на март тази година, съобщиха от строителното министерство. Общо 2022 сгради в цялата страна имат сключени договори за целево финансиране с Българската банка за развитие (ББР). В момента се работи по 138 сгради. 91 са на етап техническо обследване, за 7 е обявена обществена поръчка за техническо обследване и обследване за енергийна ефективност, а още 100 са с обявена обществена поръчка за изпълнение. По 17 все още работата не е започнала. В общините Бургас, Благоевград и Пазарджик са обновени и с въведени мерки за енергийна ефективност всички жилищни блокове със сключени договори за целево финансиране. В Бургас завършените сгради са 205, в Благоевград – 143, а в Пазарджик 41. Сред останалите общини, където има сключени договори за целево финансиране с ББР по програмата, с най-много въведени в експлоатация блокове са Хасково - 82, Стара Загора -72, София - 55, Пловдив - 50 и Перник 40. В община Хасково от 110-те сгради с договори за финансиране с ББР по 6 се работи, 10 са на етап техническо обследване, а за 12 сгради е обявена обществена поръчка за строително-монтажни работи. Обновяват се последните 3 сгради с договори в община Стара Загора, както и последната сграда в община Перник. В София 166 сгради имат договори с ББР за целево финансиране, като от тях се работи по 42, за други 32 са с обявена обществена поръчка за изпълнение, а 30 са в техническо обследване. Обновяват се 13 сгради в Пловдив от общо 73 с договори за целево финансиране с ББР. 4 жилищни сгради в общината са на етап техническо обследване, а за пет има обществена поръчка за изпълнение. По една сграда са започнати обследвания.", "date": "2019.04.13", "title": "1669 блока обновени с държавни пари до края на март"}
{"url": "https://www.monitor.bg:443/bg/a/view/kak-internet-shte-razlichava-profesionalnata-fotografija-162400", "text": "Фейсбук, Инстаграм и Туитър ежедневно се обогатяват с хиляди снимки, качени от техните потребители. Предвид, че биха носили наказателна отговорност, ако не уредят правата с всички автори, чиито произведения се качват в платформите им, въпросът как биха могли да разпознаят професионалната от любителската фотография е повече от актуален. Тоест ще може ли Фейсбук да различи две снимки на един и същи обект – едната, заснета от лаик, другата – от професионалист, вложил творческа мисъл в произведението си. „Авторството наистина много трудно се доказва. Наскоро разговарях с Google, които са в процес на разработка на механизъм, чрез който да се разпознава с по-голяма конкретика кой е авторът на дадена фотография. Идеята е, че когато „отидеш“ с курсора на снимката, да се показва балон с информация за фотографа, датата и мястото на заснемане“, обясни в лично качество пред „Монитор“ Лилия Йотова, която е и председател на Асоциацията на българските фотографи. Част от решението на този проблем тя вижда в създаването на т.нар. дигитален архив с творбите на родните фотографи, чрез който да се търси доказване на авторството. „Съществува и друг проблем, който е свързан със самото договаряне на Фейсбук и останалите такива сайтове с творците. Тъй като на практика е невъзможно те да се свързват с всеки автор по отделно, ще се наложи гилдиите на фотографите, писателите и т.н., които към момента нямат организации за колективно управление на права, да основат такива. Ако например трябва да се уредят правата за българска музика, това вероятно ще може да се случва през съответните сдружения „Музикаутор“ и „Профон“. За нас, фотографите, ситуацията е по-различна“, коментира още Йотова.", "date": "2019.04.13", "title": "Как интернет ще различава професионалната фотография"}
{"url": "https://www.monitor.bg:443/bg/a/view/prozrachen-oled-displej-za-hola-162423", "text": "Инсталацията на швейцарската марка за мебел Vitra на Salone del Mobile, включва концепция на прозрачен OLED дисплей от Panasonic. Приличайки повече на шкаф със стъклена витрина, концепцията на дисплея е една от много, които показват как новите технологии може да бъдат интегрирани безпроблемно в съвременните домове. Концепцията е дело на скандинавския дизайнер Даниел Рибакен (Daniel Rybakken) и Panasonic Design Kyoto. Когато не е включен, дисплеят прилича на стъклен панел в дървена рамка, но стъклото на шкафа оживява, когато се включи. За сега, прозрачният OLED дисплей е само дизайнерска концепция, но от Panasonic казват, че проучват отзивите с оглед на бъдещо производство. Концепцията може да бъде видяна на щанда на Vitra в зала 20 на Salone del Mobile в Милано до 14 април.  ", "date": "2019.04.13", "title": "Прозрачен OLED дисплей за хола"}
{"url": "https://www.monitor.bg:443/bg/a/view/petrobras-otloji-poskypvaneto-na-dizela-162421", "text": "Petrobras реши временно да се откаже от плановете си да увеличаване на цената на дизеловото гориво с 5,7%, пише на сайта на бразилския енергиен гигант. Причината е възможна стачка на шофьорите на тирове, както това стана през май миналата година, когато движението в най-голямата латиноамериканска страна бе парализирано за няколко дни. Веднага след съобщението привилегированите акции на компанията на борсата в Сао Пауло се сринаха с 8,54%, а котировките на обикновените паднаха със 7,75 на сто. Основният индекс Bovespa на фондовата борса пък се понижи веднага с 1,98%. Обикновено Petrobras променя цените на дизела в Бразилия на всеки 2 седмици. От компанията все пак уточняват, че сегашното отлагане било техническо. Според агенция Bloomberg решението за отказа от повишаването на цените е било взето под натиска на президента на страната Жаир Болсонару. По-късно самият той обясни пред медиите, че Petrobras трябва обоснове необходимостта от ръст на цените.", "date": "2019.04.13", "title": "Petrobras отложи поскъпването на дизела"}
{"url": "https://www.monitor.bg:443/bg/a/view/novo-izsledvane-ustanovjava-ima-li-nachenki-na-parkinson-162387", "text": "- Паркинсоновата болест е невродегенеративно заболяване, при което се намалява количеството на невротрансмитера Допамин в подкоровите структури на мозъка. Сега има нова теория, според която става въпрос за прионова инфекция. Тези теории обаче не са сигурно доказани. Има много характерни белези, по които може клинично да се постави диагнозата, особено, когато е в разгърната форма. Понякога човек, дори и без да е лекар, когато види такъв пациент, с неговата типична походка, забавени движения, масковидно лице, тътрене на краката, може да каже, че това е Паркинсонова болест.", "date": "2019.04.13", "title": "Ново изследване установява има ли наченки на Паркинсон"}
{"url": "https://www.monitor.bg:443/bg/a/view/uikendyt-shte-byde-mrachen-no-samo-kato-atmosferni-javlenija-162419", "text": "През следващото денонощие ще преобладава облачно време. Временни разкъсвания на облачността ще има над Южна България. На много места ще има валежи, след обяд в южните райони с гръмотевици. През нощта значителни валежи се очакват, главно в северната половина от страната, а през деня - в планинските райони. Ще духа слаб до умерен североизточен вятър. Минималните температури ще бъдат между 4 и 9 градуса, а максималните - между 12 и 17 градуса. През нощта срещу неделя валежите ще продължат. Над Черноморието ще бъде предимно облачно, на много места с валежи от дъжд. Ще духа до умерен североизточен вятър. Максималните температури на въздуха ще са 15-16 градуса. Температурата на морската вода ще е 11-13 градуса. Вълнението на морето ще бъде 2-3 бала. Над планините ще бъде предимно облачно, временни разкъсвания на облачността ще има преди обяд над Рило-Родопската област. На много места ще има валежи от дъжд, над 1800 метра - от сняг. В отделни райони валежите ще са значителни, придружени с гръмотевици. В ниските части ще духа до умерен североизточен, а по билата силен югозападен вятър. Максималната температура на височина 1200 метра ще е около 6 градуса, над 2000 метра - около 1 градус. Атмосферното налягане е и ще се задържи по-ниско от средното за април. В неделя, 14 април, ще бъде предимно облачно, с превалявания, преди обяд на повече места в Северна България, след обяд - главно в Западна. Вятърът ще е от север-североизток и дневните температури ще се понижат още малко. В понеделник, 15 април, ще се задържи предимно облачно и сравнително хладно. Превалявания от дъжд, предимно слаби, ще има на места в югозападната част от страната. Вятърът ще е слаб до умерен, от изток-североизток.", "date": "2019.04.13", "title": "Уикендът ще бъде мрачен, но само като атмосферни явления"}
