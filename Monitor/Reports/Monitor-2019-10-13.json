{"url": "https://www.monitor.bg:443/bg/a/view/globite-ot-skobi-v-plovdiv-padat-masovo-v-syda-skobarite-nekompetentni-177823", "text": "Община Пловдив губи стотици, а вероятно и хиляди левове, по време на съдебни дела за оспорване на глоби от поставени скоби на нередовни автомобили в Синя зона. Основният мотив на съставите е, че служителите на репатриращия автомобил, които закопчават нарушителите, имат съвсем други длъжностни характеристики от това, което реално вършат. Това обаче нарушава наредбите и води до падане на санкциите за нарушителите в съда.   Пример за това е поредното дело, заведено в Административния съд от пловдивчанин, който оспорва принудителното блокиране със скоба на неговата служебна „Дачия”. Мъжът бил паркирал на бул. „Марица – юг”, но явно платеното му време за Синя зона изтекло и колата му била закопчана със скоба. Той платил глобата, за да бъде освободено колелото на автомобила, след което се обърнал към съда. В жалбата си навел оплаквания, обосноваващи именно нищожност или незаконосъобразност на принудителната административна мярка. Причината според него е, че има липса на компетентност на органа, издал принудителната административна мярка, както и че не му е ясно какво точно нарушение е извършил. Затова шофьорът иска закопчаването на колата му да бъде официално отменено от съда, а наложената глоба да бъде провъзгласена за нищожна. Според съдебния състав правомощието за осъществено принудително задържане от служителя с длъжност „скобар” и от шофьора на репатрака, който по длъжностна характеристика е „инкасатор плащания”, е невалидно. „Оттук и разбирането за некомпетентността като порок на административния акт е аналогично на недействителността на гражданско правната сделка, сключена от юридическо лице в нарушение на гражданската правосубектност. Издаденият от държавен орган в нарушение на специалната му правосубектност административен акт е нищожен и не поражда правни последици”, се казва в съдебното решение. То не е окончателно и може да бъде обжалвано пред ВАС.", "date": "2019.10.13", "title": "Глобите от скоби в Пловдив падат масово в съда, скобарите некомпетентни "}
{"url": "https://www.monitor.bg:443/bg/a/view/uchenici-s-izneseni-uroci-po-himija-i-fizika-v-nov-nauchen-centyr-177865", "text": "Изнесени уроци по физика, химия и математика ще могат да карат децата от бургаските училища, работейки на модерна дъска с тъчскирийн. Това ще се случва в зона „Работилница“ в научния център „ПланетУМ“, който сторят в града. Там децата ще могат да експериментират и развият своята сръчност, да научат принципите на работа на различните машини и да прилагат свои собствени решения. Научният център ще разполага с още две зони - „Детски кът“ и „Изложбена зона“. Първата е е за най-малките, които ще проявяват своя откривателски дух, ще се качват на подводница или ще се плъзнат по гърба на риба. За най-любопитните ще има пространство за активна игра, а за любителите на по-спокойните игри - кът за четене. Изложбена зона пък ще представя интересни факти от три основни области на познанието - „Откривателство“, „Енергия“ и „Иновации“. В първата ще има шест направления. Те ще показват как се е определял ъгълът между небесния обект и хоризонта, какви ограничения изпитват водолазите при дълбочинни гмуркания, как Северната звезда може да се използва за определяне на географската ширина в северното полукълбо, какво представляват водовъртежите и как се образуват, как разликите в ъгъла на лопатките на витлото задвижват корабите и кои са начините за по-бързо достигане на морското дъно. Седем пък са инсталациите в направление „Енергия“, които ще запознаят посетителите с традиционните енергийни източници и тяхната употреба, развитието им през годините и предимствата на възобновяемите източници на енергия. В „Иновации“ пък децата ще се запознаят с процеса на развитие - различните етапи и решения, през който всеки преминава, за да достигне до нови методи и технологии, които променят бъдещето на човечеството. Залите на центъра ще бъдат оборудвани така, че по забавен начин и в експериментална среда деца и родители заедно да откриват отговори на сложни въпроси и любопитни факти от областта на точните науки, технологиите, подводната археология и астрономията. \"ПланетУМ\" ще предложи на своите посетители впечатляващи разходки по дъното на Черно море, където ще ги запознае със спецификата на флората и фауната на Бургаски регион. Научният център ще образова най-малките и ще стимулира интереса им към природните и инженерни дисциплини. Изграждането му вече в ход, а се очаква да приеме първите посетители в началото на следващата учебна година. Детският научен център ще бъде разположен на 1-ви и 2-ри етаж в сградата на Морска гара, на крачка от морето. Строителството на обекта се осъществява съвместно от община Бургас, пристанище Бургас, Държавно предприятие „Пристанищна инфраструктура“, Министерство на транспорта и Министерство на енергетиката. \"Детският център няма да е само място за игри. Идеята е инженерните и природните науки да станат по-привлекателни и разбираеми за децата, за да може някой ден част от тях да се реализират в професии, свързани с тази област на знанието\", казват от община Бургас. ", "date": "2019.10.13", "title": "Ученици с изнесени уроци по химия и физика в нов научен център"}
{"url": "https://www.monitor.bg:443/bg/a/view/razdvijvane-na-ofisnija-pazar-ochakvat-eksperti-177880", "text": "През следващите месеци се очаква офисният пазар да бъде най-активен в следващите месеци. Той е изключително добре позициониран и е доминиран от растежа на IT компаниите и аутсорсинга заради качествената работна ръка и добрата среда на живот в страната. Това мнение изрази председателят на Асоциацията на собствениците на бизнес сгради Таня Косева – Бошова в ефира на Bloomberg TV. Гостът обсъди представянето на България като инвестиционни дестинация в рамките на форума за недвижими имоти \"Експо реал\" в Мюнхен. \"Тази година за първи път се организира този панел заедно с Агенция за инвестиции в София и Българо-германската камара, които са представители на Еспореал, а те от своя страна са най-голямото изложение за имоти в Европа. Разположено е на 60 000 кв. км площ. Представени са 2100 компании от 41 държави\". Таня Косева - Бошова отбеляза положителния факт, че сред участниците е имало две международни компании, които вече инвестират в България успешно. \"След панела броят посетители на щанда бе осезаемо по-висок. За съжаление България не е добре маркетирана като държава и бизнес дестинация. Трябва да се опитаме да увеличим ликвидността си на пазара\". \"Активността в идните месеци може да дойде от фондове, които вече са встъпили в Централна и Източна Европа. Капиталите са основно европейски, но около 20% от фондовете и компаниите, които инвестират в ЦИЕ, са от Азия\", уточни Бошова. Гостът отбеляза, е има доста знакови трансакции с южнокорейски компании, пояснявайки, че тези компании участват в големи фондове като косвени инвеститори. \"Гъвкавите работни места и споделените работни пространства са много активни. Други компании се връщат към кабинетната система на офисите. Гъвкавите договори за наем и отношения между наемател и наемодател са все по-застъпени в съвремието на пазара\", каза още шефът на асоциацията.", "date": "2019.10.13", "title": "Раздвижване на офисния пазар, очакват експерти"}
{"url": "https://www.monitor.bg:443/bg/a/view/karadajy-dps-dokaza-che-e-pazitel-na-stabilnostta-i-mira-v-bylgarija-177866", "text": "„В ДПС всички етноси сме заедно и всички с достойнството си отстояват своята идентичност и ще продължават по този път. Ние милеем за нашата Родина и от 30 години сме доказали с делата си, че сме пазители на целостта, стабилността, сигурността и мира на нашата страна.“. С тези думи се обърна по време на предизборна среща към жителите на община Гурково председателят на ДПС Мустафа Карадайъ. Той бе категоричен, че движението няма да позволи на никого да поставя под риск демокрацията в България. „Тяхната омраза не може да победи нашата любов. Ние ще им отвърнем с любов, за да им кажем, че нас никой не може да разделя“, каза Карадайъ, визирайки „националистите“. По думите му властта в една демокрация не се взима със сила, а от хората. „Властта е на хората, а всички политици са инструмент за реализиране на тази власт, която е на хората. Там персоните са временно“, заключи председателят на ДПС. Зам.-шефът на ПГ на ДПС Йордан Цонев от своя страна изтъкна, че ДПС е партията, която олицетворява единството на България. Както и, че някои са силно разтревожени от факта, че в ДПС всички са заедно и че различието не е проблем, а е богатство.", "date": "2019.10.13", "title": "Карадайъ: ДПС доказа, че е пазител на стабилността и мира в България"}
{"url": "https://www.monitor.bg:443/bg/a/view/trima-bylgari-ubiti-pri-kyrvav-atentat-v-chikago-snimki-video-177875", "text": "Трима българи и един американец са били застреляни в дома им в Чикаго, докато вечеряли. Пета жертва се бори за живота си в болница. Инцидентът станал в събота около 5 ч. следобед в апартамента на семейството на улица „Уест Ървинг Парк” в Чикаго. Самоличността на жертвите бе потвърдена и от българското външно министерство. „Във връзка със стрелбата в жилищна сграда в Чикаго, при която мъж е застрелял четирима души, а можем да потвърдим, че три от жертвите – две жени и един мъж, са български граждани. Не е известно към момента те да са били в конфликт с нападателя, за който се предполага, че е техен съсед“. Това съобщиха от пресцентъра на МВнР. Вицепремиерът и министър на външните работи Екатерина Захариева следи случая още от самото му начало като е дала по случая указания на генералния ни консул в Чикаго. Генералното ни консулство в Чикаго е във връзка с местните власти и е готово да оказва необходимото съдействие, допълват от Външно. Според полицията в Чикаго убиецът е 67-годишен мъж, строителен работник, който познавал жертвите. Той живеел в същия комплекс с апартаменти от 15 години. В събота вечерта той излязъл от своя апартамент и „Когато той влязъл в апартамента на съседите си, четиримата души вечеряли. Все още не знаем защо, но мъжът започнал да стреля и убил четиримата.”, каза пред медиите зам. шефът на полицията Антъни Рико. Мъжът обаче не спрял със стрелбата. „Той отишъл на третия етаж и влязъл в спор с друга жена, която също живеела в сградата и стрелял по нея.”, каза още Рико. Жертвите са жена на 66 години, мъж на 61 години, жена в края на 30-те години и мъж в края на 40-те. Те са починали от огнестрелните рани. По-младите са семейство, по-възрастната жена е майката на мъжа. Друга жена е в критично състояние в местна болница. Властите са открили оръжието на престъплението – личния пистолет на предполагаемия извършител. Той е арестуван. Според тях той е и преди е влизал в пререкание със съседите си. „Знаем, че са имали предишни инциденти, които не са били докладвани на полицията, които включват вдигане на шум, размяна на лоши погледи и дори сблъскване един с друг. Знаем, че жертвите и убиецът са имали минало. Знам, че те са били на прицел, не е случайно.” Кметът на Чикаго Лори Лайтфут също коментира убийството в „Туитър”. Тя написа, че въпреки че стрелбата е „ужасяваща и почти необяснима, но се случва твърде често - не просто тук, но и в цялата страна\".", "date": "2019.10.13", "title": "Трима българи убити при кървава стрелба в Чикаго (СНИМКИ + ВИДЕО)"}
{"url": "https://www.monitor.bg:443/bg/a/view/na-vseki-10-avtomobila-samo-edin-e-nov-177879", "text": "На всеки 10 автомобила само един е нов, показва статистиката на автопарка в България. Всички останали са стари коли, често неотговарящи на стандарта Евро 4, 5 и 6. Безспорно най-добрата алтернатива на тази крайно негативна тенденция остават електромобилите, отбелязаха вносители и производители на коли на Международния автомобилен салон София 2019. Екологичността и безопасността са основните предизвикателства пред автомобилната индустрия в следващите години. До края на септември т. г. при леко спадащ пазар от 2% в целия Европейски съюз, продажбите на електрически автомобили бележат ръст от 100%. Все още като абсолютно число тези автомобили са малко, но с този темп на нарастване се очаква тази трансформация да забърза процеса в посока екологичност на автомобилите, отчетоха експертите. Екологичността е все по-важна и в тази връзка чистотата в работата на автомобилите е все по-съществен фактор, който играе роля на пазара редом с този на безопасността. Акцент в тазгодишното 24-то издание на изложението ще бъдат именно екологичните автомобили. По статистика България остава една от страните в Европейския съюз с най-много смъртни случаи заради заболявания вследствие на мръсен въздух. От Асоциацията на вносителите на автомобили смятат, че тенденциите са в бъдеще да се залага все повече на хибридните автомобили, които за разлика от електрическите са задвижвани както от двигател с вътрешно горене, така и от електроенергия. Не е оптимистично обаче да мислим, че в следващите 10 години можем да очакваме каквито и да било промени у нас, тъй като законодателството ни на този етап изостава тотално. За съжаление освен липсата на стимули за закупуването на такива автомобили, страната ни няма и изградена инфраструктура за тяхното зареждане. Това, което се предвижда да бъде изградено у нас, са 20-киловатови станции, което вече не е актуално. В другите държави от ЕС станциите са 50-киловатови, които дават възможност за по-бърз заряд в съответствие с капацитета на новия вид батерии. У нас единствените стимули засега са, че от известно време държавата чрез Националния осигурителен фонд дава по 10 000 лв. и 20 000 лв. съответно за хибридни и за електромобили. Това касае предимно държавни и общински фирми за сменяне на автопарка, но не важи за обикновените потребители, както това се случва например в съседна Румъния. Зарядните устройства вече са 150 за цяла България. Интересът от страна на хората расте не само по данъчни съображения, защото в София изцяло електрическите автомобили не плащат данъци, както и такса за синя и зелена зона, но и поради екологични съображения, посочиха от автомобилния бранш. Преди броени дни дванадесет държави-членки на ЕС, сред които и България, се обединиха, за да повишат пътната си безопасност. Това е част от нов проект, който официално бе стартиран в Брюксел с осигурено европейско финансиране. Транспортните експерти от участващите страни ще работят заедно, за да споделят най-добрите практики за намаляване на жертвите и ранените при пътнотранспортни произшествия и начините за интегрирането им на национално ниво и ще набележат мерки за справяне с предизвикателствата в сферата на пътната безопасност, включващи - скорост, подобряване на инфраструктурата и на безопасността на пешеходците и колоездачите.", "date": "2019.10.13", "title": "На всеки 10 автомобила само един е нов"}
{"url": "https://www.monitor.bg:443/bg/a/view/selekcioneryt-na-anglija-ochakvam-truden-mach-vse-oshte-ne-sme-se-klasirali-177881", "text": "Селекционерът на Англия Гарет Саутгейт заяви, че очаква трудно гостуване срещу България, но и добър резултат, тъй като отборът му все още не се е класирал за Европейското. \"Очаквам важен мач на фона на разочароващото представяне и резултат в Прага. Целият състав е подготвен, за да има  реакция срещу случилото се. Очакваме труден мач. При гостуването на България на\" Уембли\" две грешки направиха разликата в резултата. \", коментира Саутгейт преди утрешния мач на \" Васил Левски \". По думите му \" трите лъва \" скоро не са имали вечер, в която да разочароват толкова много с игра и резултат. Селекционерът на Англия обаче посочи загубата от Чехия с 2:1 като част от каляването. \"Очаквам тежки моменти. Играчите знаят, че трябва да се вдигнат. Отговорността  е да изиграем по - добър мач срещу България.  Всички говорим прекалено много за следващото Европейско първенство, но ние все още не сме се класирали. Очаквам добър резултат и добра игра\", каза още Саутгейт. Капитанът на Англия Хари Кейн също е на мнение, че тимът не трябва да се депресира от загубата, а да остане фокусиран.\" Очаква ни е труден мач, който трябва да спечелим. Ако победим утре вечер, ще имаме доста добра позиция за класиране преди последните две мача от квалификациите.\", заяви Кейн. Гостите коментираха и скандалите с расизма. \"Ние също имаме проблеми на местно ниво. Имаме пълно доверие на властите. Надявам се, че двата отбора искат да говорят единствено за футбол.\", смята Саутгейт. Нападателят пък призна, че е имало среща, на която са обсъждани евентуални варианти за действие при провокации, но се надява, че няма да има проблеми с българските запалянковци.\" Трябва да спечелим двубоя. Най-важен е мачът, а не какво може да се случи на трибуните.\", заяви капитанът на \"трите лъва\". Всички футболисти с изключение на Дани Роуз, които не пътува с отбора, са на разположение на Саутгейт. ", "date": "2019.10.13", "title": "Селекционерът на Англия: Oчаквам труден мач, все още не сме се класирали "}
{"url": "https://www.monitor.bg:443/bg/a/view/prof-nikolaj-gabrovski-bylgarskoto-zdraveopazvane-e-lesno-dostypno-za-razlika-tova-v-evropa-177877", "text": "Отсяването на кандидатите отне близо година. За щастие София се оказа победител. Успяхме да спечелим доверието на колегите и на общото събрание на EANS. Първата крачка по този път беше направена през 2016 г., когато бяхме домакин на един голям учебен форум за неврохирурзи от цяла Европа. След него имаше много добри отзиви по отношение на отличната организация, високия професионализъм и добрите условия. Изборът е и доверие към София като град, който отговаря на високите изисквания за такива престижни изяви. Към всичко това не е без значение и фактът, че България е една много добра дестинация с високо ниво на сигурност, богата и интересна история. Не съм съгласен, че българското здравеопазване не е за всички. Напротив, то е достъпно за всеки. Само за сравнение в Европа, както и в повечето страни в света, за преглед и консултация с лекар специалист се налага да се чака няколко седмици, дори няколко месеца. Често пъти за операция там също се чака месеци. В България ние не оценяваме с какво разполагаме и какво предимство е лесният достъп до висококвалифициран специалист. Ако пациентът е от малко населено място, отдалечено от големия град, се налага да измине някакво разстояние, за да получи медицинска помощ от специалист, но това е така навсякъде по света. При нас обаче не се налага продължително чакане. Здравеопазването ни има доста предимства, но при нас негативното винаги надделява. В последните години се получи голямо технологично насищане с медицинска апаратура и иновативни достижения, за които дори не сме мечтали. Преодоляна бе една цяла епоха на технологично изоставане в медицината. В момента има множество лечебни заведения не само в областта на неврохирургията, боравещи с най-модерна апаратура на високо европейско ниво. Въпреки целия негативизъм, който се сипе върху здравеопазването, аз съм абсолютно убеден, че хората получават много по-добро и достъпно здравеопазване, отколкото преди десетина години. Не бива да забравяме откъде тръгнахме и каква беше технологичната обезпеченост, и каква е тя сега. Освен това, лекарите вече имат много по-голяма възможност да пътуват и получават допълващо обучение и квалификации в чужбина, което е съществено предимство.  Според данните на Евробарометър вече години наред се посочва, че половината от средствата в родното здравеопазване идват от допълнителното заплащане на пациентите. Как ще коментирате тези констатации? По отношение на финансирането на здравеопазването имаме още много какво да се желае и какво да се прави. България е една от страните, в които парите, отделяни за здравеопазване като абсолютната стойност, са сред най-ниските в Европа. Същевременно доплащането от страна на гражданите остава високо. Безспорно е, че трябва да се мисли и работи за промяна.  Действително, очакваме догодина да има около 200 милиона лева повече за финансиране на болничната помощ. За първи път обаче се случва нещо друго, което според мен е много важно, но някак си остана малко встрани. За първи път сумата, която ще бъде дадена и ще получи здравеопазването, няма да отиде в т. нар. обеми, а ще отиде за увеличаване на стойностите на клиничните пътеки. Това означава, че ако цената за лечение през последните години е била почти една и съща, догодина тази тенденция ще се промени и ако бъдат излекувани същият брой пациенти, лечебните заведения ще получат за това по-голяма сума. Това е много благоприятно в няколко отношения и променя цялостно нагласите в системата. Броят на хоспитализациите в България е много над средния за Европейския съюз. Това показва, че на места има занижаване на критериите за хоспитализация. Причината е ясна – единственият начин да има достатъчно приходи в лечебното заведение е чрез прием на повече болни. Чрез осезаемо повишаване на цените на клиничните пътеки ще се намали това напрежението върху болниците и те ще могат да получат повече пари за един и същ обем дейност. Това е съществена промяна в мисленето и определено може да се каже, че е успех.  Обсъжда се нов здравноосигурителен модел, при който Националната здравноосигурителна каса (НЗОК) няма да бъде монополист, а ще бъде поставена в конкурентната среща на други здравноосигурителни фондове. Според вас това до какво ще доведе – до разпиляване на обществени средства за лечение или до по-стриктното им изразходване? Позицията на Българския лекарски съюз, чийто заместник-председател съм, а и моята лична позиция е, че ако обществените средства се разпределят между повече здравноосигурителни фондове, нито здравното обслужване ще се подобри, нито ще се подобри качеството на оказваните медицински услуги. Разпиляването ще доведе до по-високи административни разходи. Съвсем друг е въпросът, ако има възможност за надграждане под формата на допълнителна здравна осигуровка или нещо подобно, над вече налична сума в НЗОК. Да се разпределят обаче наличните пари между повече фондове, би могло да се окаже фатално.  Ако ви бъде предоставена възможност да промените три неща в нашето здравеопазване, кои ще са те и как? Първото нещо, по което трябва да се работи, е подобряване на контрола и дисциплината. Това означава да има едни и същи правила за всички участници и всеки, който иска да бъде на този пазар, да спазва изискванията по един и същи начин. Това е единственият път, по който могат да се създадат добри условия за лоялна конкуренция в името на по-доброто здраве. Тук трябва да се спомене дигитализацията и цифровите услуги на електронното здравеопазване. Те биха гарантирали прозрачност, дисциплина, равнопоставеност.  Второто е, да се намери начин за навлизане на повече пари в системата. Надграждащият модел на здравно осигуряване е един от вариантите. Така всеки, който иска да инвестира в здравето си и да има по-голямо спокойствие, ще може да го направи. Третото…За трето има много кандидати – от остойностяване на труда в здравеопазване, през преориентиране на системата към профилактика, превенция и ранна диагностика, до въвеждане на по-справедливи методи за заплащане на извършената дейност с оценка на тежестта на заболяването и търсене на качество в резултата от лечението. - През тази седмица предстои денят на свети Иван Рилски – Чудотворец, ден на българския лекар. Искам да пожелая на всички колеги да го посрещнем със спокойствие, радост и гордост от достойната професия, която имаме. И, разбира се, да им пожелая здраве и успех за тях и за семействата им. Проф. Николай Габровски е трето поколение неврохирург Зам.-директор е на „Пирогов” и началник на Клиниката по неврохирургия Национален консултант е по неврохирургия, председател е на Българското дружество по неврохирургия Заместник-председател е на Българския лекарски съюз Завършил е медицина в София през 1996 година, учи и в медицинския университет „Рене Декарт” в Париж Специализирал е във Франция, Германия и Белгия През 2012 г. е избран за наблюдател в борда на Еuropean Brain Counsil", "date": "2019.10.13", "title": "Проф. Николай Габровски: Българското здравеопазване е лесно достъпно за разлика това в Европа"}
{"url": "https://www.monitor.bg:443/bg/a/view/za-9-meseca-blizo-200-narushenija-v-energijnite-predprijatija-177874", "text": "Главната инспекция по труда е установила 193 нарушения в 53 енергийни предприятия на територията на цялата страна, съобщиха пред „Монитор“ от ведомството. Данните, свързани с икономическата дейност на „Производство, разпределение на електрическа и топлинна енергия и на газообразни горива“, показват, че за първите 9 месеца на годината са извършени 70 проверки в 53 предприятия, като инспекторите са констатирали общо 193 нарушения. От тях по осигуряването на здраве и безопасност при работа са 117 броя, а 76 пък са нарушенията по осъществяване на трудови правоотношения. Инспекцията по труда участва задължително в разследването само на част от трудовите инциденти – довелите до смърт и такива, които може да доведат до трайно инвалидизиране, както и тези, при които са засегнати три и повече лица. Въпреки това на базата на оперативен регистър на инцидентите на работното място, станали известни на инспекцията по труда, резултатите от контролната дейност се анализират и се предприемат мерки за намаляване на опасностите от инциденти в най-рисковите сектори и икономически дейности, обясниха от ГИТ. Според инспекторите за всяко установено нарушение се предприемат мерки за отстраняването му, което води до подобряване на условията на труд и превенция на евентуални бъдещи трудови инциденти. По проект „Оптимизация и иновации в ГИТ“, финансиран по оперативна програма „Развитие на човешките ресурси“, е разработена методика за оценка на рисковия потенциал на предприятията. В процес на разработване и внедряване е и софтуер, който ще определя рисковия потенциал на обектите на контрол и ще ги групира според нивото му. Това ще позволи в бъдеще ограниченият човешки ресурс на инспекцията да се насочва към наистина най-рисковите обекти на контрол и по този начин да се намали опасността за живота и здравето на работниците.", "date": "2019.10.13", "title": "За 9 месеца: Близо 200 нарушения в енергийните предприятия "}
{"url": "https://www.monitor.bg:443/bg/a/view/sled-vizitata-na-borisov-v-jordanija-sofija-domakin-na-procesa-akaba-dogodina-obzor-177859", "text": "София да бъде домакин на процеса АКАБА догодина. За това се договориха в неделя премиерът Бойко Борисов и краля на Йордания Абдулла II бин ал-Хусейн, който е и инициатор на процеса за укрепване на международното и регионалното сътрудничество срещу опасностите от тероризма, радикализация и насилствен екстремизъм. До момента АКАБА се е провеждал в Йордания, Албания и Нидерландия. Крал Абдулла II бин ал-Хусейн приветства пристигналия на визита в страната му Борисов като стар и близък приятел. Малко преди това премиерът проведе и разговор на четири очи с йорданския си колега Омар Раззаз. По време на срещата кралят и премиерът споделиха, че помнят как са се виждали през 2011 г. на конгрес на ЕНП в Брюксел. „Високо оценяваме ролята на Йордания като остров на стабилност в регионален план и нейната балансирана международна политика“, заяви премиерът. Той изтъкна достойните за най-високо признание отговорност и мъдрост демонстрирани от йорданските власти при справянето със сериозните последици от кризите в региона. „Високо ценим вашите последователни усилия за постигане на траен мир и стабилност в Близкия Изток, а вашата специална роля на пазител на светите места се ползва с огромно уважение в Света“, изтъкна Борисов. Двамата лидери дадоха висока оценка на сътрудничеството в областта на сигурността, противодействието на тероризма и нелегалната миграция. Изразено бе също, желание за разширяване на отношенията между България и Йордания в областта на отбраната. Акцент беше поставен и върху необходимостта от активизиране на търговско икономическото и инвестиционното сътрудничество. Борисов и крал Абдулла II бин ал-Хусейн дадоха изключително висока оценка и на общите действия в сферата на туризма и опазването на културното наследство. „Техният потенциал ще бъде широко разгърнат с подписването на меморандум за разбирателство между правителствата на България и Йордания“, коментираха двамата лидери. „Искам да разширим възможностите за размяна на опит и обмен на информация между службите за сигурност с цел съвместни действия в борбата с тероризма“, заяви Борисов по време на разговора с йорданския си колега. Той допълни, че имаме сходство в позициите по основните световни и регионални проблеми. Борисов напомни и че страната ни ще бъде домакин на среща от формата на Берлинския процес. „Кралят на Йордания отделя изключително внимание на отношенията с приятелска България. Затова и днес затвърждаваме това приятелство. Йордания доказа, че има висок имунитет срещу това, което се случва в региона. Нашата позиция остава непроменена особено по палестинския въпрос. По темата икономика налице са исторически връзки между нашите държави, особено в търговията“, отбеляза на свой ред Раззаз. Той изтъкна, че Борисов се ползва с изключително уважение в ЕС, като дори се обърна към него с „Негово превъзходителство“. От своя страна българският премиер покани в София Раззаз и краля на Йордания. „Нашите страни водят балансирана политика. Над 1,2 млн. мигранти са на територията на Йордания. Ще поставя този въпрос в Брюксел, за да ви подпомогнем в тази тежест“, заяви Борисов. Малко по-късно министрите на културата и на туризма Боил Банов и на туризма Николина Ангелкова подписаха с йорданските си колеги меморандум за разбирателство в сферите на културата и туризма.", "date": "2019.10.13", "title": "След визитата на Борисов в Йордания: София домакин на процеса АКАБА догодина (ОБЗОР)"}
{"url": "https://www.monitor.bg:443/bg/a/view/menidjyryt-na-djoshua-bjaga-ot-mach-s-kobrata-177857", "text": "Мениджърът на Антъни Джошуа иска да избегне мач с Кубрат Пулев, ако британецът спечели реванша с Анди Руис-младши на 7 декември в Саудитска Арабия. Джошуа почти сигурно ще избере да оваканти пояса на IBF, за да избегне задължителната му защита срещу Кобрата, разкри Еди Хърн. Първо обаче Джошуа трябва да си върне поясите на IBO, WBA Super, IBF и WBO, които загуби в мача си с Руис с нокаунт преди 6 месеца. Победителят от реванша ще бъде поставен в позицията да избира между две задължителни защити – на IBF, където претендент е Кубрат Пулев, и на WBO срещу абсолютния шампион в полутежка категория Олександър Усик (17 победи, 13 нокаута, 0 загуби). Тъй като и двете бяха отлагани доста време, то едната от двете титли ще трябва да се оваканти. В същото време Пулев ще трябва да се бие срещу Райдел Брукър на 9 ноември, за да остане задължителен претендент на IBF.", "date": "2019.10.13", "title": "Мениджърът на Джошуа бяга от мач с Кобрата"}
{"url": "https://www.monitor.bg:443/bg/a/view/medvedev-se-razpravi-sys-zverev-na-finala-v-shanhaj-177860", "text": "Руснакът Данийл Медведев спечели турнира от тенис турнир от категория \"Мастърс\" в Шанхай. Поставеният под номер 3 Медведев победи №5 в схемата Александър Зверев с 6:4, 6:1 след 74 минути игра. 23-годишният руснак пропиля ранен аванс от 3:0, но след 4:4 той взе седем поредни гейма по пътя си към успеха. В шестия си пореден финал и общо девети за годината Медведев взе общо седма титла в кариерата си и четвърта за сезона. Първия си трофей тази година финалистът на US Open грабна в София през февруари. Руснакът е в серия от девет поредни победи без загубен сет, като има 29 успеха в последните си 32 мача. Той е и лидер за сезона с вече 59 победи.", "date": "2019.10.13", "title": "Медведев се разправи със Зверев на финала в Шанхай"}
{"url": "https://www.monitor.bg:443/bg/a/view/nashenec-osydi-grycki-zastrahovatel-da-mu-plati-10-bona-za-stres-ot-katastrofa-177869", "text": "Благоевградчанин успя да спечели съдебна битка с чуждестранна застрахователна компания за случай от преди 4 години, когато бил в Гърция, съобщи struma.com. Докато чакал на червен светофар на кръстовище, колата му била ударена отзад от друг автомобил, шофиран от грък, който имал сключена застраховка \"Гражданска отговорност\". В следствие на удара нашенецът получил леки наранявания - навяхване на шийни прешлени, натъртване на меките тъкани на гръдния кош и контузия на поясната област. Счупвания нямало, а състоянието му не е било опасно за живота. Заради огромния стрес, който преживял, благоевградчанинът решил да потърси правата си в съда. От застрахователната компания му предложили да решат казуса извън съда, а цената, на която те оценили страданията на нашенеца, възлизала на 800 евро. Той не се съгласил и завел иск за обезщетение в размер на 10 000 лв. В съда, с помощта на адвоката си и множество експертизи, успял да докаже, че е изживял силен стрес и болки, продължили с месеци в следствие на камшичния удар. Доказателствата били неуспорими и съдия Г. Яхова от Районен съд Благоевград отсъди в негова полза, като постанови гръцката застрахователна компания да изплати на пострадалия 10 000 лв.", "date": "2019.10.13", "title": "Нашенец осъди гръцки застраховател да му плати 10 бона за стрес от катастрофа"}
{"url": "https://www.monitor.bg:443/bg/a/view/golf-s-muzikanti-pomete-velosipedist-177861", "text": "59-годишен велосипедист загина след тежко ПТП край кюстендилското село Пиперков чифлик. Инцидентът става в събота малко след 20 часа на пътя Кюстендил – Дупница. По това време мъжът се прибирал от работа в овощната си градина, когато по невнимание го блъска лек автомобил „Фолксваген голф“, управляван от 19-годишен младеж. „Гледката беше потресаваща. Човекът лежеше на пътя, премазан от колата. Чухме, че автомобилът, който го е блъснал е с благоевградска регистрация и в него са пътували музиканти, които имали участие същата вечер в едно от заведенията в Кюстендил“, коментираха кюстендилци. По думите на кметът на селото Стефан Котев в района на инцидента е имало осветление и недоумява как се е стигнало до блъскането на 59-годишния мъж, който живее в село Пиперков чифлик. По случая е образувано досъдебно производство, уведомен е дежурен прокурор.", "date": "2019.10.13", "title": "\"Голф\" с музиканти помете велосипедист"}
{"url": "https://www.monitor.bg:443/bg/a/view/robi-uiljams-mechtaja-da-stana-poluprofesionalen-golfyr-177842", "text": "Британската суперзвезда Роби Уилямс не просто обмисля опцията, а мечтае да се занимава полупрофесионално със спорт. Става въпрос за една от неговите страсти – голфът. Това призна самият той пред в. Daily Star Sunday. Между промотирането на албуми и концертните изяви трябва да се занимавам с нещо.“, обясни певецът. Уилямс поясни, че всъщност е искал да се занимава професионално с голф още преди да стане музикант. „Бях член на елитния курс Burslem in Stoke-on-Trent, играх голф две години. после се прибирах и гледах филми за голф.“, припомни си той. Това продължило до присъединяването му в момчешката банда Take That. Междувременно Уилямс вече се е свързал с именития голф треньор Рик Шийлс, който му помага да доусъвършенства ударите си.", "date": "2019.10.13", "title": "Роби Уилямс: Мечтая да стана полупрофесионален голфър"}
{"url": "https://www.monitor.bg:443/bg/a/view/travmi-tormozjat-cska-177854", "text": "Двама от играчите на ЦСКА са с контузии след лагера в Банско. Става дума за талантливия младок Митко Митков и новата звезда на тима Томи Юрич. Футболистите са получили болки още пред контролата срещу „Пирин“ (Бл) , която „червените“ спечелиха с 3:1, и затова са останали извън плановете. Очаква се през следващите дни яснота около това колко сериозни са контузиите на двамата атакуващи играчи. Междувременно спортният директор на ЦСКА - Кристиано Джарета обяви пред медиите в Италия, че ако не бе напуснал сам, Люпко Петрович едва ли щеше да бъде освободен от столичния гранд. „Треньорът подаде оставка, ние нямаше да го сменим. Сега продължаваме напред с досегашния му помощник. Вярвам, че той ще бъде много добър треньор. За момента това е идеалното решение. Никога не съм говорил със Серсе Козми да дойде в България. Аз оценявам спецификата на първенството, играчите и местната култура. Това е причината да не предлагам Косми за треньор в България. Това е треньор, с който с удоволствие бих работил в Италия. Искаме да сме в тройката. Стремим се към първото място. В момента имаме по-малко точки от очакваното, но се надявам да наваксаме“, сподели Джарета пред „Тутомеркато\".", "date": "2019.10.13", "title": "Травми тормозят ЦСКА"}
{"url": "https://www.monitor.bg:443/bg/a/view/merkel-nastoja-za-nezabavno-prekratjavane-turskata-ofanziva-v-sirija-177858", "text": "Германският канцлер Ангела Меркел настоя в телефонен разговор с турския президент Реджеп Тайип Ердоган за \"незабавно прекратяване\" на турската военна операция в Сирия, съобщи говорителка на германското правителство. Независимо от легитимното право на Турция да защитава сигурността си, операцията заплашва да прогони големи групи от местното население, да дестабилизира региона и да възроди екстремистката организация Ислямска държава, добави говорителката. В същото време Германия забрани износа на оръжие за Турция, пише в \"Билд\". \"На фона на турската военна офанзива в Североизточна Сирия германското федерално правителство няма да издава никакви нови разрешения за доставка на военно оборудване, което Турция би могла да използва в Сирия\", заяви пред вестника германският външен министър Хайко Маас. За миналата година Германия е изнесла за Турция оръжия на стойност 242,8 милиона евро, което се равнява на почти една трета от целия германски оръжеен износ (770,8 милиона евро). През първите четири месеца на тази година Анкара е получила от Берлин оръжия на стойност 184,1 милиона евро. Едновременно с това Франция също заяви, че спира всички продажби на оръжия за Турция и предупреди Анкара, че нейната офанзива в Северна Сирия застрашава европейската сигурност, предаде Ройтерс. \"В очакване на края на това настъпление Франция реши да преустанови всички планове за износ на оръжия за Турция, които могат да бъдат използвани в тази офанзива. Решението влиза в сила незабавно\", се казва в съвместно изявление на министерствата на външните работи и отбраната. В него се казва, че външните министри от ЕС ще координират позицията си в понеделник на среща в Люксембург. В отговор на това турският външен министър Мевлют Чавушоглу заяви, че офанзивата в северна Сирия е \"жизненоважен въпрос\" и \"въпрос на национална сигурност, въпрос на оцеляване\". \"Не е важно какво правят всички други, дали става дума за оръжейно ембарго или за друго, това само ни подсилва\", добави той. \"Дори ако нашите съюзници подкрепят терористичната организация, дори ако сме сами, дори ако бъде наложено ембарго, каквото и да правят, нашата борба е насочена срещу терористичната организация\", подчерта външният министър, визирайки кюрдската милиция \"Сили за защита на народа\".", "date": "2019.10.13", "title": "Меркел настоя за незабавно прекратяване турската офанзива в Сирия"}
{"url": "https://www.monitor.bg:443/bg/a/view/otkriha-kontrabandni-cigari-na-bylgarski-korab-177862", "text": "Общо 10 милиона къса контрабандни цигари (1000 бака) са били открити от румънските власти при проверка на български кораб, акостирал на пристанището в Гюргево. Това съобщиха от пресслужбата на румънската национална полиция. Проверката е извършена на 11 октомври от служители на Дирекцията за икономическа престъпност съвместно с представители на полицията в Гюргево, Траспортна полиция и митницата. При прегледа на документите и товара се появили съмнения относно превозваната стока. Корабът е задържан на пристанището в Гюргево, а цялото количество цигари e било свалено ден по-късно - на 12 октомври. Разследването на случая се извършва под наблюдението на прокуратурата в Гюргево, се казва още в съобщението. Не се съобщават подробности за българския кораб и маршрута му.", "date": "2019.10.13", "title": "Откриха контрабандни цигари на български кораб"}
{"url": "https://www.monitor.bg:443/bg/a/view/kornelija-ninova-s-molbi-investicii-njama-da-dojdat-177845", "text": "„Гледам, че през последните седмици министър-председателят обикаля по чужбина да търси инвеститори, истината е че с молби това няма как да се случи.За да влязат инвестиции отвън трябва да обърнем поглед навътре.Трябва да решим няколко проблема-стоп на кражбите; бързо и ефективно обслужване на гражданите и работа за кадрите. Няма да дойде инвеститор докато нямаме кадри\". Това заяви в Стара Загора лидерът на БСП Корнелия Нинова, която пристигна в града на липите, за да подкрепи предизборно левия кандидат за кмет проф. Иван Върляков. И добави: \"В нашата програма „Визия за България“ сме записали как да направят това общините, как да бъде то обвързано с университетите…По думите й за съжаление регионите не се развиват въпреки възможностите, които съществуват. Тя се обяви за смяна на модела на управление като преповтори тезата си, че услугите за населението не трябва да не се предоставят на концесия, а да има общински дружества, които да ги изпълняват. Сред услугите тя изброи сметосъбирането и водоподаването, като прогнозира, че това ще доведе до по-ниски цени за потребителите. Нинова настоя най-после да се случи децентрализацията на общините, като това можело да стане като част от събраните по места данъци остават на място. Според лидера на БСП политическияте опоненти на червените от ГЕРБ не правели кампания или поне не такава, каквато провели те:с програми и масови срещи по места. Нинова смята, че партията е енергична и единна и заредена със сили и се похвали с наличието на много млади лица в листите. Тя очаквала на финала БСП да удвои представителството си в местната власт и прогнозира кметове – социалисти в поне три областни центъра, но избягна да отговори за ситуацията в София, Пловдив и Варна.", "date": "2019.10.13", "title": "Нинова: С молби инвестиции няма да дойдат"}
{"url": "https://www.monitor.bg:443/bg/a/view/revnivec-zastava-pred-temida-za-ubijstvo-na-25-godishnata-si-sypruga-177847", "text": "Навършил наскоро 66 години старозагорец ще застане пред Темида в понеделник по обвинение, че е убил от ревност 25-годишната си съпруга. Трагичният инцидент стана на 7 януари на улица „Младост“ в квартал Железник, където под наем живеели Митко Симеонов и наскоро дипломиралата се в Тракийския университет  социална педагожка Юлияна Симеонова, майка на 8-месечно момиченце. Пръв на мястото на кървавата разправа се озовал лекар-сириец , приятел на мъжа, пред когото Симеонов заявил че бил нападнат от Юлияна в хода на кавга заради  честото й „влизане“ в социалната мрежа „Фейсбук“. Младата жена е починала от удар с кухненски  нож в гърдите.Тялото лежало потънало в кръв насред коридора, а в съседната стая плачела мъничката Християна. Юлияна била облечена с палто и най-вероятно се е канела да излиза, час по-рано тя водила момиченцето на контролен преглед. При прегледа по тялото на Симеонов лекарите констатирали няколко повърхностни наранявания по корема и гърдите  , те били от джобна ножка. Връзката между двамата датирала от няколко години.В началото Симеонов представял Юлияна за своя дъщеря, макар да имал други две големи деца от първия си брак. Преглед в социалните мрежи установи още тогава, че Юлияна е поддържала тесни контакти с 28-годишният Ники Иванов от град Попово , който почти веднага постави на профила си черна лентичка. След трагедията 8-месечното сираче бе прибрано от социалните, а месец по-късно дадено на приемни родители от град Гълъбово. От затвора Симеонов разпрати „кърваво писмо“, в което настояваше малката Християна да бъде поверена на дъщеря му от разтрогнатия брак.Той продължава да отрича да е извършил умишлено убийство, фаталният удар в сърцето на Юлияна бил нанесен при самоотбрана. В понеделник заседанието в старозагорския окръжен съд е разпоредително, на него ще стане ясно дали делото ще се гледа по съкратената процедура или ще върви по общия ред с разпит на свидетели и вещи лица, изготвили няколкото психиатрични и медицински експертизи. Тялото на убитата бе погребано чак на 11 януари в град Средец, където се прехвърлили да живеят близките й, междувременно  при  автомобилна катастрофа  на автомагистрала Тракия загина  майка й Иринка Йорданова, която се оказала бременна. На 14 юли  2015 година пък загина братът на Симеонов – Красимир, който бе застрелян по време на пиянски запой от ексдепутата и шеф на фонда за научни изследвания проф. Николай Христов. ", "date": "2019.10.13", "title": "Ревнивец застава пред Темида за убийство на 25-годишната си съпруга"}
{"url": "https://www.monitor.bg:443/bg/a/view/kalifornija-zabranjava-stokite-ot-koja-177863", "text": "Губернаторът на Калифорния Гавин Нюсъм подписа закон за забрана на производството на изделия от естествена кожа, тяхната продажба и разпространение на територията на този щат, съобщи Асошиейтед прес, цитирана от БТА. Новият закон ще встъпи в сила на 1 януари 2023 година. \"Току-що подписах един от най-действените закони в историята на САЩ в защита правата на животните. Калифорния ще се превърне в първият щат в страната, който ще забрани продажбата на нови изделия от животински кожи\", отбеляза Нюсъм. Законът предвижда глоби при неговото нарушаване. Забранява се използването на естествени кожи при производството на облекло, чанти, обувки и други артикули. Изключение ще се прави единствено за предметите, предназначени за извършване на религиозни обреди и за препарираните животни. Голяма част от цирковите животни също ще попаднат под забраната на закона. Дресьорите ще могат да използват услугите единствено на кучета, котки и коне. Няма да бъдат засегнати и родео състезанията.", "date": "2019.10.13", "title": "Калифорния забранява стоките от кожа"}
{"url": "https://www.monitor.bg:443/bg/a/view/anglija-smenja-shemata-balykov-s-novo-napadenie-177852", "text": "Селекционерът на Англия Гарет Саутгейт призна, че обмисля промяна в схемата си на игра за европейската квалификация с България утре от 21.45 ч. на националния стадион „Васил Левски”. Специалистът най-вероятно отново ще заложи на трима бранители и ще се върне към познатата схема, с която Англия достигна до полуфиналите на миналогодишното Световно първенство. В предишната си квалификация с Чехия, загубена с 1:2 от „трите лъва”, англичаните допуснаха в отбрана, а с промяната на схемата за България, Саутгейт се надява, че те няма да се повторят. „Това определено е нещо, върху което мислим. Ситуацията с играчите, които играят при нас в тази зона по време на международните мачове и тези, които играят редовно в клубовете си, е сложна. Именно заради това не играхме с трима защитници срещу Чехия”, коментира специалистът. Селекционерът Красимир Балъков също обмисля промяна в схемата на игра, като се очаква отборът ни да бъде подреден във формация 4-2-3-1. Срещу Черна гора националите започнаха в постройка 4-1-4-1, като пред защитата действаше Кристиян Малинов. Почти сигурно утре до него ще застане още един - Георги Костадинов или Георги Сърмов. В Подгорица Костадинов и игра в последните 30 минути при равенството 0:0 с Черна гора. Промени ще има и в нападение, където в стартовия състав се очаква да започнат Кирил Десподов и Исмаил Иса. Центърът на София пък от вчера е пoд сериозна обсада от фенове на Англия. Около 4000 привърженици се очаква да се изсипят до първия съдийски сигнал в столицата, а голяма част от тях можеха да бъдат забелязани и снощи из баровете. Полицията ще вземе засилени мерки за сигурност, за да се избегнат инциденти. Такива имаше в петък в Прага преди евроквалификацията Чехия - Англия (2:1). Сериозна група английски хулигани са предизвикали безредици и се е стигнало до сблъсъци с органите на реда, като 31 човека са арестувани, а един е пострадал в мелето и се е наложило да му бъде оказана медицинска помощ.", "date": "2019.10.13", "title": "Англия сменя схемата, Балъков с ново нападение"}
{"url": "https://www.monitor.bg:443/bg/a/view/mladejite-shte-skachat-s-jarost-sreshtu-latvija-177849", "text": "Треньорът на младежкия национален отбор Александър Димитров сподели, че подопечните му са изключително разочаровани и дори озлобени след загубената с 0:1 квалификация срещу Сърбия. „Бяхме много разочаровани след двубоя на „Овча купел“. С наближаването на мача с Латвия това преминава в една злоба и ярост. Осъзнаваме това, което изпуснахме срещу Сърбия, а именно да оглавим групата и да откажем сърбите от борбата. Изключително силен е младежкият национален отбор на Латвия. Вижда се и от загубата им срещу Естония, че групата ни е изключително равностойна и много трудна\", сподели наставникът преди заминаването на състава ни за Рига. „Ние поставяме определени задачи за всеки мач. Срещу Сърбия бяхме поставили за задача да не се дава свобода и терен, който да превземат сърбите, но голът стана по този начин. Ще дадем задачи преди мача с Латвия. Надявам се играчите да изпълнят задачите и да дадат максимума\", завърши треньорът на България. Централният бранител Петко Христов пък заяви, че тимът е готов за битката от група 5 на квалификациите за Евро 2021. „Излизаме за победа и за трите точки. Трябва да победим. Остават още седем мача. Нищо не е решено. Бием Латвия, бием и Полша и излизаме на първо място в групата“, убеден е Христов.", "date": "2019.10.13", "title": "Младежите ще скачат с ярост срещу Латвия "}
{"url": "https://www.monitor.bg:443/bg/a/view/karakachanov-situacijata-po-granicata-e-spokojna-177848", "text": "Ситуацията по границата е спокойна-има готовност да се реагира, но към момента няма необходимост. Това заяви пред БНР вицепремиерът и министър на отбраната Красимир Каракачанов във връзка с евентуалния мигрантски натиск покрай казуса с операцията на Турция на сирийска територия. По думите му няма нужда да се планират по-специални мерки в следващите дни, защото нямало движение на големи групи нелегални емигранти към българската граница. Той увери, че гранична полиция контролира ситуацията, но подразделения на армията имат готовност да се включат при необходимост. Той даде да се разбере, че с огнестрелно оръжие няма да се стреля. По думите му има други средства, които могат да бъдат използвани при евентуално нахлуване на мигрантски маси, като пример той даде водни струи, газ и др. Каракачанов определи думите за евентуалното тваряне на границите за бежанците на турския президент Реджеп Ердоган към ЕС като \"заплахи\" с цел искане на повече пари. \"Той получи над 6 млрд. евро до момента, а претендира за 32 милиарда. Второ нещо е - търси мека позиция по отношение на действията му в Сирия\", подчерта Каракачанов. Вицепремиерът изтъкна още, че има обмен на информация, свързана с нелегалната миграция, между българските и турските служби. Според него при голяма бежанска вълна България ще бъде отново \"на топа на устата\" и трябва да са подготвени мерките, за да не се стига дотам. По думите му България е най-малко подходяща да играе ролята на инициатор на санкции или остри позиции, като Каракачанов заяви, че това няма да е в наш интерес. Според него дипломацията е необходима, но е важно да се охранява сигурно границата на страната от нелегални потоци от хора. По отношение на позицията ни към Северна Македония, той заяви, че не искаме да им налагаме идентичност, а да спрат да фалшифицират историята.", "date": "2019.10.13", "title": "Каракачанов: Ситуацията по границата е спокойна"}
{"url": "https://www.monitor.bg:443/bg/a/view/oligarhyt-prokopiev-s-nov-scenarij-za-bjagstvo-ot-borchovete-177864", "text": "Нов сценарий за бягство едновременно от бъдещ фалит и от правосъдието задейства подсъдимият олигарх Иво Прокопиев. Той е подобен на този с отчаяното му изнасяне в Сингапур през 2010 – 2013 г., когато се изкара жертва на бъдещ опит за убийство, за да се измъкне от дългове за стотици милиони. Разградският бос очевидно не притежава особено въображение, защото матрицата му на действие и този път е същата. Преди дни отново е подал сигнал, че му готвели покушение, неподплатен с каквито и да било доказателства. Но този път целите, които преследва, са две – освен от борчовете на фирмите си, които според търговските регистри отново лавинообразно се увеличават, той се пробва да избяга и от нарастващия брой дела срещу него. Към момента Прокопиев вече е подсъдим по едно – аферата „ЕВН“, и обвиняем по друго – за укриване на концесионни такси и пране на пари, по което предстои съвсем скоро също да бъде предаден на съд. На фона на тези дела обаче Прокопиев няма наложена забрана за излизане от страната – т.е., ако наистина е решил отново да бяга зад граница, без проблем ще го направи. Проверка на Агенция Монитор, чиято цел е да бъде изяснена мистерията около сигнала, показва, че ситуацията е абсолютно идентична с тази през 2010 г. Тогава разградският бос разпръсна из столицата слуха, че е поръчан за отстрел не от кого да е, а от настоящия си партньор в задкулисните игри – банкера беглец Цветан Василев. Официален сигнал до разследващите институции за заплахите не е подаден, но Прокопиев полага сериозни политически и медийни усилия „да разлае кучетата“, преди да духне към Сингапур с мотива, че се страхувал за живота си. Търси помощ, изкарвайки се жертва, от представители на няколко чужди посолства у нас, а също и от Бойко Борисов (бел.р., тогава министър-председател първи мандат), за което самият премиер разказва в телевизионно интервю няколко години по-късно. Какво гласи т.нар. сигнал тогава? Че животът на разградския бос бил застрашен заради „свободата на словото“ в изданията на групата му „Икономедиа“, които към онзи момент пишат срещу Цветан Василев. Всъщност истинската причина за скоропостижното емигрантство на Прокопиев към Сингапур са не въпросните статии, а натрупани дългове за над 400 млн. лв, заради които залага дори редакционната политика на изданията си. Безпрецедентно в световен мащаб действие на издател, доказващо, че за Прокопиев „свободата на словото“ е смокинов лист за имиджова употреба, а журналистиката - чист бизнес. Показателен факт е също, че се връща в страната, докато Цветан Василев все още не е избягал, продължава да е начело на КТБ, а аферата със самата банка ще избухне над година по-късно. За сметка на това завръщането на разградския олигарх съвпада с момента, в който продава „Каолин“, а с парите от сделката изплаща голяма част от борчовете си. Новият сигнал, че животът му уж бил застрашен, се появява в сходна ситуация. Приликите са натрапчиви, начинът на действие - същият. Според медийни публикации преди дни подсъдимият за аферата „ЕВН“ бос се ожалил, че бил „поръчан“ от известни хора в ДПС, като покушението срещу него трябвало да бъде извършено от Алексей Петров и Христо Ковачки. Проверката показва, че като причини отново са посочени статии срещу тях във флагмана на машината за фалшиви новини, сформирана около изданията на „Икономедиа“ - „Капитал“, но този път имиджовата аргументация, посочена от Прокопиев, е не „свобода на словото“, а „евроатлантически ценности“. Доказателства и факти няма, самият сигнал прилича на сбор от фалшиви новини и научна фантастика, а както и през 2010 г. е подаден не до разследващите, а първо към външни лица, откъдето е получен в правоохранителните и правоприлагащите органи у нас. Специализираната прокуратура е образувала предварителна проверка по него. Потърсени за коментар обаче разследващите отказват подробности с мотива, че в момента „информацията, посочена в сигнала, се проверява“. Настоящите заплахи към Прокопиев, посочени в звучащия сюрреалистично донос, както го определят хора, запознати с него, били както за физическото му ликвидиране, така и търговски. Сред мишените била и компанията му, която в момента се занимава с отдаване на електрически автомобили под наем в столицата. Инвестицията е един от последните спасителни финансови пояси на Прокопиев, след като стана ясно, че държавата му запорира 200 млн. лв. заради аферата с приватизацията на „Каолин“ и последващата продажба на предприятието. През 2017 г. Прокопиев задейства няколко бизнес начинания в опит да си осигури бъдещи финансови потоци, с които да продължи да поддържа кръга за политико-икономически натиск „Капитал“. Сред тях са завод за биткойни в Благоевградско и компанията за електромобили под наем. Основни акционери в Spark са латвийската компания “Райд шеър” и българската “еМобилити интернешънъл”. Във втората участва “Алфа финанс холдинг” с основен акционер Иво Прокопиев. Проектът със сините коли е любимо отроче на разградския олигарх, който без грам скрупули смесва издателската си дейност с търговската, като ги рекламира на де що има събития, на които присъстват чужденци - не само на бизнес форуми, но дори на журналистически конференции. Очевидно обаче проектът на Прокопиев не е особено успешен, защото в последните публикувани финансови отчети на БГ дружеството се вижда, че то генерира по половин милион лева годишна загуба. Така, ако през 2017 г. нетната загуба на цялата група дружества около „еМобилити интернешънъл“ е била 480 000 лева, то през 2018 г. тя е вече 979 000 лева при оперативни разходи за годината в размер на 1,57 млн. лева и приходи едва наполовина, показва консолидираният й финансов отчет. В същото време групата има задължения по заеми и лизинги в размер на 650 000 лева. Положението при „Алфа финанс холдинг“ е още по-плачевно, сочи нейният финансов отчет. В Търговския регистър на страната все още не фигурират разчетите на холдинга за 2018 г., но този за 2017 г. е достатъчно показателен. Компанията е завършила годината със загуба в размер на 3,9 млн. лева, като буквално запълва дупки с краткосрочни заеми. За 2017 г. те са в размер на 35,7 млн. лева – с около 4 млн. повече от 2016 г., и борчове по лихви за други близо 3 млн. лева. Само задълженията към персонала и осигурителни институции са за 184 000 лева. Отделно срещу Прокопиев, съпругата му Галя и десетки фирми с тяхно участие се води дело за отнемане в полза на държавата на активи за около 200 млн. лв., голямата част от които обаче дори не са налични. Комисията \"Антимафия\" започна проверка срещу Прокопиев още в началото на 2017 г. заради обвинението му по делото „ЕВН“. По него той вече е подсъдим заедно с бившите министри на енергетиката Трайчо Трайков и на финансите Симеон Дянков. При ревизията на дружествата от групата \"Алфа финанс холдинг\" КПКОНПИ установила редица нарушения при приватизационната процедура на предприятието \"Каолин\". Запорът е бил наложен, след като комисията е установила несъответствие с около 200 млн. лв. между доходите и имуществото на Прокопиев. На пресконференция пред медиите тогава от комисия „Антимафия\" оповестиха, че КПКОНПИ има претенции към 30% от имот в Созопол, в който освен къща има и 2 басейна. Това е и най-скъпият имот на олигарха, който е поставен под запор. Именно предприятието за варовик според КПКОНПИ е основен източник на нелегалните финанси на разградския бос. Според комисията, освен че Прокопиев и брат му са приватизирали дружеството, без да изпълнят законовите изисквания за това, по-късно те буквално са доили фирмата на гърба на държавата. Според доказателствата дружеството години наред е декларирало по-малък добив от реалния. По този начин \"Каолин\" е плащал в пъти по-ниски данъци и концесионни такси от реално дължимите. Заради тези финансови машинации Прокопиев се сдоби и с второ обвинение тази година. То е за пране на пари, свързано именно с \"Каолин\" и със схемите за източване на предприятието. Заради проблемите с правосъдието и дългия списък от дългове Прокопиев се дискредитира и зад граница. Свикналият да захранва кръга „Капитал“ с пари от европроекти, обществени поръчки и грантове олигарх, вече е нежелан партньор. След като маската му на почтен бизнесмен и издател публично падна, Прокопиев се опита да си организира задгранична защита от различни НПО-та, медии и организации в чужбина. Единствените, които все още поддържат версията му за рекетиран бизнесмен, са аверите му от „Репортери без граници“. Дори и те обаче явно са видели, че няма как да изкарат разследванията за аферите му държавен рекет и затова се опитват да лансират нова защитна теза в полза на Прокопиев – всеки, който не харесва кандидатурата на Иван Гешев за главен прокурор, ще бъде тормозен. Всички разследвания срещу разградския олигарх обаче започнаха далеч преди кандидатурата за обвинител №1 да бъде обявена, така че и тази версия все повече издиша. Любопитен щрих към цялата история е фактът, че макар да е подсъдим и обвиняем по две дела за аферите „ЕВН“ и „Каолин“, Прокопиев няма наложена забрана да напуска страната. А че явно се готви отново да стегне куфарите за Сингапур, косвено говори и това, че в онлайн професионалните мрежи разградският олигарх е посочил като своя локация екзотичната държава, с която дори нямаме спогодба за трансфер на арестанти и осъдени лица. През 2010 г., когато бизнесът му сериозно закъса, Прокопиев се изнесе със семейството си към Сингапур. Чужденец, за да се установи там, трябва да получи т.нар. карта за постоянно пребиваване (permanent resident). Този статут правителството предоставя на чуждестранни граждани, които биха вложили определени суми в островния град-държава, разположен в Югоизточна Азия. Има три възможности. Първата е в нов бизнес да се налеят 1 млн. сингапурски долара, което прави около 740 000 щатски долара. Право на пребиваване дава и инвестирането на 1,5 млн. сингапурски долара в разширяване на вече съществуващ бизнес. Третият вариант е чужденецът да вложи 2 млн. долара (1,5 млн. щатски), като 50% са в недвижима собственост. Любопитна е и интригата за напускането на България. Според твърдения в медиите семейство Прокопиеви са минали през правителствения VIP, ползвайки дипломатически имунитет. Както е известно, босът на „Капитал” е почетен консул на Канада в България. В Сингапур Прокопиев се нанася в луксозен жилищен комплекс на 8 Orange Grove Road. Цената на апартамент там варира между 1 млн. и 2 млн. долара, а според брокерските сайтове наемът върви от 10 000 сингапурски долара на месец (12 000 лева) нагоре. Всеки апартамент в комплекса е с поне 5 стаи, като мястото предлага на обитателите и 5 басейна с различна големина, а също барбекю, сауна, фитнес и спа. Скъпоструващи екстри, на които разградският олигарх се радва, докато у нас кредиторите му си чакат парите. Към 2012 г. примката около врата на Прокопиев вече е затегната докрай, след като лъсва, че е успял да засмуче близо 400 млн. лева. Това е сумата, която е теглил като кредити от 5 български трезора и 4 лизингови компании. Според данните от тогава забегналият в Сингапур олигарх дължи 175,3 млн. лева на родни финансови институции и близо 223 млн. лева на чужди. Схемата, по която е взел парите, е една и съща, независимо дали става въпрос за купуване на държавно предприятие, концесия или инвестиране в нов проект – бизнес или медиен. Прави инвестицията, след което я залага срещу заем в банка. Когато някоя от фирмите изпадне в неплатежоспособност, я „продава“ на офшорка, а заемодателят остава с пръст в уста. Сред емблематичните примери е получаването на най-големия от кредитите на Прокопиев на стойност 42 053 062 евро към роден трезор. Той е теглен от перлата във финансовите схеми на енергийния олигарх „Алфа финанс холдинг“ през 2011 г. и като залог срещу него е даден „Дунавски индустриален парк“. Кредитът е взет за рефинансиране на друг заем, който пък е теглен за изграждането на ро-ро терминал. Според експерти съоръжението струва около 10 млн. лева. С други думи, 8 пъти по-малко. Предприятието като съвкупност може и да е заложено пред въпросния БГ трезор, но най-апетитните му имоти са били дадени като обезпечение по друг заем, теглен години по-рано от друга родна банка. Обезпеченията продължават да висят и след като е теглен вторият кредит.", "date": "2019.10.13", "title": "Олигархът Прокопиев с нов сценарий за бягство от борчовете"}
{"url": "https://www.monitor.bg:443/bg/a/view/2-meseca-sled-rajdaneto-aleks-raeva-se-vyrna-na-scena-177838", "text": "Два месеца след като даде живот на дъщеричката си Лия, Алекс Раева се върна на музикална сцена. Заедно с колегите си от асид джаз бандата Mind Trips достойно подгряха звездите от Hooverphonic, който изнесоха концерт в столичната зала Универсиада в петък вечер. Алекс и момчетата изпълниха доста от песните от новия си албум My, зад които като автор и текстописец стои именно Раева. Припомняме, че Алекс роди на 2 август, след като успя да скрие бременността си доста дълго от хорските погледи, също както и любимия си мъж. Тя пази ревностно личния си живот, като предпочита да слага акцента на музиката и телевизионната си кариера. В момента е в заслужена отпуска по майчинство, тъй като предаването, което води X Factor не е планирано за нов сезон. Музиката обаче я връща от време на време на сцена.", "date": "2019.10.13", "title": "2 месеца след раждането: Алекс Раева се върна на сцена"}
{"url": "https://www.monitor.bg:443/bg/a/view/pette-naj-evtini-modela-na-avtosalon-v-sofija-177836", "text": "Столичният автосалон отвори врати в петък. Представяме ви по 5 предложения в най-достъпния клас: Малкият хечбек се представя отлично на пазара след излизането си, като на автосалона в София се предлага специална версия на тази атрактивна цена. Задвижането в случая става посредством 1,2-литров бензинов двигател с мощност 110 к.с. Индийският модел е най-достъпният кросоувър от всички представени на автосалона в София. Това е обновената версия на компактния автомобил, като тя е оборудвана с с подобрен 1,2-литров 3-цилиндров бензинов двигател с увеличена максимална мощност до 87 к.с. Моторът е съчетан с 5-степенна механична скоростна кутия Японският производител залага на субкомпактния Swift, който се радва на добро търсене по цял свят. Под капака на хечбека е поставен 1,2-литров бензинов двигател с мощност 95 к.с. Румънският модел се представя отлично на пазарите в Европа, като амбициите на марката са той дори да подобри позициите си. Задвижването на тази версия на автомобила става с бензинов двигател с обем 1,0 литър, който развива мощност от 90 к.с. Популярният италиански мъник се радва на сериозно търсене най-вече в родната Италия, но е популярен и на други пазари. На автосалона в София е изложена версията с 1,2-литров бензинов двигател с мощност 69 к.с. Задвижването е към предната ос, а скоростната кутия е 5-степенна механична.", "date": "2019.10.13", "title": "Петте най-евтини модела на автосалона в София"}
{"url": "https://www.monitor.bg:443/bg/a/view/pojar-podpali-blok-v-burgas-44-godishen-skochi-ot-3-ja-etaj-177856", "text": "Пожар избухна в апартамент в блок 105 в бургаския комплекс \"Меден Рудник\". Инцидентът е станал в около 19.30 часа в петък. Заради реалната опасност да пламне целия блок, живущите в него хора са били евакуирани по спешност. Пламъците тръгнали от жилище, разположено на третия етаж на вход \"Г\" и бързо плъзнали нагоре. По време на пожара в жилището е бил 44-годишният Руслан, който живеел заедно с възрастната си майка. Старицата обаче излязла от дома си минути преди да лумне огънят. Синът й усетил твърде късно, че апартамента гори. Когато разбрал и хукнал да се спасява, се оказало, че е заклещен в огнен капан. Пътят му към входната врата на жилището бил отрязан, тъй като коридора горял. Мъжът преценил, че единственото му спасение е през прозореца. Затова прескочил през терасата и увиснал във въздуха, вкопчен за външното тяло на климатика. Успял да издържи висейки не повече от няколко минути и когато ръцете му изтръпнали, паднал на земята. 44-годишният бургазлия е откаран с линейка в шоковата зала на бургаската болница, с опасност за живота. Лекарите там установили, че  с тежки фрактури на двете подбедрици и е получил сериозни изгаряния от 40% по цялото тяло.  Късно вечерта той е бил транспортиран до Клиниката по изгаряния във Варна, където лекарите се борят за живота му.  Апартаментът на Руслан, от който е тръгнал пожара е изпепелен до основи. Изгорели са всички мебели и електроуреди. \"Всичко е унищожено, просто е пепелище. Тревожим се за възрастната ни съседка, която няма къде да отиде и не знаем как ще преживее зимата\", споделиха хора от блока.  Огънят е засегнал и жилището на четвъртия етаж, в което има също големи поражения. В апартамента на съседите са избити прозорците, дограмата е повредена,  а стаите са опушени.  По случая се води разследване, но до момента не е установена причината за пожара. ", "date": "2019.10.13", "title": "Пожар подпали блок в Бургас, 44-годишен скочи от 3-я етаж"}
{"url": "https://www.monitor.bg:443/bg/a/view/izgubeno-kuche-se-sybra-sys-stopankata-si-sled-12-godini-177851", "text": "Четиринадесет годишна самка на фокстериер се събра със стопанката си след 12 години раздяла, съобщи агенция ЮПИ. Кучето с име Херцогинята се изгубило на 28 февруари 2008 година и повече не се появило в дома на Катрин Странг в град Бока Ратън, щата Флорида. Наскоро обаче госпожата получила обаждане от приют за животни в град Питсбърг в щата Пенсилвания, който е на около 1600 километра от дома й. Херцогинята попаднала в приюта и тъй като, била чипирана, ветеринарите лесно могли да се свържат с Катрин. На стопанката на животното й отнело два дни, за да се придвижи до Питсбърг. Херцогинята била открита от добри хора в барака, гладна, трепереща и с прораснали нокти. Незабавно била доставена в приюта, където се погрижили за нея. Стопанката й предполага, че когато изчезнала преди 12 години, Херцогинята със сигурност е била качена на някоя кола, защото тя много обичала да пътува в автомобил.", "date": "2019.10.13", "title": "Изгубено куче се събра със стопанката си след 12 години"}
{"url": "https://www.monitor.bg:443/bg/a/view/lusi-djakovska-se-vyrna-v-uchilishte-177830", "text": "Поп звездата Люси Дяковска се върна в училище в родния си град Плевен. Разбира се, не става въпрос за опреснителни курсове. Певицата прекрачи прага на школото „Панайот Пипков“ – инкубатор за таланти в областта на музиката, народните танци и изобразителното изкуство, а причината е кампанията „В час по интелектуална собственост“. Дяковска се срещна с гимназисти, за да ги запознае с авторското и сродните му права, колко дълго живеят те и кои са героите по веригата в създаването на една песен. Заедно с нея бе и създателката и основен посланик на образователния проект на Българска асоциация на музикалните продуценти (БАМП) – Саня Армутлиева. „Всички вие трябва да мислите за бъдещето без невежество, за да развиете таланта си в кариера. а то обикновено струва. За да имаме свободата да се занимаваме с творчество, трябва да обезпечим живота си по някакъв начин. Авторските права са това, което ще ви позволи, ако сте музикант, да сбъдвате мечтата си в студиото, вместо да работите в офис, за да оцелявате. “, заяви Саня. Люси даде пример за упражняване на морално право върху произведение с избор на песен за репертоара на No Angels: „Мениджърът ни влезе в преговори с Eurythmix за хита им There Must Be An Angel. за звучене на кавъра. Като автори забраниха всякаква импровизация върху мелодията.“", "date": "2019.10.13", "title": "Люси Дяковска се върна в училище"}
{"url": "https://www.monitor.bg:443/bg/a/view/moreto-na-sever-zavrja-ot-lefer-177843", "text": "Времето се „обърна“ и морето завря от лефер, похвалиха се запалени рибари по добруджанското море. Припомняме, че близо 40 дни в края на август и целия септември риболовът бе невъзможен заради бурното море. Силните северни и североизточни ветрове образуваха така наречения августовски мелтем, който продължи и през септември. Сега вече цяла армада лодки пъпли из морските заливи от Калиакра до Балчик и се радва на приличен улов от сафрид и лефер. Царят на рибата – леферът, се лови от майстори, твърди Виктор Лучиянов от Балчик, известен с прякора Fishmaster, заради рекордните си улови в Андаманско море. Всеки ден той излиза с лодката си в Балчишкия залив и край Златни пясъци и се прибира с доста приличен улов – от 40 до 60 – 70 риби. Цената на деликатесната риба е твърда – 25 лева от рибари и 35 лева от борсите. Според Fishmaster уловът на лефер тепърва започва. След лефера се очаква чернокоп, а добър риболов на лефер и чернокоп се очаква през втората половина на октомври и през целия месец ноември. За съжаление тази година паламудът може би ще подмине добруджанското море, прогнозира Fishmaster. За улов на лефер са необходими специални чепарета, твърдят опитни рибари. Повечето от тях ги майсторят сами през зимата, когато не излизат в морето. Чепарето е с големи куки и дебела месина. За примамка на куките се поставят пера от мъжки петел лъскави пера от фазан, а последният хит сред рибарите от Балчик са силиконови октоподчета, съчетани с ламе. Те проблясват във водата и привличат рибата. Друга хитрост са воблерите. Това са изкуствени рибки в различни цветове. Чепарето за лефер обикновено се прави с около 30-40 куки, завършва с олово от 1 килограм. Пуска се във водата и се влачи с лодка, като чепарето се държи с ръка. Скоростта на лодката трябва да е ниска, казват рибарите. За този улов е необходимо дълго търпение и голямо обикаляне, докато се усети първият удар. Рибата се движи на пасажи и се хваща на куките една след друга. За всеки рибар това е най-голямото удоволствие. След като рибата е захапала куките, чепарето се обира и постепенно се изтегля до куката с последната риба. Пасажите сафрид тази година са в по-малко количество, отколкото миналата година. По тази причина и цената му се задържа прекалено висока – 8 - 10 лева от рибарите. В магазините масово се предлага сафрид на ниска цена, но той не е от българското море, а е внос от Гърция. В Гърция никой не яде сафрид, той се изнася за България. Вкусовите му качества са ниски, няма такова количество омега мазнини, както българският сафрид, твърдят опитни рибари.", "date": "2019.10.13", "title": "Морето на север завря от лефер"}
{"url": "https://www.monitor.bg:443/bg/a/view/trima-zaginali-pri-pojarite-v-ujna-kalifornija-177839", "text": "Трима души загинаха тази седмица при пожарите в Южна Калифорния, предаде АП. Мъж е починал от сърдечен удар, докато опитвал да спаси къщата си от пожар. Друг човек е намерен мъртъв в бунгалото, в което живеел. Властите работят по идентифицирането на третата жертва. Има и един пострадал пожарникар. Властите в Лос Анджелис заявиха, че пожарът в долината Сан Фернандо не е увеличил значително площта си от петък. Заповедите за евакуации бяха отменени почти в целия окръг Лос Анджелис и в части от окръг Ривърсайд, където гори втори пожар. Над 100 000 души бяха получили заповед да напуснат жилищата си. Кметът на Лос Анджелис Ерик Гарсети призова хората да бъдат внимателни, когато се връщат у дома в кварталите, където все още работят огнеборци. Пожарът в долината Сан Фернандо опустоши 3000 хектара и унищожи поне 31 сгради по данни на пожарната служба, предаде АФП. В същото време службата за борба с пожарите в Лос Анджелис съобщи, че огнената стихия в долината Сан Фернандо е овладяна на 33 процента, предаде АП. Пожарът е обхванал площ от 31 квадратни километра. Другият пожар в Калифорния, този в окръг Ривърсайд, обхванал площ от близо 4 квадратни километра, е овладян на 68 процента.", "date": "2019.10.13", "title": "Трима загинали при пожарите в Южна Калифорния"}
{"url": "https://www.monitor.bg:443/bg/a/view/fandykova-obeshta-novi-ulici-manolova-poveche-detski-gradini-177837", "text": "Кметът на София и кандидат за още един мандат на ГЕРБ и СДС Йорданка Фандъкова обеща довършване на стратегически обекти като Околовръстния път и метрото, опонента й Мая Манолова, която е подкрепена от БСП пък даде заявка, че ако спечели изборите за всяко дете ще има място в яслите и детските градини. Това се случи по време първия им телевизионен дебат по Канал 3. Обещанието на Манолова е заложено в предизборната програма на БСП, призна тя. „Те предлагат мярка, която е даже по-скоро дясна - общината да влезе във взаимодействие с частните детски градини и да осигури ресурс за всяко дете, което е останало без детска градина в частно заведение, като това аз бих го реализирала по друг начин, чрез ваучери, да не бъдат фаворизирани едни частни детски градини, но да няма дете, което да няма подкрепа за детска ясла или детска градина“, заяви Манолова. От своя страна Фандъкова отвърна, че 10 години са построени 100 нови сгради и по този начин са се отворили 17 800 нови места за децата. Проблемът с недостига на места, по думите й, може да се реши само със строителство. Фандъкова изтъкна, че ще работи за подобряване на инфраструктурата в кварталите и качеството на въздуха и посочи, че София има шанс да привлече голям технологически инвеститор. По темата за качеството на въздуха, Манолова обяви, че България е в две наказателни процедури заради лошото качество на въздуха, като отговорна за едната и е Столична община. „Работим по проблема от 2011 г., по 4 важни теми - информация, намаляване на трафика и градския транспорт, подмяна на печките на дърва и въглища, разширяване на зелената система. До края на годината ще има 22 станции в града, които ще позволяват на хората в реално време да следят за качеството на въздуха, ще има система за ранно предупреждение“, обясни Фандъкова. Манолова на няколко пъти изтъкна, че обществените поръчки са един от най-големите проблеми на града, защото по думите й парите на софиянци се харчат неефективно. Също така каза, че регионалното министерство съди общината за 4,4 млн. лв. заради обществените поръчки за ремонтите. „Единственият законен начин за изразходване на обществени средства е заложен в Закона за обществените поръчки“, обясни Фандъкова. Тя разказа, че в общинския съвет има комисия по обществените поръчки, в които влизат представители на всички партии. „На сайта на общината могат да се видят всички договори по обществени поръчки, включително и документацията по тези, които се провеждат в момента“, каза тя и допълни, че общината е готова и предстои въвеждането на електронни обществени поръчки. Като друга важна задача Фандъкова посочи промяна на общи устройствен план, така че да се спре презастрояването. Тя обясни, че се предвиждат промени в нормативните уредби, с които ще се увеличат разстоянията между сградите, изискванията за паркиране, както и за озеленяването между сградите. Имаме споделената визия, която ще бъде в основата на общия устройствен план. Залагаме и наредба за градския дизайн и това е начинът, по който да подредим и контролираме строителството в града, допълни тя. Именно по темата за строителството Фандъкова попипа Манолова дали има финансов разчет колко ще струва на общината заложеното в програмата й предложение за изкупуване и отчуждаване на всички терени в междублоковите пространства, предвидени за застрояване. „Очаквам да заваря в СО регистър на тези имоти, както и анализ колко ще струва, защото държавата също трябва да се включи, тъй като разреши чрез реституционните закони възстановяването на земеделски земи в застроени части на града“, каза Манолова и допълни, че всичко трябва да става по пазарна оценка, за да не са ощетени и собствениците на имоти. Само за „Дружба“ са нужни 250 млн. лв., коментира обаче Фандъкова. Фандъкова бе запитана дали успехът й е залог за довършването на третия мандат на Бойко Борисов като премиер. \"Не мисля. Изборите за кмет са мажоритарни. 3 пъти съм се явявала, с лицето си, с това, което правя, с плановете и проектите. Правя го и в тази кампания като мажоритарен кандидат, не използвам лъжи и манипулации. Имам ясна политическа ориентация и ясни ценности, които не съм променяла през целия си живот\", отвърна тя. Двете кандидатки за кмет дадоха по 5 определения за това какъв трябва да е градоначалникът. Почтен, професионалист, с опит, диалогичен, открит, посочи Фандъкова. Самостоятелен, отговорен, искрен, професионалист да може да намира консенсус, изброи Манолова. И двете се обединиха, че няма значение дали е мъж или жена, важното е да е отговорен, смел, почтен и да може да работи в екип.", "date": "2019.10.13", "title": "Фандъкова обеща нови улици, Манолова повече места в детските градини"}
{"url": "https://www.monitor.bg:443/bg/a/view/zaharieva-shte-uchastva-v-zasedanie-za-situacijata-v-sirija-177841", "text": "Вицепремиерът и министър на външните работи Екатерина Захариева ще участва в заседанието на Съвета „Външни работи“, където ще се обсъжда ситуацията в Сирия и военната операция, предприета от Турция там. Това съобщават от пресцентъра на МВнР. Захариева заминава за Люксембург, на 14 октомври. Също така сред основните теми ще е и напрежението в Източното Средиземноморие във връзка с новите сондажни дейности на Турция. Външните министри от ЕС ще проведат работен обяд с министъра на външните работи на Украйна Вадим Пристайко. Очаква се на него да бъдат обсъдени отношенията между Европейския съюз и Украйна, която е една от водещите държави в инициативата „Източно партньорство“. Също така ще бъдат дискутирани възможностите за засилване на политическото сближаване и икономическата интеграция на страната с ЕС в съответствие със Споразумението за асоцииране, както и усилията за урегулиране на ситуацията в Донбас. Външните министри ще присъстват и на прощална вечеря с Върховния представител на ЕС по въпросите на външните работи и политиката на сигурност Федерика Могерини, чийто мандат изтича в края на октомври 2019 г.", "date": "2019.10.13", "title": "Захариева ще участва в заседание за ситуацията в Сирия"}
{"url": "https://www.monitor.bg:443/bg/a/view/14-vljazoha-v-spor-za-pyrvi-kasapin-na-republikata-177844", "text": "14 души от цялата страна влязоха в спор кои да влязат в първия национален отбор за разкоствачи и майстори – транжори по време на традиционното  животновъдно изложение, проведено през уикенда край Сливен. Сред кандидатите за националния отбор, който ще бъде от 6  души имаше и три дами, някои от които със завиден опит в иначе считаната изцяло за мъжка професия, коментира инж. Павлина Лилова, главен експерт в Асоциацията на месопреработвателите, иниицатор и организатор на първите по рода си Дни на българското месо. Най-добрите от кандидатите ще преминат през специално обучение преди да тръгнат догодина през септември за Сакраменто в Калифорния, където ще се проведе световното първенство за майсторско разфасоване. В хода на състезанието , при стриктно спазване на всички санитарни изисквания кандидатите показаха уменията си транжиране на пилешко, свинско, говеждо и агнешко месо за време и за вида на крайния продукт.Четиричленно жури мереше с хронометър действията на участниците, почти под лупа се оглеждаха размерите на отделените костици.Допълнителни точки носеха уменията в  приготвянето на месни деликатеси, като наденица, кюфтета и други заготовки по тяхна рецепта и с техни подправки и тайни съставки. На финала от нераздробеното месо всеки трябваше да предложи  идея за приготвяне на атрактивен продукт: полуфабрикат, заготовка или аламинут, отново по тяхна собствена рецепта. Международните състезания на майстор-касапите имат дълга традиция, на за пръв път българи са участвали преди две години в 12-то световно в Белфаст, където сме били представени от представители на свинекомплекса в Голямо Враново. От там ловчанлията Ангел Найденов се завърна с купата за \"Най-добър обезкоствач в света\", като остави зад гърба си майстори от Ирландия и САЩ. Победителят удивил журито с факирските си умения да обезкости за отрицателно време телешки врат.Нашите участници там са мерили сили с 12 отбора от 14 страни, сред които Австралия, Мексико, Англия, Бразилия и др.. Докато възрастните мереха уменията си, въоръжени с ножовете на плота навън хлапета от няколко училища в Сливен демонстрираха как най-бързо и лесно може да бъде приготвен вкусен сандвич с минимални продукти.", "date": "2019.10.13", "title": "14 влязоха в спор за първи касапин на републиката"}
{"url": "https://www.monitor.bg:443/bg/a/view/ryst-na-jelaeshtite-da-prodavat-gori-na-dyrjavata-177834", "text": "Засилен интерес от страна на частни стопани, които искат да продават гори на държавата. За това съобщават от земеделското министерство две седмици, след като беше обявена кампания по изкупуване на частни гори у нас. Целта е към държавните гори да се присъединят малки горски имоти, които не могат да бъдат обслужвани и поддържани в добро състояние от сегашните им собственици, съобщава БНТ. Кампания по изкупуване на гори държавата прави за втори път. Първата беше преди 3 години и предизвика изключително голям интерес. Тогава бяха сключени сделки за близо 130 имота на стойност 600 000 лева. Сега обаче има нови правила. Едно от тях е, че един собственик не може да продава повече от 50 декара гори. В момента се намалява и административната тежест. Лесовъдските документи, които се изискваха преди, сега ще се набавят по служебен път, обяви инж.Ивайло Тодоров, експерт в Североизточно държавно предприятие.  Това, което най-много интересува собствениците е на какви цени ще могат да продават горите си. За различните части на страната те са различни. В Североизточна България при предходните сделки декар гори се е продавал между 250 и 700 лева в зависимост от вида и възрастта им. Единствено физически лица ще могат да продават гори на държавата. По закон горските предприятия нямат право да закупуват гори, собственост на общини, юридически организации и сдружения.", "date": "2019.10.13", "title": "Ръст на желаещите да продават гори на държавата"}
{"url": "https://www.monitor.bg:443/bg/a/view/kalifornija-zabrani-pusheneto-na-plajovete-i-v-prirodnite-parkove-177840", "text": "Плажовете и природните паркове в Калифорния ще се превърнат в зона свободна от тютюнев дим. Губернаторът на щата вече е подписал съответния закон. Забранява се употребата на цигари, електронни цигари и марихуана, пише в. „Сакраменто Бий“. Пушенето обаче остава разрешено на паркингите и улиците, водещи към съответните места. За нарушителите е предвидена глоба в размер от 25 долара. „Този закон ще донесе чисто, сигурно и здравословно пространство за хората и животните“, твърди сенаторът Стив Глейъзър, който е работил над закона. Цигарите са една от основните причини за боклука по улиците, твърди демократът и подчертава, че те също така са и причина за пожари. Досега губернаторите на Калифорния отклоняваха подобни закони, обосновавайки решенията си с ограничаването на човешките права.", "date": "2019.10.13", "title": "Калифорния забрани пушенето на плажовете и в природните паркове"}
{"url": "https://www.monitor.bg:443/bg/a/view/lenin-vyvede-policejski-chas-v-stolicata-na-ekvador-177846", "text": "Еквадорският президент Ленин Морено наложи полицейски час и постави столицата Кито и околностите й под контрола на военните, съобщи АФП. Мярката цели \"да улесни работата на силите на реда на фона на недопустимите изблици на насилие\". От 11 дни в Еквадор има бурни демонстрации срещу икономическите реформи, наложени в замяна на заем от Международния валутен фонд. Морено обвини предшественика си Рафаел Кореа и венецуелския лидер Николас Мадуро, че ръководят протестните акции, продължаващи в страната. \"Днес тъмни сили /.../ ръководени от Кореа и Мадуро, заедно с наркотерористи и чужди граждани, осъществиха невиждани досега насилствени действия срещу /историческото наследство по улиците на /столицата/ Кито. Те наплашиха много семейства\", заяви Морено по националната телевизия. По думите му, протестиращите са запалили сградата на министерството на финансите, за да \"унищожат доказателствата за корупция на предишното правителство\". Преди това Морено подписа указ за премахване от 3 октомври на държавните субсидии за дизела и бензина, след което цените им скочиха с над 120 процента.", "date": "2019.10.13", "title": "Ленин въведе полицейски час в столицата на Еквадор"}
{"url": "https://www.monitor.bg:443/bg/a/view/otvarja-vrati-obnovenijat-muzej-na-peshternoto-delo-v-chepelare-galeri-ja-177832", "text": "Единственият по рода си музей на пещерите и пещерното дело в Югоизточна Европа отваря врати за туристически посещения след пълно преобразяване. 39 години след построяването си, Музеят на родопския карст в Чепеларе е напълно ремонтиран с над 1.1 млн.лв., осигурени чрез европейски средства. Музеят на родопския карст притежава богата експозиция минерали, скъпоценни и полускъпоценни камъни, различни видове скали и пещерни образувания. В отдела по пещерна палеонтология, са показани какви животни са обитавали пещерите. Посетителите могат да видят възстановен изцяло от естествени кости скелет на пещерна мечка, както и част от долна челюст на леопард, която е най-старата кост от такова животно, намерена в цяла Европа. Изключително впечатляваща и атрактивна е новата декорация, имитираща карстова пещера с отливки. Музейните експонати са разположени и аранжирани върху съвременни нови стъклени шкафове, изложбени маси, полици и витрини. Пространството в централната зона на музея е преустроено в мултимедийна зала. По проекта е доставен уред за холограмни изображения и модулна сцена снабдена с прожектори и озвучителна система. Сцената е разположена на пл. „Олимпийски“, в центъра на град Чепеларе, и ще служи за изнасяне на беседи и провеждане на различни мероприятия на открито. Извършена е и  реконструкция и благоустрояване на пространството около Паметника на загиналите във войните чепеларци. Оформена е паркова среда с алеи и стъпала. Изградено е алейно осветление и скрити в терена ефектни осветителни тела. Изграден е и амфитеатър за беседи на открито с места за сядане на посетители. Монтирано е оборудване за светлинно-звуков спектакъл „Звук и светлина – паметта на Чепеларе“. Представлението акцентира върху величието на историята, на важните моменти от битките при освобождението на Родопите, както и върху развитието на Чепеларе през годините и до днес. Изработено е смартфон приложение, достъпно за всички потребители със смартфони. На базата на QR кодове e представена информация за туристически обекти с културна и природна стойност.", "date": "2019.10.13", "title": "Отваря врати обновеният музей на пещерното дело в Чепеларе (ГАЛЕРИЯ)"}
{"url": "https://www.monitor.bg:443/bg/a/view/eltyn-djon-majka-mi-beshe-sociopat-177835", "text": "Британската суперзвезда Елтън Джон призна, че не харесвал майка си Шийла Феърбрадър, защото тя била социопат и не обичала никого освен себе си. По време на гостуването си в сутрешното предаване на канала CBS - Sunday Morning Show, легендарният музикант сподели, че родителката му така и не пожелала да види двамата му сина. \"Радвам се, че Закари и Илайджа не се срещнаха с майка ми. Ако бяха попаднали в компанията на баба си, Тя беше нелечим случай. Обичаше само себе си и беше социопат!\", отсече той. Припомняме, че Елтън беше скаран с майка си в продължение на дълги години, но се сдобри с нея преди тя да почине през 2017-а. \"На прощаване, преди да се спомине, тя ми каза: Обичам те, но не те харесвам!\", допълни Джон. Певецът си припомни и пристрастяването си към кокаина, което започнало през 1974 година: \"Това беше една от най-големите ми грешки в живота, тъй като бях напът да разруша душата си!\".", "date": "2019.10.13", "title": "Елтън Джон: Майка ми беше социопат"}
{"url": "https://www.monitor.bg:443/bg/a/view/zapiski-po-gradskija-transport-za-djendo-galoshite-izpadnjacite-i-tramvajnata-sociologija-177826", "text": "Здравейте братя и сестри! Здравейте, казвам на вас - пътниците в градския транспорт, хората с главно П! Ние сме една здраво свързана и нерушима цялост от народонаселението на столицата, алфата и омегата на физическото преместване от точка А до точка В. Ние сме екстракта на родното общество, отбор, който всеки ден изживява триумфа на победата и отчаянието на поражението. Днес стартира епохалният летопис „Записки по градския транспорт“. Той ще замести досегашната рубрика „Този шарен свят“, защото, какво би бил светът, ако не можем да бръкнем в шарената си балканска душичка. Пък и без това, лятото свърши, ще трябва да сменим селфитата на безгрижни боси крака на пясък с ботуши върху прясно опесъчен столичен тротоар. Спокойно, няма да анализираме (въпреки, че няма кой да ни се опре в трамвайната социология). Само ще ви разказваме, пък вие си знаете. А на тези, които от години не са се качвали на рейс или тролей, ще кажем – четете и плачете! Защото няма къде другаде да срещнете тези неповторими образи от нашия малък и изключително... народ (на мястото на точките думата е според лево-центро-десните нагласи и дали сте си пили на спокойствие кафето в неделя сутринта). Та, да си дойдем на думата. Началото слагам аз, пътничката-ползвател  на градския транспорт, като най-дългогодишен експерт в бранша, защото никога не съм имала кола (е, точно сега рязко си дадох сметка, каква съм изпаднячка). После ще се включат и други колеги с по-малък стаж и хващани в изневяра на рейса. Започвам летописа с цялото уважение и почит към Джендо Джендов (който не знае кой е той, да види в Google-то, но да не го бърка с човек, който може би е кръстен на него). Та, Джендо (Захари Стоянов, да не ви мъча повече) пише така: „Ще забележат читателите, че между моите херои не фигурират твърде начесто ни учени глави, ни тежки търговци, нито пък влиятелни богаташи, а прости и обикновени хорица, все от долня ръка“. Вадим това изречение от контекста, понеже става дума за хората, вдигнали Априлското въстание. Но те са такива, каквито сме ние сега. Просто хора. Преди време, разглеждайки музеите в Копривщица, най-интересни ми бяха старите фотоси (в зората на фотографията е било много модно да се снимаш, сам или с фамилията). Гледам, мъж с побелели мустаци и четинеста брада, с калпак и антерия, цървули, прост овчар. И този човек се хвърлил в делото, и го убили. Имал е жена, деца и внуци. Гледах го и се чудех, как точно се решаваш да си сложиш главата в торбата, и да знаеш, че ще ти я отрежат?! Както впрочем и се е случило. Както и да е, нещо се отплеснах. Като казах цървули, та се сетих за следната картинка в автобуса. Повечето хора си гледат в телефоните, докато пътуват. Пък аз понеже не съм от поколението, което ходи до WC-то с телефон в ръка (все се питам, как го правят мъжете), зяпам в краката на хората. Гледам един човечец спретнат, с чисти дрехи, купени от Илиенци, сравнително нови. Свалям поглед и що да видя – човекът е с галоши. Чисто новички лъскави галоши, от ония черните, които се закопчават с катарама. Не някакви изкелеферчени еврогалоши (по едно време се появиха и дамски такива украсени с панделки), а истински селски галоши. Казвам си, ей това е истински българин. Всичко тече, всичко се мени, но прекрасните черни галоши са неизтребими. Те са наследниците на родните цървули (да се разбира „обувки“ от свинска кожа, а не обръщение на софиянец към шофьор, чиято кола е с регистрационен номер У). Те са символът на душата на българина, който никакви градски калеври не могат да изместят. Но, хайде стига вече, защото неделята тече и много приказки на пазара. За пазара ще ви разкажа следващия път. Да знаете, че до там се ходи с автобус 11, 404, 79, 213, 305, трамваи 20 и 22 и с тролей, обаче не знам кой номер.", "date": "2019.10.13", "title": "Записки по градския транспорт (за Джендо, галошите, изпадняците и трамвайната социология)"}
{"url": "https://www.monitor.bg:443/bg/a/view/svaliha-maskata-na-filip-avramov-177828", "text": "Актьорът Филип Аврамов е поредната популярна личност, която слиза от сцената на „Маскираният певец“. Звездата от „Домашен арест“ се криеше в костюма на Бика. Той даде всичко от себе си с изпълнение на хита Let’s Тwist Аgain, но не успя да набере необходимия вот от публиката и така изгуби двубоя с Лъва. Но беше много приятно да участвам в това страхотно шоу. Конкуренцията е много голяма и нямам търпение да видя следващите изпълнения“, заяви Фицата. Водещият Ники Кънчев единствен от четиримата детективи успя да познае кой се крие под маската на Бика. Припомняме, че дотук бяха разкрити още кулинарният гуру Иван Звездев, силиконката Джулиана Гани, актьорът Димо Алексиев и любимецът на малки и големи бате Енчо.", "date": "2019.10.13", "title": "Свалиха маската на Филип Аврамов"}
{"url": "https://www.monitor.bg:443/bg/a/view/bogatite-vyv-fermata-se-razocharovaha-ot-pobedata-na-shopski-177829", "text": "Авторитарният патриот Ивайло Шопски, който от началото на „Фермата“ досега успя да се превърне в един от най-недолюбваните участници в отбора на богатите в шоуто, надви с 10:0 проектанта на сгради Александър Тодорв на дуела им. Победата му бе посрещната с безпрецедентна реакция от отбора на чорбаджиите – хората, които обикновено прегръщаха и подхвърляха в еуфория играча, донесъл им дамаджана вино и богато угощение след триумфа си на арената, му обърнаха гръб с безразличие. Чорбаджиите не бяха особено въодушевени и по време на петте игри, а софтуреният милионер Митко Караиванов спази обещанието си да седне в края на скамейката в знак на протест. Той директно заяви, че иска Шопски да си ходи. Загубата на Сашо предизвика емоции в другия полюс – сиромасите го обградиха задружно като малко дете, а в очите на голяма част от жените имаше сълзи. Причината за бойкота на тартора на чорбаджиите се криеше в облекчението, което съотборниците му изпитаха, когато той отиде да се готви за дуел. Липсата на постоянен дразнител, който се стреми да контролира работата на всички и се хвърля като камикадзе във всеки потенциален скандал, накара играчите да си отдъхнат. Организаторката на конкурси за красота Мариана Маринова, която бе ратай с Шопски, директно го обвини в липса на принципни. после заяви, че предпазва мен, все едно аз съм недъгава и не мога да се справя. След това определи Сашо като най-слабия играч и накрая предизвика него. В моите очи той е паднал отдавна!“, заяви от скамейката Мариана. Като втори дуелист Сашо имаше право да подреди точките на всяка игра и най-малък брой – 1, той даде на алманаха. Две точки душата на компанията в отбора на сиромасите даде на „Чували за издръжливост“, 3 на „Горяща Ферма“, 4 на „Въображаема река“ и 5 на „Събаряне на трупи“. Сашо се пропука още на втората игра, в която асистенти пълнеха вагонетките в ръцете му с торби с пясък. Той ги изпусна, а на „Горящата ферма“ се отказа сам, след като не успя да мине по серия от люлеещи се греди. Агонията му приключи при скока във „Въображаемата река“, където на финала Сашо трябваше да пълзи с ръце и крака по греда. Килограмите и липсата на въздух му изиграха лоша шега и той се срина многократно в опитите си да пропълзи до край.", "date": "2019.10.13", "title": "Богатите във „Фермата“ се разочароваха от победата на Шопски"}
{"url": "https://www.monitor.bg:443/bg/a/view/hubchev-zadraskva-chetirima-177853", "text": "Наставникът на „Левски“ Петър Хубчев няма да разчита на поне четирима футболисти от сегашния състав за пролетния дял от първенството. Специалистът не остана очарован от представянето на някои „сини“ футболисти и без да посочва имена обяви, че едва ли ще разчита на тях за важните мачове през тази кампания. По информация на „Монитор“ става дума за нападателя Дени Алар, Монамед Насиру, Асен Чандъров и Здравко Димитров. „Тренировките бяха много тежки, но и това търсихме тук. Когато е тежко, виждаш характера. Видях няколко човека, на които трудно ще разчитаме. Още не е завършил полусезонът, за да си правим оценки, а и не съм човекът, който да ги дава. Задържаме някакво класиране единствено заради отбора. Малко съм разочарован. Като че ли досега сме взимали правилни решения за някои от хората. От първия кръг разчитаме на тази група. Аз няма да правя оценка на работата си. Други хора трябва да я дадат. За мен най-обективна оценка са трибуните. Професията е такава, че всичко става толкова бързо и неочаквано. Трябва да хванем всеки един шанс“, коментира Хубчев след краткия лагер на „сините“ в паузата.", "date": "2019.10.13", "title": "Хубчев задрасква четирима"}
{"url": "https://www.monitor.bg:443/bg/a/view/mazda-cx-30-e-naj-krasivijat-krosouvyr-na-avtosalona-177812", "text": "На открилия се вчера автомобилен салон в София, Mazda представя изцяло новия си компактен кросоувър CX-30. Японската компания позиционира новия модел между двата успешни кросоувъра CX-3 и CX-5. Тройката в името означава, че CX-30 е построен на базата на четвъртото поколение на Mazda 3. Новата Mazda CX-30 е насочена към младата аудитория и се очаква да привлече клиентите, които искат да купят красив и стилен автомобил. Mazda CX-30 е първият кросоувър, който получава нова интерпретация на дизайнерския стил KODO, запомняща се с ярък външен вид. По отношение на екстериора, новата Mazda CX-30 е най-красивият кросоувър, предлаган на пазара. С просвет от 175 мм, новият модел изглежда много хармонично. За очарователния външен вид голяма заслуга имат новите изцяло LED светлини. В по-високите версии фаровете са с адаптивни светлини, но дори и стандартните са много красиви, като за този клас. В профила правят впечатление масивните защитни пластмасови панели на каросерията и калниците, които подчертават потенциала на модела извън пътя. Новият кросоувър стъпва стандартно на 16-инчови колела, но изглежда най-добре с опционалните 18-инчови колела с нископрофилни гуми. В интериора са използвани разпознаваеми елегантни линии, нов трилъчев волан и голям 8,8-инчов екран на мултимедийната система с графика с висока разделителна способност и поддържа стандартно функциите Apple CarPlay и Android Auto. Салонът е много качествен и красив, използвана е мека материя, а таблото е облицовано с висококачествена кожа. Mazda CX-30 се предлага с новия бензинов двигател SkyActiv-X, съчетан с 6-степенна механична и 6-степенна автоматична скоростна кутия. Новият бензинов двигател е наличен както във версиите със задвижване само на предните колела, така и с двойно предаване 4х4. Новият революционен бензинов двигател Skyactiv-X е с работен обем от 2 литра, но не използва турбокомпресор, а комбинира предимствата на традиционния бензинов двигател с отзивчивостта и ефективността на дизеловия агрегат. Новата Mazda CX-30 ще се предлага у нас с богата гама от комбинации – с два бензинови двигателя и един дизелов, както във версии със задвижване на предните колела, така и със задвижване 4х4, в комбинация с 6-степенна ръчна или автоматична скоростна кутия. Базовото ниво на оборудване е доста богато, а цените започват от 45 980 лева. Със същия революционен двигател SkyActiv-X, който съчетава силата на бензиновия мотор и ефективността и ниския разход на съвременен дизелов агрегат, дебютира и новата Mazda 3 във варианти хечбек с 5 врати и седан. Още на пръв поглед Mazda 3 пленява с агресивния си дизайн и страстния червен цвят на хечбека, а седанът се отличава с елегантни линии, хармонични пропорции и престижно излъчване. Първоначално новата Mazda 3 се предлага с познатите бензинови двигатели Skyactiv-G с обем 1,5 и 2,0 литра. За Европа се предлага и новият турбодизелов агрегат Skyactiv-D с обем 1,8 литра. Скоростните кутии са 6-степенна механична или 6-степенна автоматична. На автосалона Mazda 3 дебютира с изцяло новия бензинов двигател, наречен Skyactiv-X. През следващите години японците ще използват новия двигател в почти цялата си гама, тъй като според първите тестове той е с 30% по-икономичен. Mazda 3 може да се поръча с нова система за задвижване на четирите колела 4х4, при която има сериозно намаляване на загубите на въртящ момент. Системата прецизно дозира тягата към предните и задните колела, а със спирачни импулси към вътрешните на завоя колела се подпомага прецизното следване на кривата. Най-вълнуващата премиера на щанда на Mazda на автосалона е легендарният роудстър MX-5 в своята лимитирана версия, наречена 30th Anniversary Edition, посветена на 30-ата годишнина от появата на модела. Юбилейната версия е направена на базата на най-богато оборудвания модел и разполага с всички екстри, които се предлагат за четвъртото поколение на MX-5. На външен вид моделът се отличава по уникалния оранжев цвят на каросерията Racing Orange и черните алуминиеви джанти Rays. Същият оранжев цвят се използва за спирачните апарати, които на предната ос са Brembo, а на задната Nissin, както и за декорация на интериора. Специалната версия е оборудвана със спортни седалки Recaro с тапицерия Алкантара и озвучителна система Bose. Юбилейната Mazda MX-5 30th Anniversary Edition се предлага като роудстър с текстилен гюрук, така и с твърд сгъваем покрив RF, само във версията с 2,0-литров атмосферен двигател Skyactiv-G с мощност 184 к.с. За Европа специалната версия се предлага само в комбинация с 6-степенна механична скоростна кутия, която е с пренастроено окачване с амортисьори Bilstein. За американския пазар се предлага и 6-степенна автоматична скоростна кутия. Всеки автомобил има метална табелка с пореден номер на серията. Общият брой на юбилейната MX-5 е 3000 екземпляра, от които три бройки са за България. Освен новите модели, на щанда на Mazda посетителите могат да видят най-големият SUV на японската марка за Европа - Mazda CX-5, в лимитирана серия с богато оборудване Takumi Exclusive Limited Edition, както и най-успешният модел на марката у нас - Mazda 6, също в специалната серия Takumi Exclusive Limited Edition.", "date": "2019.10.13", "title": "Mazda CX-30 е най-красивият кросоувър на автосалона"}
{"url": "https://www.monitor.bg:443/bg/a/view/otkriha-25-godishnija-martin-myrtyv-177833", "text": "25-годишният Марин Николаев Георгиев, който цяло лято бе издирван в района в Бургаска област, е открит мъртъв, съобщи „Флагман“. Майка му Мария лично го е разпознала в моргата. Мумифицираното тяло на младия мъж от Ямбол е намерено от случайни минувачи на метри от психиатричната болница в Раднево, където той се е лекувал преди да изчезне. Семейството му го издирваше повече от 70 дни. Основните подозрения бяха, че е избягал към Слънчев бряг, защото неведнъж споделял, че иска да отиде на море. Родителите му Мария и Николай проведоха собствено разследване през последните два месеца и половина, получиха редица противоречиви показания, които ги пратиха в съвсем грешна посока. Докато са издирвали единственото си дете двамата са попаднали на шокираща следа за смъртта му. С тях са се свързали и други близки на безследно изчезнали пациенти на психиатрията, които са откривани месеци по-късно-мъртви и с мумифицирани тела, без да е ясна точната причина за смъртта им.", "date": "2019.10.13", "title": "Откриха 25-годишния Марин мъртъв"}
{"url": "https://www.monitor.bg:443/bg/a/view/s-novi-674-jiteli-se-uvelichi-obshtina-kresna-za-4-meseca-policija-obikalja-kyshta-po-kyshta-177827", "text": "  В петък сутринта град Кресна осъмна под полицейска блокада. Само за ден полицаи от Сандански навестиха над 30 адреса, на които от 1 януари до 25 април, когато изтече срока за промяна на адресната регистрация по отседналост са записани по над 10 души на адрес. С нови 674 жители се е увеличила община Кресна от началото на годината. Повечето от домакините безпомощно вдигат рамене пред полицаите с думите: „От вас научаваме, че на нашия адрес са регистрирани хора, които ние нито познаваме, нито сме виждали“.    Отдавна не е тайна, че преди всяка изборна кампания започва изборния туризъм, като немалко са мераклиите срещу 30-40 лева да си предоставят личните карти и си променят настоящия адрес, като после гласуват за определен кандидат.   Според една друга проверка през месец юли само в общинския център Кресна 388 човека са получили нова регистрация, в село Горна Брезница – 110, в село Долна Градешница - 83, в село Сливница – 48, в село Ощава – 23, и в село Стара Кресна – 10 души. Тогава това става ясно от отговор на кмета Николай Георгиев след запитване по Закона за достъп до обществена информация. Новината за новите жители веднага предизвика оживени коментари в социалните мрежи, като най-честите бяха, че Кресна е най-бързо нарастващата община в страната, която се е увеличила с близо 20%: „До всички кметове, които напълнихте Кресна с цигани: Изборите са до време, а в селото вече не можеш да се разминеш от гюпци. Престанете, че ВИЕ си уреждате ДАЛАВЕРАТА, ама НИЕ ще сърбаме попарата…”, написа Венцислав Иванов.    Едно от предположенията е, че новодошлите ще участват в предстоящите местни избори, защото на 25 април изтече срокът за 6-месечната уседналост, която се изисква за гласуване по настоящ адрес.     „С тези 674 гласа могат да бъдат избрани минимум двама съветници и сериозно да натежат при кметския вот”, пресметнаха анализатори. На последните местни избори през 2015 г. в Кресна действителните гласове са били 3314, като квотата за избор на един общински съветник от общо 13 е била 255 гласа. Сегашният кмет Николай Георгиев, който бе подкрепен от местната коалиция „Обединени за Кресна“, включваща партиите БСП, АБВ, БДЦ, БЗНС „Ал. Стамболийски“ и Алтернатива за българско възраждане, бе избран с 1486 гласа.    За кандидата на ГЕРБ Атанас Махлелиев бяха гласували 1193 човека, а за предишния кмет Илиян Георгиев, издигнат от МК „За Кресна“ – 797 човека.     Кмета Николай Георгиев заяви: „Явно Кресна е станала по-добро място за живеене. Повечето от регистрираните по настоящ адрес са лица, които живеят в Сандански, Благоевград, София, но са свързани с Кресна и не им е безразлично кой ще е кмет. Има и работници, които са ангажирани в строителството на автомагистрала Струма”.    От месеци сигнали са подавани от различни политически партии и жители на града, че на техните адреси са регистрирани хора, които те не познават. Внушителна е цифрата на новите жители на Кресна, които никой не е виждал.   Изобретателни са мераклиите за кметове в областта, работа на полицията е да докаже има ли престъпление в подобни действия.  Полицейската проверка продължава и утре, понеделник. Ще се проверяват къщи и в селата на община Кресна. Трябва да се установи, дали се касае за познатия изборен туризъм, или Кресна просто се е превърнала в предпочитано място за живеене и стотици от цяла България са се настанили тук от началото на изборната година.       Шегобийци от Кресна перефразират предупреждението за купуване и продаване на гласове така: „КУПУВАНЕТО И ПРОДАВАНЕТО НА ГЛАСОВЕ Е ПРЕДСТАВЛЕНИЕ!“    Установено е вече, че подобни пришълци, предимно от република Северна Македония са променили адресната си регистрация до 25 април и в села около Благоевград и Сандански", "date": "2019.10.13", "title": "С нови 674 жители се увеличи община Кресна за 4 месеца, полиция обикаля къща по къща"}
{"url": "https://www.monitor.bg:443/bg/a/view/transplantacijata-na-ivajlo-e-uspeshna-trjabvat-mu-pari-za-rehabilitacija-177821", "text": "Трансплантацията на стволови клетки на 32-годишния пловдивчанин Ивайло Тенев в Москва е успешна. За това съобщи пред Агенция Монитор самият Ивайло от руската столица. Той обаче уточни, че след като се върне в родината, ще му трябват средства за продължителна рехабилитация. „Благодаря на всички дарители, без които нямаше да мога да замина за Москва. За много кратко време успяхме да съберем 45 000 евро, с които бе извършена трансплантацията”, казва младият мъж. Оттук нататък обаче лечението му също няма да е евтино, а семейството му вече е с минимални оскъдни доходи. „Отново се обръщам към добрите хора за финансова помощ и подкрепа, която този път ще бъде вложена в специализирана рехабилитационна, физикална терапия, трудова терапия, когнитивна рехабилитация и други по преценка на лекуващия лекар”, казва пловдивчанинът. Дарителска сметка: IBAN:96UNCR70001523606927 BIC: UNCRBGSF PayPal: tenev.ivaylo@gmail.com", "date": "2019.10.13", "title": "Трансплантацията на Ивайло е успешна, трябват му пари за рехабилитация"}
{"url": "https://www.monitor.bg:443/bg/a/view/keniec-i-etiopka-specheliha-maratona-na-sofija-177825", "text": "Кениецът Хосей Туей спечели 36-ия лекоатлетически маратон на София. Туей триумфира по класическата дистанция от 42,195 километра на новото трасе по улиците на българската столица с 2.15:59 часа. Той изпревари във финален спринт мароканеца Юсеф Сбаай, който завърши със същото време. Трети се нареди Алемайеху Лема от Етиопия с 2.16:58 минути. Освен паричната премия от 8 хиляди лева за успеха си в София днес Туей заработи и специалния бонус от 20 хиляди лева, след като през този сезон спечели и трите маратона от веригата \"Бягането като начин на живот\" след победите си в Стара Загора на 31 март и във Варна на 12 май. Хайелом Шегае от Етиопия бе най-бърза при жените, като финишира за 2.35:36 часа. Втора завърши Бети Чепкуони от Кения с 2.36:57 часа, а трета се нареди Хилда Чебой също от Кения с 2.40:10 часа. Друга кенийка Рут Матебо, победителката в надпреварата от предишните два сезона, този път остана четвърта с 2.41:32 часа. Тя все пак си осигури за трета поредна година джакпота от 20 хиляди лева от веригата \"Бягането като начин на живот\", след като завърши на подиума в предишните две състезания - второ място в Стара Загора през март и победа във Варна през май. Българинът Йоло Николов триумфира в полумаратонската дистанция на 21,098 километра. Той спечели убедително с 1.07:40 часа. Втори завърши Франсоа Кле от Белгия с 1.12:26 часа, а трети се нареди Кристиян Стошич от Сърбия с 1.13:59 часа. В надпреварата при жените на 21 км най-бърза беше Адрияна Поп Арсова от Северна Македония с 1.23:11 ч., следвана от българките Кристина Иванова с 1.23:59 ч. и Симона Неделчева с 1.24:34 ч. Българката Лиляна Георгиева и Дарио Ивановски от Северна Македония бяха най-бързи в старта на 10 километра от традиционния Маратон на София. Георгиева спечели при жените с време 4:.00 минути, като изпревари с 18 секунди съотборничката си Силвия Георгиева, а трета за 41:31 минути завърши друга българка - Девора Аврамова. Ивановски триумфира при мъжете с 32:58 минути. Той изпревари с 9 секунди представителя на домакините Стоян Владков, а трети с време 33:39 минути финишира Абдулджабар Амуш от Мароко. В Маратона на София се включиха над 5 хиляди бегачи от 52 страни в четирите дисциплини - масов старт, 10 километра, полумаратон и по класическата маратонска дистанция, в която стартираха над 550 души.", "date": "2019.10.13", "title": "Кениец и етиопка спечелиха Маратона на София"}
{"url": "https://www.monitor.bg:443/bg/a/view/pleveneto-s-plamyk-zamestva-pesticidite-177251", "text": "  Пламъчното плевене замества пестицидите, намалява значително употребата на инсектициди и същевременно обогатява почвата с ценни хранителни вещества от получения въглерод. Пламъкът спира развитието на плевелите, а вредителите умират до три дни, обясняват експерти по растителна защита. Методът е предпочитан в биологичното земеделие, тъй като няма странични ефекти или нежелани последици за околната среда, припомня сайтът Агрозона.  Царевица  Освен това е особено полезен и ефективен в редовете с царевица. Ключът към успешното пламъчно плевене е в зрелостта на растението, от което искате да се отървете, според експерти по растителна защита. Най-подходящото време е във фазата на образуване на семеделен лист. Технологията е широко използвана преди масовото навлизане на пестицидите в употреба през 60-те години на 20 век и през 90-те години отново набира широка популярност. Три начина  Има три начина за пламъчно плевене, според експертите: палене на отделни места, преди поникването на плевела и безразборно третиране на цели легла. При последния опожаряването се прави в началото на сезона. Почвата се разорава и се оформят легла, като така се подпомага израстването на плевелите над повърхността. За да унищожат плевелите, фермерите извършват паленето след оран, но е необходимо това да се направи преди засаждането на културата, за да й се даде възможност да се развива. Някои фермери напояват, за да стимулират растежа на плевелите и да ги унищожат по-лесно. Колкото по-рано бъдат унищожени плевелите, толкова повече възможност ще имат културите да увеличат максимално своя добив. Плевели  Паленето преди поникването на плевела унищожава плевелите непосредствено преди появата на културата, тъй като нежеланите растения често се появяват първи. По този начин се гарантира, че реколтата няма да бъде увредена и добре се допълва с културите, които бавно покълват. Селективното палене изисква повече финес и контрол, тъй като културата е пробила на повърхността и се простира към слънчевата светлина.", "date": "2019.10.13", "title": "Плевенето с  пламък замества пестицидите "}
{"url": "https://www.monitor.bg:443/bg/a/view/borisov-jordanija-se-polzva-s-izkluchitelen-avtoritet-v-evropa-177831", "text": "Йордания се ползва с изключителен авторитет сред колегите ми в Европа заради балансираната политика в региона. Това заяви премиерът Борисов по време на среща на четири очи с министър-председателя на Йордания Омар Разаз в Аман.  След разговора между двамата Борисов заяви, че има желание да се разширят възможностите за размяна на опит и обмен на информация между службите за сигурност с цел съвместни действия за борба с тероризма и трафика. \"Трябва да работим за търговско-икономическото и инвестиционното сътрудничество между България и Йордания, както и за установяването на по-близки контакти между бизнес общностите\", добави Борисов. Също така бълкгарският премиер изтъкна, че България ще бъде домакин на Берлинския процес. По този повод той предложи страната ни да стане домакин и на процеса \"Акаба\". Специален акцент в разговорите между Борисов и Разаз беше и темата за бежанците и мигрантския натиск. Борисов акцентира върху сигурността, отбраната, борбата с тероризма, екстремизма и нелегалната миграция, които били много важни в контекста на актуалните събития.", "date": "2019.10.13", "title": "Борисов: Йордания се ползва с изключителен авторитет в Европа"}
{"url": "https://www.monitor.bg:443/bg/a/view/djej-lo-otnovo-blesna-vyv-versace-177658", "text": "Суперзвездата Дженифър Лопес за пореден път се довери на модна къща Versace за визията си и обра овациите. Певицата се появи изненадващо на сцената по време на концерт на колегата си Малума в Ню Йорк. Звездата от „Да свалиш Уолстрийт“ излезе под светлините на прожекторите цялата в злато от главата до петите. Вечерната й дълга рокля е от колекцията Atelier Versace и е украсена с множество камъни Swarovski. Целият облик на „богиня“, както определиха феновете, бе завършен със златна тиара. Припомняме, че през септември Джей Ло направи истински фурор, като закри дефилето на Versace в рамките на Седмицата на модата в Милано. На събитието, което представи тенденциите в дамската мода за сезон пролет/лято 2020, сексапилната латино дива излезе на подиума полуоблечена с нова версия на една от най-иконичните рокли, с които някога се е появявала пред публика. Първообразът на разголения зелен тоалет беше създаден от Versace специално за звездата преди две десетилетия, когато с него тя направи фурор на церемонията по раздаване на наградите „Грами“ през февруари 2000 г. Роклята с джънгъл принт и дълбоко деколте остана завинаги част от модната биография на Лопес. Новата версия, която Донатела Версаче скрои за изпълнителката на Ain't Your Mama, е дори по-дръзка от предишната. Оригиналният тоалет беше с дълги ръкави, а този – с голи рамене.", "date": "2019.10.13", "title": "Джей Ло отново блесна във Versace"}
{"url": "https://www.monitor.bg:443/bg/a/view/pobeda-za-botas-i-shesta-poredna-titla-za-mercedes-pri-konstruktorite-177820", "text": "Финландецът Валтери Ботас спечели по безапелационен начин състезанието за Голямата награда на Япония, 17-ти кръг от шампионата във Формула 1. Пилотът на \"Мерцедес\" бе убедителен на пистата „Сузука” и доминираше от старта до самия финал, независимо че стартира от третата позиция. Битката бе за второто място, което в крайна сметка остана за Себастиан Фетел с \"Ферари\", на +13,343 сек. от победителя, а трети се нареди Люис Хамилтън, на +13,858, който независимо от отборния успех на \"Мерцедес\", не бе доволен от тази позиция. След днешната развръзка титлата при конструкторите официално отиде в тима на \"Мерцедес\" - за шести пореден път. Резултати от Гран При на Япония във Формула 1: 1. Валтери Ботас (Финландия) с Мерцедес - 1.21:46.755 2. Себастиан Фетел (Германия) с Ферани - на +13.343 секунди 3. Люис Хамилтън (Великобритания) с Мерцедес - на +13.858 4. Александър Албон (Тайланд) с Ред Бул - на +59.537 5. Карлос Сайнс (Испания) с Макларън - на +69.101 6. Шарл Льоклер (Монако) с Ферари - на 1 обиколка 7. Даниел Рикардо (Австралия) с Рено - на 1 обиколка 8. Пиер Гасли (Франция) с Торо Росо - на 1 обиколка 9. Серхио Перес (Мексико) със Рейсниг пойнт - на 1 обиколка 10. Нико Хюлкенберг (Германия) с Рено - на 1 обиколка 11. Ланс Строл (Канада) с Рейсинг Пойнт - на 1 обиколка 12. Даниил Квят (Русия) с Торо Росо - на 1 обиколка 13. Ландо Норис (Великобритания) с Макларън - на 1 обиколка 14. Кими Райкьонен (Финландия) с Алфа Ромео - на 1 обиколка 15. Ромен Грожан (Франция) с Хаас - на 1 обиколка 16. Антонио Джовинаци (Италия) с Алфа Ромео - на 1 обиколка 17. Кевин Магнусен (Дания) с Хаас - на 1 обиколка 18. Джордж Ръсел (Великобритания) с Уилямс - незавършил 19. Роберт Кубица (Полша) с Уилямс - на 2 обиколки NC. Макс Ферстапен (Холандия) с Ред Бул - незавършил Класиране за световната титла: 1. Люис Хамилтън (Великобритания) - 338 2. Валтери Ботас (Финландия) - 274 3. Шарл ЛьОклер (Монако) - 223 4. Макс Ферстапен (Холаондия) - 212 5. Себастиан Фетел (Германия) - 212 6. Карлос Сайнс (Испания) - 76 Класиране при конструкторите: 1 Mерцедес 571 2 Ферари 409 3 Ред Бул 311", "date": "2019.10.13", "title": "Победа за Ботас и шеста поредна титла за \"Мерцедес\" при конструкторите"}
{"url": "https://www.monitor.bg:443/bg/a/view/borisov-pristigna-na-poseshtenie-v-hashemitsko-kralstvo-jordanija-177824", "text": "Министър-председателят Бойко Борисов пристигна в Хашемитско кралство Йордания, където е на посещение по покана на крал Абдула Втори бин ал-Хусейн. Целта на визитата на премиера Бойко Борисов в Аман е затвърждаването на традиционно приятелските отношения между България и Йордания, продължаването на позитивния политически диалог, както и укрепването на сътрудничеството в областта на културата и опазването на културното наследство, туризма, търговията и икономиката. В столицата на Кралство Йордания българският министър-председател ще има срещи с крал Абдула Втори и с премиера Омар Разаз, на които, освен двустранни теми от взаимен интерес, ще бъдат обсъдени и актуални регионални и международни въпроси.", "date": "2019.10.13", "title": "Борисов пристигна на посещение в Хашемитско кралство Йордания"}
{"url": "https://www.monitor.bg:443/bg/a/view/trymp-se-nadjava-kurdite-da-otstypjat-ot-granicata-s-turcija-177819", "text": "Американският президент Доналд Тръмп изрази надежда, че кюрдите в Сирия ще се оттеглят от турската граница, предаде ДПА. \"Трудно е да се биеш със сили, имащи самолети, когато ти нямаш\", каза Тръмп в реч във Вашингтон. Той защити решението си да изтегли американските войски от сирийско-турската граница, след което Турция започна настъпление срещу кюрдите. \"Не мисля, че нашите войници трябва да са там през следващите 50 години, за да охраняват границата между Турция и Сирия, щом не можем да опазим собствените си граници у дома\", каза той имайки предвид границата на САЩ с Мексико. \"Убихме ИДИЛ, сразихме я, свършихме си работата, трябва да си ходим у дома\", добави той. САЩ се съюзиха с кюрдите през 2014 г. във войната срещу \"Ислямска държава\" и заедно отвоюваха територията, превзета от ислямистите. Западни съюзници разкритикуваха операцията на Турция за установяване на контрол върху контролираната от кюрдите територия по границата. Те изтъкват опасността от хуманитарна криза и от възраждане на екстремистката групировка \"Ислямска държава\".", "date": "2019.10.13", "title": "Тръмп се надява кюрдите да отстъпят от границата с Турция"}
{"url": "https://www.monitor.bg:443/bg/a/view/zadyrjaha-v-gyrcija-avtomobil-s-bylgarska-registracija-s-20-nelegalni-migranti-177822", "text": "Гръцката полиция задържа автомобил с българска регистрация с 20 нелегални мигранти. Арестуван е шофьорът на българската кола с обвинение за трафик на хора.  Ванът с хасковска регистрация не и спрял за полицейска проверка до Кавала. Преминал през поставените от полицията заграждения и с много висока скорост се отправил по посока Солун. За да не предизвика катастрофа, властите предупреждават пътуващите автомобили да се отстранят от трасето и започва преследване с десет полицейски коли. При навлизането на колата в града е била принудена от полицията да спре. Предварително полицаите са били изключили светофарите на кръстовищата и отстранили от тях останалите автомобили. Във вана с български номера са намерени 20 нелегални мигранти, влезли в Гърция през сухопътната граница с Турция. Полицията не посочва дали шофьорът на колата е българин. Това го потвърждават очевидци на ареста. Магистралата от границата с Турция до Солун е под засилен полицейски контрол в акция срещу нелегалния трафик на хора. Проверяват се денонощно всички коли, за които има съмнение, че може да превозват мигранти. Полицията има информация, че цената на трафика до Солун е над 2 хиляди евро на човек. Арестуваните са предадени на прокуратурата в Солун.", "date": "2019.10.13", "title": "Задържаха в Гърция автомобил с българска регистрация с 20 нелегални мигранти"}
{"url": "https://www.monitor.bg:443/bg/a/view/hagibis-ubi-19-dushi-prichini-navodnenija-i-svlachishta-v-japonija-177817", "text": "Най-малко 33 души са загинали и около 15 са в неизвестност при преминаването на мощния тайфун Хагибис през източната и централната част на Япония, съобщи ДПА, като се позовава на местни медии. Над 180 души са ранени. Бурята донесе безпрецедентни по количество валежи, по думите на японски метеоролози, и предизвика смъртоносни наводнения и свлачища. Хора бяха погребани под свлачища или се удавиха в наводнените си домове и в отнесени от придошли води автомобили. Около 7,3 милиона японци бяха призовани вчера от властите да се евакуират, предаде Франс прес. Тайфунът предизвика общо 48 свлачища в 12 префектури. Близо 376 000 домакинства останаха без ток, а 14 000 - без вода, съобщи правителственият говорител Йошихиде Суга. Правителството прави всичко по силите си, за да организира спасително-издирвателни операции, добави той. В помощ на спасителните екипи са изпратени войници. Торнадо в град Ичихара, източно от Токио, уби един човек, рани осем и разруши 12 къщи, съобщи агенция Киодо. Днес бяха отменени близо 800 полета, след като вчера бяха анулирани над 1600.", "date": "2019.10.13", "title": "Хагибис уби 33 души, причини наводнения и свлачища в Япония (обновена) (СНИМКИ)"}
{"url": "https://www.monitor.bg:443/bg/a/view/polsha-izbira-parlament-177818", "text": "В Полша днес ще се състоят парламентарни избори, на които управляващата партия \"Право и справедливост\" (ПиС) ще се опита да трансформира своята голяма обществена подкрепа във втори мандат. Анкети през седмицата сочеха, че между 42 и 48 на сто от 30-те милиона регистрирани избиратели възнамеряват да гласуват за дясната ПиС, чийто водещ кандидат е настоящият премиер Матеуш Моравецки. За да разполага с абсолютно парламентарно мнозинство, партията трябва да спечели 261 депутатски мандата в 460-местния Сейм. Според проучванията главната опозиционна сила - либерално-консервативната Гражданска коалиция, - която обединява християндемократическата \"Гражданска платформа\", про-бизнес партията \"Новочесна\" (Модерна), либералната \"Инициатива Полска\" и \"Зелените\", може да разчита на резултат от порядъка на 26-28 на сто, предадоха ДПА и Ройтерс. \"Положението е повече или по-малко балансирано\", казва политологът Ярослав Флис по повод прогнозите, че общият резултат в проценти на опозиционните партии е приблизително равен на резултата на ПиС. Но прилаганият в пропорционалната изборна система на Полша метод на Д'Ондт облагодетелства по-големите партии, така че управляващите може да се сдобият с мнозинство, ако спечелят толкова гласове, колкото трите опозиционни сили взети заедно. Трите опозиционни сили са \"Гражданската коалиция\" с очаквани 24-28 процента, \"Съюзът на демократичната левица\" (група от три леви партии) с 10-14 на сто и Полската селска партия с 5-7 процента подкрепа. Изборният праг за влизане парламента е 5 на сто. Евентуално в Сейма може да влезе и пета партия - националистическата Конфедерация - чиито прогнозни резултати варират. Но предвид нейните радикални позиции е малко вероятно тази партия да влезе в следизборна коалиция. Днес поляците ще гласуват и за нов състав на 100-местния Сенат - избор, който ще се състои в един тур. На много места представителят на ПиС ще срещне само един съперник, защото партиите от опозицията се договориха да не се конкурират помежду си.", "date": "2019.10.13", "title": "Полша избира парламент"}
{"url": "https://www.monitor.bg:443/bg/a/view/slynchevata-esen-otnovo-e-tuk-177815", "text": "Днес ще бъде предимно слънчево и почти тихо. Максималните температури ще бъдат между 23-28 градуса, а в София около 25 градуса. Над Черноморието ще бъде предимно слънчево. В сутрешните часове на отделни места ще има ниска облачност или мъгла. Ще духа слаб югоизточен вятър. Максималните температури на въздуха: 20-22 градуса. Температурата на морската вода е 19-20 градуса. Вълнението на морето ще бъде 2 бала. Атмосферното налягане слабо ще се понижи, но ще остане по-високо от средното за месеца. Над планините ще е предимно слънчево. Ще духа слаб, по високите части до умерен югозападен вятър. Максимална температура на височина 1200 метра около 19 градуса, на 2000 метра - около 13 градуса.  В началото на следващата седмица ще остане топло за периода, над повечето райони - и предимно слънчево. Сутрин на места ще има ниска облачност или мъгла, с по-голяма вероятност в Източна България. В нощните часове ще е почти тихо, през деня - със слаб вятър от изток-югоизток. Максималните температури ще са над 20 градуса, на места ще достигат 26-28 градуса. Преобладаващите минимални ще са между 8 и 13 градуса.", "date": "2019.10.13", "title": "Слънчевата есен отново е тук"}
{"url": "https://www.monitor.bg:443/bg/a/view/kosim-trevnija-kilim-do-5-sm-177265", "text": "През октомври трябва да помислим как да подготвим тревния килим за идващите студени месеци. В зависимост от температурите косим 1-2 пъти, като височината е 5-6 см. Не трябва да е нито много ниско окосена, нито много високо оставен откосът, защото задържа излишно влага. Окосената трева трябва грижливо да е събрана. Гнилостни процеси  През октомври основна дейност е събирането на падналите, пожълтели листа от дърветата. При по-дълго задържане на листата върху тревния чим, особено при дъждовни и хладни дни, започват гнилостни процеси. Отдолу тревата пожълтява, а впоследствие умира. Събирайте листата с меко гребло и изнасяйте своевременно всичко събрано в компостера. Ако сте пропуснали аерирането през септември – то задължително го направете сега. При слънчеви дни, след окосяване е добре да мулчирате с почвена смеска. Разхвърлете леката почвена смеска на фин пласт върху окосената трева. Така ще предпазите коренчетата от идващите студове. Подхранваме само с калиеви и фосфорни торове, с минимално съдържание на азот. Многото азот води до намаляване устойчивостта на тревата към болести и студ. С тези дейности приключват грижите за тревата през октомври. Цветната леха  Събираме последните семенца от цветната градина. Отделете в хартиени пликчета внимателно отделените растителни видове, надпишете имената на цветята, съхранете в картонена кутия до идната година. На освободените от едногодишни цветя лехи засаждаме пролетните луковични растения. Пролетта след разтопяването на снега ще ни радват кокичетата, мускари, лалета, нарциси. Подберете внимателно видовете според височината на цветето, цвета, периода на цъфтеж. Комбинирайте смело с контрастни цветове. Есенни теменужки  През топлите и слънчеви дни на октомври засадете есените теменужки (Viola). Използвайте опразнените сандъчета от петунии, вербени и др. каскадни растения. Впуснете се в цветни композиции. Съчетавайте едроцветни теменужки ХХL-цветове с по-дребноцветните от серии Avalanche, Sorbet. Декоративното зеле Brassica olraceae decorative внася цвят в градината. Създадени са къдрави сортове, а по отношение на цветовата гама – бели, розови, наситено лилави. Добре се съчетават с ерика, теменужки и др. През октомври цъфтят и градинските циклами (Cyclamen). Цветовете са с обърнати нагоре венчелистчета, с бели, цикламени, розови или карминеночервени багри. Лилавият минзухар Шафрановият минзухар (Crocus sativus) зацъфтява есента. От него се добива така известната подправка. Но в нашите градини, обагрени в сини цветове, е познатият есенен минзухар (Crocus speciosus). При розата все още имаме цвят. Към края на месеца около розата също се окопава, като се загърлят леко растенията. Премахват се всички счупени и наранени леторасти. Намалява се и височината на чаено-хибридните рози. При катерливите се премахват прецъфтелите клонки и се привързват към стойката клоните. Така предотвратяваме отчупванията от тежкия сняг. Ако не сте прибрали растенията от балкона, е вече време. Зазимете и мушкатото, и сакъзчетата за следващата пролет. Те още цъфтят и поливките при тях продължават и в стаята. Приберете за следващата пролет всички съдове, кошници, висящи саксии. Почистете и табелките, с които сте надписвали имената на растенията.", "date": "2019.10.13", "title": "Косим тревния килим до 5 см "}
{"url": "https://www.monitor.bg:443/bg/a/view/adzurite-se-klasiraha-za-evro-2020-177814", "text": "Италия победи Гърция с 2:0 в среща от група J на Европейските квалификации и си гарантира място на Евро 2020. \"Адзурите\" не се класираха на Мондиал 2016, а за момента са безупречни в компанията на неособено сериозни съперници като Финландия, Босна и Херцеговина, Армения и Гърция. Точно изпълнена дузпа на халфа на Челси Жоржиньо в средата на второто полувреме и втори гол на Федерико Бернардески 12 минути преди края осигуриха успеха на домакините. Финландия инкасира второ поредно поражение- 1:4 при гостуването на Босна и Херцеговина и остава с 12 точки, на 9 след Италия. Но Суоми бяха без най-опасния си нападател Лапалаейнен и това се отрази на ефективността на отбора. Армения пропусна златен шанс да излезе на 2-о място, след като завърши 1:1 с последния Лихтенщайн и остава с 10. Италианците излязоха за първи път с новите зелени екипи, но през първото полувреме се сблъскаха с чудесно движещия се отбор на Гърция. И така и не успяха да стигнат до чиста голова позиция, въпреки че владееха топката в 72 процента от времето. Но футболистите на Роберто Манчини стигнаха до попадение след удар на Лоренцо Инсиние, който се отби в ръката на Андреас Бухалакис и Жоржиньо откри от дузпата. Мачът имаше някаква интрига до 78-ата минута, когато резервата Бернардески вкара за 2:0. Той получи подаване от Леонардсо Бонучи и прати топката в долния ъгъл на вратаря Пасхалакис с удар от наказателното поле. Битката за 2-ото място продължава с пълна сила, като в нея се завърна Босна и Херцеговина с домакинското 4:1 над Финландия. Халфът на Ювентус Миралем Пянич вкара два гола- за 2:0 в края на първото полувреме и за 3:0 в началото на второто. Изет Хайрович откри в 29-ата минута, а Армин Ходжич се разписа за 4:0 в 73-ата с чудесно воле в мрежата на Лукаш Храдецки. Йоел Похяпало в 79-ата минута върна едно попадение за финландците. Армения остана на 4-о място с 10 точки, на 2 след Финландия и Босна и Херцеговина, след като допусна равенство 1:1 при визитата на Лихтенщайн. Тигран Барсегян в 19-ата минута откри резултата, но Яник Фрик изравни 12 минути преди края. Претендентите за 2-ата позиция имат директен мач във вторник: Финландия приема Армения, а Босна и Херцеговина гостува в Гърция.", "date": "2019.10.13", "title": "\"Адзурите\" се класираха за Евро 2020"}
{"url": "https://www.monitor.bg:443/bg/a/view/dolce-gabbana-predstavjat-kralici-177657", "text": "Световноизвестните дизайнери Доменико Долче и Стефано Габана се заеха с ново начинание – издаването на книга. Изданието носи името „Кралици“ и засега е налично само в магазините на модния им бранд Dolce & Gabbana. В него историите всъщност са пресъздадени не с думи, а със снимки. Половината от фотографиите са направени от самия Долче. Другата половина са 40 картини от известни художници, изобразяващи различни кралици, принцеси и други благородни дами, живели през последните пет века. „Всички жени за нас са специални. По дефиниция жените са кралици“, заяви Габана. За издаването на книгата Габана е фотографирал подбран кръг от клиентки в продължение на две години, а на снимките те позират с тоалети на бранда. „Искаме всичките ни клиентки да се чувстват специални, като носят рокли на Dolce&Gabbana – удобни, чувствени, елегантни. Най-голямата ни цел е да удовлетворим нуждите им“, намигна дизайнерът. Книгата „Кралици“ ще се появи на книжния пазар през декември, а ентусиастите трябва да броят по 265 паунда за изданието.", "date": "2019.10.13", "title": "Долче и Габана представят „Кралици“"}
{"url": "https://www.monitor.bg:443/bg/a/view/pochina-svetovnoizvestnijat-muzikant-milcho-leviev-177813", "text": "Милчо Левиев, един от най-ярките български музиканти, чийто талант не се събираше нито в географски, нито в стилови рамки, почина на 81-годишна възраст в събота вечер, след тежко боледуване в болница в Солун. В последните години той живееше в гръцката столица заедно с жена си – певицата Вики Алмазиду. Преди това десетилетия твореше и свиреше рамо до рамо с най-големите в джаза в Америка – Ал Жиро, Били Кобъм, Джордж Дюк, Дон Елис. Именно при последния намира подслон, след като бяга от комунистическия режим у нас през 1970 г. Зад Океана прави световен пробив с неподражаемата си комбинация от неравноделни ритми с джаз и никога не забравя завета на професора си от Консерваторията – гениалния Панчо Владигеров: „Никога не забравяй народните песни – те са извори на музика“. Има повече от успешна кариера в България като млад музикант. Роден е в Пловдив в семейство на служителка в банка и търговец счетоводител. След като се дипломира, се връща за малко в родния си град, но през 1962 г. се озовава отново в София, където Започва да прави промени в оркестъра, вкарвайки „най-лошата буржоазна музика – американския джаз“. Сам разказва в интервюта, че тогавашната власт е била не толкова против рокендрола, колкото против джаз, който учи човека на свобода. Разбира се, това съвсем не се харесва на управляващите, пък и на самия Левиев. С квартета си „Джаз Фокус“, чийто идеен вдъхновител е духовният му наставник Радой Ралин, е поканен на турне в Германия, но обиколката им е под въпрос, защото басистът им се разболява. Тогава немският промоутър им праща музикант от Австрия – Ханс Ретенбахер, който имал успешна кариера и в Америка, и се познавал със самия Дон Елис. Именно Ретенбахер подтикнал българина да напише писмо до американската звезда. Освен посланието си обаче, Левиев пуснал с колета и една плоча на Садовското хоро. Дон Елис бил толкова впечатлен, че веднага поканил Милчо да работят заедно. Налага се обаче джазменът буквално да избяга от България, за да може да прави музиката си. Благодарение на популярността си митничарите на Драгоман го пускат да премине граница, без да има необходимите командировъчни, и така се озовава на Запад. Отново пише писмо на известния си американски колега, който пък от своя страна му връща: “Веднага идвай!“. Така през 1970 г. Милчо Левиев започва живота и възхода си в САЩ, които не спира да го аплодира бурно в продължение на две десетилетия заради нечуваните неравноделни тактове в джаз вариант. В биографията си има Първата е за най-добър вокален аранжимент на композицията на Чарли Паркър, записана от The Manhattan Transfer за албума Mecca For Moderns от 1981 г. Втората е за аранжимента на Blue Rondo a la Turk на Дейв Брубек, присъстващ в отличения с грамофонче през 1982-а албум на Ал Жеро Breakin’ Away. На рафта на Левиев има още награда Dramalogue USA от 1987 за най-добър музикален директор, както и няколко отличия от България, сред които орден „Стара планина“. Българинът е един от лидерите на джаз/класическия квартет Free Flight, носител на наградата на Los Angeles Times за най-добро комбо на 1982 г. Автор на композиции и аранжименти, и участвал като изпълнител в Американската джаз филхармония и Симфоничния оркестър на Бевърли Хилс, Милчо Левиев е включен в енциклопедията “История на европейския джаз”. Томът от 800 стр. е издание на Кралската музикална академия – Лондон, с подкрепата на Европейския съюз. Преподавал е в Южнокалифорнийския университет, като е водил и майсторски класове в Нов български университет. Освен гениалните си джаз импровизации, Милчо Левиев е В лентите „Понеделник сутрин“, „Отклонение“, „Писма до Америка“ и други звучат негови композиции. Тази година гениалният джазмен издаде биографичната си книга „Артистът не е самотен остров“, чийто тираж бързо се изчерпа напълно. А в началото на март обяви, че се отказва от титлата \"почетен гражданин на Пловдив\" заради разочарование от отношението на общинската администрация.", "date": "2019.10.13", "title": "Милчо Левиев вече свири неравноделни шедьоври на небето"}
{"url": "https://www.monitor.bg:443/bg/a/view/nad-5000-uchastnici-ot-52-strani-zatvarjat-stolicata-za-maraton-sofija-2019-177816", "text": "Над 5000 участници от 52 страни ще се включат в „Маратон София 2019”.  Провеждането на спортното събитие ще затрудни движението на автомобили в столицата и ще доведе до промяна на маршрутите на градския транспорт.   Стартът на маратона ще бъде даден в 9.30 минути на площад \"Александър Батенберг\". Даниел Дуков - директор на спортното събитие, обясни:  \"Ще отидат маратонците до Лъвов мост, ще се върнат през централната част на София, Съдебната палата, ул. \"Алабин\", ул. \"Гурко\", ул. \"Раковски\", бул.\"Дондуков\", бул. \"Васил Левски\" и оттам се насочват към изхода на София, в източната част по бул. \"Владимир Вазов\". Единствено нашите съграждани от кв. \"Левски\" Г ще бъдат леко засегнати от спирането на движението, в центъра на София имат алтернатива метро. Движението ще бъде затворено сутринта в 7.30 ч. и ще бъде отворено поетапно до 14 ч., говоря за източната част и това е бул. \"Владимир Вазов\" и бул. \"Ботевградско шосе\". Всички тези, които живеят в този квартал, ние сме намерили алтернатива, там има една малка уличка, която се минава под бул. \"Владимир Вазов\", и могат да имат достъп до центъра с коли\", разкриха организаторите. От 08:00 часа на 12.10.2019 г. до 19:00 часа на 13.10.2019 г. се забранява престоят и паркирането на превозни средства на паркинга на пл. \"Княз Александър I\" и на ул. \"Княз Александър I\" между бул. \"Цар Освободител\" и ул. \"Съборна\". От 07:00 часа до 16:00 часа на 13.10.2019 г. ще бъде забранено влизането на превозни средства по: бул. \"Цар Освободител\" между бул. \"Васил Левски\" и пл. \"Независимост\"; бул. \"Княгиня Мария-Луиза\" между бул. \"Тодор Александров\" и ул. \"Козлодуй\"; пл. \"Лъвов мост\"; ул. \"Поп Богомил\" между ул. \"Георг Вашингтон\" и бул. \"Княгиня Мария-Луиза\"; ул. \"Св. Св. Кирил и Методий\" между ул. \"Сердика\" и бул. \"Княгиня Мария-Луиза\"; ул. \"Цар Симеон\" между ул. \"Георг Вашингтон\" и бул. \"Княгиня Мария-Луиза\"; ул. \"Екзарх Йосиф\" между ул. \"Сердика\" и бул. \"Княгиня Мария-Луиза\"; бул. \"Княз Дондуков\" между пл. \"Независимост\" и ул. \"Бачо Киро\" и между бул. \"Васил Левски\" и моста \"Чавдар\"; бул. \"Витоша\" между бул. \"Тодор Александров\" и бул. \"Александър Стамболийски\"; бул. \"Тодор Александров\" между бул. \"Витоша\" и бул. \"Христо Ботев\"; бул. \"Александър Стамболийски\" между бул. \"Витоша\" и бул. \"Христо Ботев\"; ул. \"Позитано\" между ул. \"Лавале\" и бул. \"Витоша\"; ул. \"Алабин\" и ул. \"Ген. Гурко\" между бул. \"Витоша\" и ул. \"Г. С. Раковски\"; ул. \"Денкоглу\" между ул. \"Ангел Кънчев\" и ул. \"Граф Игнатиев\"; ул. \"Солунска\" и ул. \"Дякон Игнатий\" между ул. \"Ген. Гурко\"; ул. \"6-ти септември\" между ул. \"Аксаков\" и бул. \"Цар Освободител\"; ул. \"Цар Шишман\" между ул. \"Аксаков\" и пл. \"Народно събрание\"; ул. \"Иван Вазов\" между ул. \"6-ти септември\" и ул. \"Г. С. Раковски\"; ул. \"Г. С. Раковски\" между ул. \"Ген. Гурко\" и бул. \"Княз Дондуков\"; ул. \"Оборище\" между ул. \"Г. С. Раковски\" и ул. \"Кракра\"; ул. \"Московска\" между бул. \"Васил Левски\" и ул. \"11-ти август\"; ул. \"11-ти август\" между ул. \"Московска\" и пл. \"Св. Ал. Невски\"; бул. \"Янко Сакъзов\" между бул. \"Васил Левски\" и ул. \"Кракра\"; ул. \"Бяло море\" между бул. \"Княз Дондуков\" и ул. \"Чаталджа\"; ул. \"Злетово\" между бул. \"Ген. Данаил Николаев\" и бул. \"Княз Дондуков\"; ул. \"Поручик Пачев\" между ул. \"Тракия\" и бул. \"Княз Дондуков\"; моста \"Чавдар\"; бул. \"Владимир Вазов\" между ул. \"Черковна\" и бул. \"Ботевградско шосе\"; ул. \"Черковна\" между ул. \"Е. Симидчийска\" и бул. \"Владимир Вазов\"; ул. \"Ильо войвода\" между бул. \"Владимир Вазов\" и ул. \"Скайлер\"; ул. \"Панайот Хитов\" между ул. \"Макгахан\" и бул. \"Владимир Вазов\"; ул. \"Острово\" между ул. \"Макгахан\" и бул. \"Владимир Вазов\"; ул. \"Тодорини кукли\" между бул. \"Владимир Вазов\" и ул. \"Левски Вековен\"; ул. \"Неофит Бозвели\" между ул. \"Тодорини кукли и бул. \"Владимир Вазов\"; ул. \"Баба Вида\" между ул. \"Спас Гинев\" и бул. \"Владимир Вазов\"; ул. \"Левски Вековен\" между бул. \"Владимир Вазов\" и ул. \"Тодорини кукли\"; ул. \"Васил Кънчев\" между бул. \"Владимир Вазов\" и ул. \"Ангел войвода\"; ул. \"Резбарска\" между ул. \"Васил Кънчев\" и бул. \"Владимир Вазов\"; ул. \"549\" между ул. \"Резбарска\" и бул. \"Владимир Вазов\"; ул. \"Витиня\" между ул. \"544\" и бул. \"Владимир Вазов\" и между бул. \"Владимир Вазов\" и улицата от северната страна на бул. \"Владимир Вазов\"; ул. \"Поп Груйо\" между ул. \"Могилата\" и ул. \"Св. Тома Иконописец\"; ул. \"Станислав Доспевски\" между ул. \"573\" и ул. \"Св. Тома Иконописец\"; ул. \"Поручик Г. Кюмюрджиев\" и ул. \"Св. Тома Иконописец\"; ул. \"61\" между ул. \"1\" и бул. \"Владимир Вазов\"; крайна дясна пътна лента на северното и южното пътно платно на бул. \"Ботевградско шосе\" между бул. \"Владимир Вазов\" и ул. \"46\" (кв. \"Враждебна\"). От 04:30 часа до 16:00 часа на 13.10.2018 г. ще бъде въведена частична промяна в маршрутите на: Трамвайна линия № 4 – ще се движи от кв. \"Орландовци\" до надлез \"Надежда\", двупосочно; Трамвайна линия № 12 (в посока кв. \"Илиянци\"): ще се движи по маршрута до бул. \"Витоша\", направо по ул. \"Алабин\", надясно по бул. \"Христо Ботев\", наляво по бул. \"Кн. Мария-Луиза\" и по маршрута до кв. \"Илиянци\", двупосочно; Трамвайна линия № 18 (в посока кв. \"Орландовци\"): ще се движи по маршрута до бул. \"Витоша\", направо по ул. \"Алабин\", надясно по бул. \"Христо Ботев\", надясно по бул. \"Кн. Мария-Луиза\", наляво по ул. \"Козлодуй\" и по маршрута до кв. \"Орландовци\", двупосочно; Трамвайни линии №№ 20 и 22 ще се движат:от метростанция \"Опълченска\"/депо \"Красна поляна\" до Младежки театър, двупосочно; от депо \"Искър\"/Автостанция \"Изток\" до пл. \"Васил Левски\", двупосочно; За трамвайни линии №№ 20 и 22 ще бъде разкрита временна двупосочна спирка на бул. \"Янко Сакъзов\" при пл. \"Васил Левски\". Тролейбусни линии №№ 1 и 2 ще се движат от Пета градска болница и ж.к. \"Бъкстон\" по маршрутите до кръстовище бул. \"Васил Левски\" – бул. \"Цар Освободител\", надясно по бул. \"Цар Освободител\", надясно по бул. \"Евлоги и Христо Георгиеви\", надясно по ул. \"Ген. Гурко\", наляво по бул. \"Васил Левски\" и по маршрутите; Тролейбусите от тролейбусни линии №№ 1 и 2 ще спират на начална/крайна спирка с код 1700 \"СУ \"Св. Климент Охридски\" на бул. \"Цар Освободител\", за автобусни линии №№ 84, 94, 184 и N1. Тролейбусни линии №№ 4 и 11 ще се движат от ж.к. \"Дружба 1 и 2\" по маршрутите до кръстовище бул. \"Цариградско шосе\" – бул. \"Цар Освободител\" – бул. \"Евлоги и Христо Георгиеви\", наляво по бул. \"Евлоги и Христо Георгиеви\", надясно по ул. \"Ген. Гурко\", надясно по бул. \"Васил Левски\", надясно по бул. \"Цар Освободител\" и по маршрутите.спирка с код 1288 \"Пл. \"Орлов мост\" ще бъде крайна спирка за маршрутите в посока СУ \"Климент Охридски\"; спирка с код 1287 \"Пл. \"Орлов мост\" ще бъде начална спирка в посока ж.к. \"Дружба 1 и 2\". Тролейбусна линия № 6 (в посока пл. \"Сточна гара\"): от ж.к. \"Люлин-3\" по маршрута до кръстовище бул. \"Сливница\" – ул. \"Димитър Петков\", наляво по ул. \"Димитър Петков\", бул. \"Ген. Николай Г. Столетов\", наляво по ул. \"Подполк. Калитин\", надясно по ул. \"Скопие\", надясно по бул. \"Княгиня Мария-Луиза\", надясно по ул. \"Опълченска\", надясно по бул. \"Сливница\" и по маршрута до ж.к. \"Люлин-3\".спирка с код 2116 Надлез \"Надежда\" е начална/крайна спирка за маршрута. разкрива се временна спирка на ул. \"Димитър Петков\" на 40 метра след бул. \"Сливница\" в посока депо \"Надежда\". Тролейбусна линия № 7 ще се движи от ж.к. \"Люлин-3\" до пл. \"Сточна гара\" като преминава през транспортния подлез на пл. \"Лъвов мост\", двупосочно. Тролейбусна линия № 9 ще се движи от ж.к. \"Борово\" по маршрута до кръстовище бул. \"Васил Левски\" – ул. \"Г. С. Раковски\", направо по бул. \"Васил Левски\", надясно по бул. \"Цар Освободител\", надясно по бул. \"Евлоги и Христо Георгиеви\", надясно по ул. \"Ген. Гурко\", наляво по бул. \"Васил Левски\", надясно по бул. \"Патриарх Евтимий\" и след кръстовище бул. \"Патриарх Евтимий\" – ул. \"Г. С. Раковски\" по маршрута; Тролейбусите ще спират на всички съществуващи тролейбусни спирки в променения участък от маршрута, включително и на спирка с код 1700 \"СУ \"Св. Климент Охридски\" (начална/крайна) на бул. \"Цар Освободител\", за автобусни линии №№ 84, 94, 184 и N1. Автобусна линия № 9 (в посока пл. \"Орлов мост\"): от Автобаза \"Искър\" по маршрута до кръстовище бул. \"Евлоги и Христо Георгиеви\" – ул. \"Ген. Гурко\", обратен завой пред Национален стадион \"Васил Лвески\", по бул. \"Евлоги и Христо Георгиеви\" и след ул. \"Шипка\" по маршрута. Автобусни линии №№ 280 и 306 (в посока СУ \"Климент Охридски\"): от бул. \"Цариградско шосе\" надясно по бул. \"Евлоги и Христо Георгиеви\", обратен завой при ул. \"Шипка\" (Военна академия), бул. \"Евлоги и Христо Георгиеви\", наляво по бул. \"Цариградско шосе\" и по маршрутите си. Автобусите ще спират на спирка с код 0442 \"Военна академия\" на бул. \"Евлоги и Христо Георгиеви\" след ул. \"Шипка\" в посока пл.\"Орлов мост\". Автобусна линия № 20 ще се движи от с. Локорско до пл. \"Сточна гара\", двупосочно; Автобусна линия № 21/22 ще се движи от с. Подгумер/с. Войняговци до пл. \"Сточна гара\", двупосочно; Автобусна линия №№ 11, 86, 309 и 310 ще преминават през транспортния подлез на пл. \"Лъвов мост\", двупосочно; Автобусни линии №№ 85 и 285 (в посока ж.к. \"Връбница\") ще преминават през транспортния подлез на пл. \"Лъвов мост\", надясно по бул. \"Христо Ботев\", наляво по бул. \"Кн. Мария-Луиза\" и по маршрутите, двупосочно. Автобусни линии №№ 213, 305, 404 и 413 (в посока пл. \"Централна гара\") ще преминават през транспортния подлез на пл. \"Лъвов мост\", надясно по бул. \"Христо Ботев\", наляво по бул. \"Кн. Мария-Луиза\", наляво по ул. \"Опълченска\", наляво по бул. \"Сливница\", през транспортния подлез на пл. \"Лъвов мост\" и по маршрутите, двупосочно. Автобусна линия № 78 ще се движи по маршрут от пл. \"Сточна гара\" по бул. \"Ген. Данаил Николаев\", наляво по бул. \"Ботевградско шосе\" (по ТМ линия № 22) до ул. \"8-ма\" (преди моста на р. Искър), наляво по ул. \"8-ма\", ул. \"25-а\", наляво по ул. \"2-ра\", наляво по ул. \"61-а\", наляво по ул. \"8-ма\" до новоразкрита временна спирка пред пощата в кв. \"Враждебна\", надясно по ул. \"8-ма\", надясно по бул. \"Ботевградско шосе\" до гара \"Подуяне\", надясно по бул. \"Ген. Данаил Николаев\" до пл. \"Сточна гара\".разкрива се временна начална/крайна спирка за маршрута пред пощата в кв. \"Враждебна\"; разкрива се временна двупосочна спирка на ул. \"8-ма\" при бул. \"Ботевградско шосе\". Автобусите ще спират на временните и всички съществуващи автобусни спирки по маршрута. Автобусна линия № 79:в посока СТИНД 2: от кв. \"Христо Ботев\" по бул. \"Ботевградско шосе\" (по ТМ линия № 22) до гара \"Подуяне\", надясно по бул. \"Ген. Данаил Николаев\" до пл. \"Сточна гара\", надясно по ул. \"Константин Стоилов\" и по маршрута; в посока кв. \"Христо Ботев\": от СТИНД 2 по маршрута до кръстовище бул. \"Ген. Данаил Николаев\" – ул. \"Злетово\", направо по бул. \"Ген. Данаил Николаев\", наляво по бул. \"Ботевградско шосе\" (по ТМ линия № 22) до кв. \"Христо Ботев\". Автобусни линии №№ 12 и 14 (в посока Автостанция \"Изток\"): от с. Долни Богров/Гара Искър по маршрутите до махала Батареята, направо по бул. \"Ботевградско шосе\", надясно по ул. \"Летоструй\" до Автостанция \"Изток\", двупосочно; Автобусна линия № 90 (в посока АП \"Малашевци\"): от гр. Бухово по маршрута до кръстовище бул. \"Ботевградско шосе\" – ул. \"Александър Екзарх\", по бул. \"Ботевградско шосе\" (по ТМ линия № 22) до гара Подуяне, надясно по бул. \"Данаил Николаев\" до пл. \"Сточна гара\", надясно по ул. \"Владайска река\" (по автобусна линия № 86), надясно по ул. \"Зидарска\", наляво по ул. \"Резбарска\" до АП \"Малашевци\", двупосочно. Автобусна линия № 119 (в посока Автостанция \"Изток\"): от кв. \"Ботунец\" по маршрута до кръстовище бул. \"Ботевградско шосе\" – бул. \"Владимир Вазов\", направо по бул. \"Ботевградско шосе\", надясно по ул. \"Летоструй\" до Автостанция \"Изток\", двупосочно. Автобусна линия № 120:в посока Зоопарка: от ж.к. \"Левски-Г\" по маршрута до кръстовище ул. \"Тодорини кукли\" – ул. \"Александър Екзарх\", наляво по ул. \"Александър Екзарх\", надясно по бул. \"Ботевградско шосе\" до Гара Подуяне, наляво по бул. \"Ситняково\", надясно по ул. \"Оборище\", наляво по ул. \"Черковна\" и по маршрута си; в посока ж.к. \"Левски-Г\": от Зоопарка по маршрута до кръстовище ул. \"Черковна\" – бул. \"Мадрид\", надясно по бул. \"Мадрид\", по бул. \"Ботевградско шосе\", наляво по ул. \"Александър Екзарх\", надясно по ул. \"Тодорини кукли\" и по маршрута си. Всички превозни средства на масовия градски транспорт ще спират на временните и всички съществуващи тролейбусни спирки в променените участъци от техния маршрут.  по бул. \"Кн. Мария-Луиза\" от ул. \"Алабин\" до бул. \"Сливница\", двупосочно; на пл. \"Централна гара\" (1327 и 1333 \"Пл. \"Централна гара\"); по бул. \"Сливница\" в района на пл. \"Лъвов мост\", двупосочно; по бул. \"Васил Левски\" от пл. \"Сточна гара\" до бул. \"Цар Освободител\"; по бул. \"Владимир Вазов\" от бул. \"Ген. Данаил Николаев\" до бул. \"Ботевградско шосе\", двупосочно; по бул. \"Княз Александър Дондуков\" от бул. \"Ген. Данаил Николаев\" до ул. \"Бачо Киро\" (Младежки театър), двупосочно; по ул. \"Тодорини кукли\" от ул. \"Александър Екзарх\" до бул. \"Владимир Вазов\", двупосочно; по бул. \"Ботевградско шосе\": с кодове 1435 и 1434 \"Разклона за летището\", и с кодове 1600 и 1601 \"СПИ проф. П. Мутафчиев\"; по ул. \"Кракра\"; по ул. \"Шипка\" от бул. \"Васил Левски\" до бул. \"Евлоги и Христо Георгиеви\", двупосочно; по ул. \"Река Велека\" и ул. \"Александър Екзарх\" от бул. \"Владимир Вазов\" до бул. \"Ботевградско шосе\", двупосочно; по ул. \"Черковна\" от бул. \"Владимир Вазов\" до бул. \"Мадрид\", двупосочно; по ул. \"Черковна\" от бул. \"Мадрид\" до ул. \"Оборище\" в посока бул. \"Цариградско шосе\"; за съответните линии в отпадащите участъци от маршрутите им.", "date": "2019.10.13", "title": "Над 5000 участници от 52 страни затварят столицата за „Маратон София 2019” (ВИДЕО)"}
{"url": "https://www.monitor.bg:443/bg/a/view/bylgarka-proektira-nebostyrgachi-v-melbyrn-177801", "text": "Учила в Милано, завършила в Копенхаген, специализирала в Нова Зеландия, днес Полина Хаджимитова проектира сгради в Австралия. Основно в Мелбърн, където живее и работи от три години. В близките две седмици си е в родината не само да види близките си, но и да направи презентация на метода, по който работи и заради който е един от най-търсените специалисти в тази област. Нарича се Building Information Modeling (BIM) или по наше му - строително информационно моделиране. В средата на седмицата събра съмишленици, любопитни млади хора и бъдещи специалисти в сферата в столицата, където им разказа за новата ера в архитектурата, благодарение на високите технологии и няколко „програмки“. С точно тези „програмки“, с които Полина работи, познава и развива вече повече от десет години (от обучението си по архитектурни технологии и строителен мениджмънт в Дания), тя  прави триизмерни модели на сгради, които обаче не са обикновена 3D визуализации, а са пълни с цялата информация, необходима на всяко звено специалисти, които ще строят, обслужват, притежават и използват сградата. „Обектите са категоризирани, влизаш в програмата и избираш каквото ти е нужно. Имаш заложена база с видове стени например. Избираш си и можеш да я променяш, да добавяш или махаш слоеве, обшивки, изолации, докато не я направиш точно каквато ти трябва. И защо е важно и ценно? Защото, когато програмата „разбира“, че това е стена, тя „знае“, че има характеристики (шумопропускливост, топлопропускливост, количество материали и т.н.), т.е. пълна е с всякаква информация. Всички тези показатели можеш да изкараш в една таблица и когато ме попиташ: аз мога да ти кажа до сантиметър, включително колко ще струват. Тези BIM програми автоматизират много от процесите на работа досега. Не е нужно да смяташ допълнително, то е заложено в тях“, така с примери описва иначе тясно профилираната си работа Полина. Признава, че когато завършва университета си в Копенхаген и дори 5 години след това, не се обявяват позиции за работа за специалисти с BIM – толкова нова е технологията. И до днес такива като нея няма много в световен мащаб, което я прави достатъчно търсена и й дава увереност, че каквато и смела и рискова крачка да направи, без работа няма да остане. Все пак     – истински перли. Работила е в голяма компания в Мелбърн, където е била един от хората проектирали (отново с уменията си в BIM програмите) хотел от веригата Хаят. Плюс небостъргач на 40 етажа, чиито подстъпи към лобито всъщност са три старинни архитектурни шедьовъра, които са реставрирани. Именно проектите за тези стари и ужасно „криви“ сгради са дело на българката. Отново в Австралия е направила проект за две училища, поръчан от държавата, от нулата до тръжни документи само за две седмици и с помощта само на един свой колега. Дори не е знаела, че е възможно да се работи в такива срокове. Строила е и болници, а в Нова Зеландия е била част от екипа, работил по възстановяването на Крайстчърч след опустошителното земетресение преди осем години. За разлика от България, BIM моделирането започва да се превръща в истински бум в Америка, Океания и дори в Западна Европа. Защо? Защото е толкова прецизно, подробно и обхваща всички звена, че „Докато преди всяка специалност работеше и си правеше чертежите и проектите на каквато си иска програма и после се налагаха един върху друг, то BIM малко или много задължава екипа инженери и архитекти да работят заедно. Аналоговата архитектура е налагане на 2D проекти един върху друг и търсене на засечките. Но ние живеем в триизмерен свят и когато прехвърлиш 2D в 3D реалност, чудесно изглеждащите проекти започват да изобилстват от колизии. Все още това се смята за нормално и се оставят т.нар. непредвидени разходи по време на строителство, например да се пробие стената, за да се смени нещо. В BIM това не се случва, защото виждаш всички колизии, преди да започнеш да строиш, а по време на строежа може да следиш чрез вече изработения си модел и сканирането на терена работата постоянно. Това пести според международни проучвания до 30% от разходите“, обяснява Полина. С такова удоволствие се впуска да разказва как BIM моделите имат различно приложение за различните специалисти. За крайните потребители и инвеститорите естествено е най-интересно. Може като в електронна игра – да се изкачваш по стълбите, да скачаш, дори да се разходиш по реалната улица (защото предварително е сканирана лазерно или с дронове). Чрез олекотен вариант на програмата, качен в интернет пространството, пък домоуправителите например имат възможност да влязат и да зададат на лампите на даден етаж да светнат. Могат да намерят и всякаква информация, която им е необходима като например кога и от кого е монтиран един климатик, неговата гаранция, сериен номер и спецификации, прикрепени само в един файл към триизмерния модел на сградата. Няма вече шкафове с документация, загубени книжа и търсене. Следващата крачка в новите технологии, благодарение на BIM моделирането най-вероятно ще бъде в угода на крайния потребител, т.е. собственикът на апартамент или офис, който от телефона си ще може от разстояние да включи климатика, осветлението, телевизора, озвучаването или каквото си поиска. От скоро българката има своя собствена фирма с малък екип от 5-6 човека и офис в Мелбърн, но идеята й е да я разшири   които да намери на презентациите у нас и да си обучи.  Не крие, че мисли и  за разширяване на дейността тук. Иска й се да се завърне, добре й е в София и дори дупките по улиците не я дразнят, както сама отбелязва с усмивка. Оставила е тези дупки веднага след като завършва класическата гимназия. Да учи архитектура обаче не й е било мечта. „Исках режисура, социология, дизайн. Исках да уча всичко“, смее се Хаджимитова. „В Италия бях харесала няколко специалности, като едната беше индустриален дизайн, другата беше устойчива архитектура, но още не знаех италиански, просто бях любопитна“, разказва тя и уточнява, че става дума за годините, когато България все още не е членка на ЕС. Налага й се да държи тест по всички общообразователни предмети и тя се явява на него със знанията си по латински. Успява да го вземе и записва архитектура,  като бързичко научава италианския. Обучението в класическия вариант на специалността в Милано обаче не се оказва това, което търси и 3,5 години след като е прекрачила прага на италианския университет си купува студентски едномесечен билет за влак, с който може да използва железниците в цяла Европа и тръгва да търси нов университет, като обикаля много от висшите училища за архитектура на Стария континент. минава през Италия, Франция, Холандия, Белгия, Германия, Норвегия, Швеция, Полша, Чехия, Словения, Словакия, Хърватия, Румъния, за да открие в Дания онази комбинация между архитектура и нови технологии, която винаги е търсила. „Преместването ми в Дания всъщност беше добре обмислено, рационално решение с поглед в бъдещата ми професия - да получа умения, които да приложа веднага и да си намеря работа“, заявява Полина. На финала на образованието си там трябва да изкара задължителен 6-месечен стаж. Прави го за малко в Швеция, след което заминава в Нова Зеландия. Подава си портфолиото там, защото й се иска да поживее на екзотично място. Веднага й отправят предложение не само за стаж, а за работа. Бързо се озовава в Крайстчърч, без обаче да знае, че градът е току-що опустошен от земетресение и имат нужда от специалисти, които да го възстановят от нула. „След този земетръс си промениха условията за строителство, което е наложило дори оцелелите сгради, които не отговарят на новите по-високи изисквания, да бъдат съборени“, разказва Полина, която въпреки настояването да остане да работи в Нова Зеландия се връща в Дания, за да се дипломира. А после и в България, където работи по големи проекти като „София Ринг Мол“. Опитът в Нова Зеландия обаче кара сърцето й да бие по-оживено при мисълта за Океания и когато приятелят й получава възможност за развитие в Австралия, тя заминава с него. Освен че получава много и престижни предложения за работа в Мелбърн, българката много иска да разгледа и цялата природа на тази уникална държава. До момента е успяла да обиколи, но сравнително малка част от континента. А след като го опознае и разшири дейността си у нас, се надява да има повече време в България.", "date": "2019.10.13", "title": "Българка проектира небостъргачи в Мелбърн"}
