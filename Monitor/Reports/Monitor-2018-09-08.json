{"url": "https://www.monitor.bg/bg/a/view/hubchev-vodeshta-utre-vecher-shte-byde-bitkata-143801", "text": "Селекционерът на България Петър Хубчев сподели по време на официалната пресконференция преди домакинството на Норвегия утре вечер, че го притесняват не толкова индивидуалностите, колкото организацията на водения от Ларс Лагербак отбор. Легендарният защитник от “златното” поколение изрази мнение, че водеща на “Васил Левски” в неделя ще бъде битката между двата състава. “Не се страхуваме от индивидуалности, а от един добре организиран отбор на Норвегия. Страх обаче е твърде силна дума”, обърна се към журналист от скандинавската страна в самото начало Хубчев. “Искам утре вечер да видя себераздаването от Словения, готовност за битка от всички. За това говорим много отдавна. Трябва да постигнем едно постоянство от тази гледна точка. Техническите грешки не ми се иска да ги виждаме, но те са неизбежни”, допълни още героят от САЩ’94. “Болежки и умора винаги има, но те не могат да бъдат извинение. Сериозен проблем е отсъствието на Васил Божиков. Аз обаче вярвам на тези момчета и знам, че ще опитат да дадат всичко от себе си. Доколко ще успеят обаче, е и въпрос на възможности. Утре вечер водеща ще бъде битката”, каза за финал селекционерът на “лъвовете”. Нашите излизат срещу Норвегия от 19 ч на националния стадион, след като и двата тима спечелиха първите си мачове от новосформирания турнир на УЕФА - Лига на нациите. Българите победиха Словения като гост с 2:1, а скандинавците се справиха с Кипър с 2:0 у дома.", "date": "2018.09.08", "title": "Хубчев: Водеща утре вечер ще бъде битката"}
{"url": "https://www.monitor.bg/bg/a/view/levski-bi-syrbi-v-kontrola-na-gerena-143802", "text": "„Левски“ победи с 1:0 сръбския „Радник“ (Сурдулица) в контрола на стадион \"Георги Аспарухов\". Единственото попадение беше дело на Паулиньо в 5-ата минута от дузпа. Три от новите попълнения - Богдан Вашчук, Нуно Реиш и Луи Нганиони направиха дебют за столичани, докато последният пристигнал - Луан Виана, гледа от трибуните. Проверката бе организирана по желанието на Славиша Стоянович, който искаше да пробва различни варианти и да види всичките си футболисти, които не взеха участие в официалните мачове след неговото пристигане на \"Герена\". Тимът на \"сините\" е в серия от пет поредни победи в Първа лига, а с този успех има шест поредни при Стоянович.  ", "date": "2018.09.08", "title": "„Левски“ би сърби в контрола на „Герена“"}
{"url": "https://www.monitor.bg/bg/a/view/levski-lukojl-specheli-superkupata-po-basketbol-143800", "text": "„Левски Лукойл“ спечели първата Суперкупа на България в историята си, след като се наложи в оспорван сблъсък над „Рилски спортист“ със 102:80. Така за трета поредна година трофеят ще има трети различен носител, след като бе печелен веднъж от „Академик“ (София) и веднъж от „Берое“. Отличието за най-полезен играч в мача взе Божидар Аврамов, който завърши с 25 точки и 5 асистенции. В собствената си зала „Левски“ имаше страхотни проценти на успеваемост при атаките и ограничи грешките до минимум, за да стигне до успеха, пише bgbasket.com. Двубоят премина през няколко смени на водачеството, като двата състава си размениха по една част през първото полувреме. Ключова се оказа третата част, в която „Левски Лукойл“ имаше отлична стрелба от разстояние и за няколко минути наниза 5 тройки. Разликата стана за първи път двуцифрена, като стигна до 12 точки в полза на \"сините\". Шестима играчи на „Левски Лукойл“ завършиха с двуцифрен актив, а Патрик Рембърт приключи със 16 точки и 13 асистенции.", "date": "2018.09.08", "title": "„Левски Лукойл“ спечели Суперкупата по баскетбол"}
{"url": "https://www.monitor.bg/bg/a/view/mysk-zapali-cigari-s-marihuana-na-interu-akciite-na-tesla-se-srinaha-143798", "text": "Акциите на компанията „Тесла” се сринаха заради поведението на основателя й - милиардера Илон Мъск. Той беше сниман да пуши марихуана по време на интервю, а пазарите се притесняват, че държанието му става все по-непредвидимо. Неотдавна Мъск заплаши, че ще изтегли „Тесла” от борсите и е намерил парите, за да я направи своя еднолична собственост. По-късно се оказа, че това не е вярно. Сега пушенето на марихуана по време на интервю доведе до нови притеснения. За часове акциите на компанията спаднаха с 10%.", "date": "2018.09.08", "title": "Мъск запали цигари с марихуана на интерю, акциите на „Тесла“ се сринаха"}
{"url": "https://www.monitor.bg/bg/a/view/bezredici-v-solun-skandiranija-makedonija-e-gyrcija-143803", "text": "Безредици в гръцкия град Солун, където протестиращи влязоха в сблъсък с полицията, съобщи Ройтерс. Демонстрантите скандират \"Македония е Гърция\". Гръцката полиция използва сълзотворен газ, за да усмири протестиращите, които хвърлят предмети и развяват гръцкото знаме. В града по-късно днес е планирана реч на премиера Алексис Ципрас, който ще открие ежегоден международен търговски панаир. Протестиращите се обявяват против постигнатото между Гърция и Македония споразумение за името. Държавната телевизия показа кадри с полицаи за борба с безредиците, които гонят протестиращи в града.", "date": "2018.09.08", "title": "Безредици в Солун, скандирания \"Македония е Гърция\""}
{"url": "https://www.monitor.bg/bg/a/view/rusija-iska-zalog-ot-finlandski-turisti-s-avtomobili-na-lizing-143799", "text": "Гражданите на Финландия, управляващи автомобил купен на кредит или на лизинг вече не могат да влизат на територията на Русия без да платят на границата необходимата гаранция за това, пише в днешния си брой вестник Helsingin Sanomat. Причината е влезлият от 4 септември в сила нов митнически закон в Русия, който е разработен във връзка с новия митнически кодекс на Евразиския икономически съюз (ЕАИС), приет на 1 януари 2018 г. За кола от среден клас гаранцията е в размер на 10 000 евро, които след излизане от територията на страната се връщат. Проблем обаче може да възникне, когато семейство иска да влезе в Русия с 2 автомобила, собственост само на един човек. Според същия закон това вече е забранено. Заради новите руски закони стотици финландци днес не са могли да пътуват на кратка екскурзия в съседната страна. Министърът на търговията и икономическото развитие на Финландия Анн-Мари Виролайнен обясни, че новите руски митнически изисквания за автомобилите са били за нея напълно неочаквани и много странни и те само затрудняват работата на граничните пунктове.", "date": "2018.09.08", "title": "Русия иска залог от финландски туристи с автомобили на лизинг"}
{"url": "https://www.monitor.bg:443/bg/a/view/selfi-za-milioni-143735", "text": "Да си известен с това, че си известен. Мотото, под което функционират почти всички жени, следили от поточната линия на „Мис Плеймейт“, се оказва особено успешно. Ако преди това на дамите с голям бюст и скромен интелект им се налагаше да се прехранват чрез хонорари от риалити предавания и тук-там снимането на някоя друга реклама, то днес те могат да печелят повече от средностатистическия българин дори излежавайки се на дивана вкъщи. Единственото, което им трябва – Инстаграм профил и в най-добрия случай – селфи стик. Какво означава да си инфлуенсър? Това са хората, които печелят на гърба на последователите си в социалните мрежи. Или по-скоро – печелят, защото са известни. Причините за славата им далеч не са толкова важни, колкото броят на феновете, следящи с неистов интерес всяка публикация на любимките си. Да си инфлуенсър обаче далеч не е толкова лесно, колкото звучи. Едно, трябва да поддържаш почти постоянно присъствие под светлините на прожекторите. Две, тази „професия“ не е присъща за всеки, а още по-трудно е за онези момичета, които все още не са влезли с гръм и трясък в жълтите страници. Три, ако на Запад козметичните компании заплащат на инфлуенсърите по 85 хиляди долара само за да направят антиреклама на техен конкурент, то в България пазарът все още не се е напълно ориентирал в пазара, наречен Инстаграм. Зад тази идея застава и Гаел Бонел Санчез – основателят на първата модна агенция у нас и в Източна Европа, която центрира вниманието си върху социалната медия. „В България някои хора се възползват от факта, че все още няма достатъчно яснота как да се популяризира марката им чрез инфлуенсъри и социални медии. Те просто им предоставят един продукт безплатно, с който те да се снимат и да качат пост. По този начин въпросните компании се възползват от цялата аудитория на инфлуенсърите. Осигуряването на приходи в Инстаграм има просто правило - 10 000 последователи са равни на $100 на публикация. В края на 2018 г. световният пазар на инфлуенсъри ще генерира 2 милиарда долара“, обясни пред „Монитор“ дон Санчез, чиято агенция GBS Models представлява и първата в света безплатна академия за ИнстаМодели и инфлуенсъри. Тя работи с четирима експерти в сферата, а всяка година ще дава възможност на 100 момичета да навлязат в „дълбоките води“ на Инстаграм. „Първо, организираме консултации с всяко едно момиче, за да определим ясно кои са те и в каква посока искат да се развиват. След това благодарение на тази информация заедно определяме точна и артистична визия на Инстаграм профила им. Ще ги научим как да правят добри снимки с мобилен телефон, как да контролират светлината, да използват аксесоари и още много. След това въвеждаме в профила им точната информация, която сме събрали, и ги включваме към нашия собствен софтуер, който интензивно взаимодейства по естествен път с подходящите хора. Мощен инструмент, които е успешен в Инстаграм, е и хаштагът”, обяснява още Санчез. В цифри На българският пазар селфито с продуктово позициониране в Инстаграм струва на брандовете средно около 1000 евро – сума, която надвишава хонорара на професионален модел за целодневни снимки на рекламна кампания. „Това е интересен феномен. Конкретно за мен тръпката си остава в професионалните ангажименти на модела – снимките, ревютата и т.н. Ясно е обаче, че индустрията върви в тази посока на налагане на Инстаграм моделите“, коментира пред „Монитор“ и настоящата носителка на титлата „Мис Свят България“ Вероника Стефанова. Самата тя е получавала многократно оферти за селфи с продукт на козметични и модни брандове. Въпреки това признава, че отклонява голяма част от тях. В зависимост от броя последователи пък инфлуенсърите могат да си докарват и до 60 хиляди евро на месец. ТОП 3 У НАС Николета Лозанова е от този типаж плеймейтки, които макар и да не блестят с особени качества като водещи и певици (и в двете сфери НиЛо вече пробва късмета си), знаят как да се позиционират на пазара и да монетизират всичко, до което се докоснат. Ако има нещо, в което половинката на Ники Михайлов е много добра, то това е правенето на бизнес от селфита. Къде с дрехи, къде без – профилите й в социалните мрежи приличат по-скоро на витрина на моден или козметичен магазин, в който разнообразието от артикули не е никак малко. Бившето лице на тв таблоида „Папараци“ има над 652 хиляди последователи в Инстаграм. Това означава, че само за едно щракнато селфи с даден продукт, бившата футболна съпруга генерира печалби в размер на 6250 долара. В същото време почти не минава ден, в който Николета да не даде „ценен съвет“ на феновете си какъв чай, крем, грим, рокля или бельо е „преоткрила“ благодарение на плащащите си брандове. Сравнително по-ниска интензивност на продуктовото позициониране в Инстаграм регистрира Гери-Никол. Яката дупара на родния поп не поставя лицето си до голям брой марки, но е сред търсените лица от брандовете, предвид популярността й особено сред по-младата аудитория. Или това са хората, които най-често биха закупили даден продукт, след като са го видели в социалните мрежи. Сред най-често срещаните артикули на „небрежните“ снимки на изпълнителката на „Над закона“ са марка цигари, които достигат по този начин до всички 348 хиляди последователи на Гери-Никол. Съвсем скоро певицата пък ще дебютира и със собствен моден бранд, който от сега бива рекламиран основно чрез Инстаграм и Фейсбук. Отличничката от X Factor вече представи първата си раница, част от колекцията й BackTo School & Be Cool, в която място ще намерят още 2 чанти и 6 „дизайнерски“ тетрадки. На прага на абсолютния кич това ни прилича обаче по-скоро на мърчандайз линия, отколкото на модна колекция. Инстаграм профилът на Златка Димитрова, по-известна на редовия българин като Черната Златка, представлява низ от рекламни селфита. Доста рядко, сякаш за да разсее съмненията, че използва страницата си единствено като начин за препитание, плеймейтката публикува и някой друг личен кадър. Болшинството от снимките й обаче са продуктово позициониране, като любима ниша за изкусителката очевидно е козметиката. Димитрова разполага с 109 хиляди последователи в Инстаграм. Иначе казано, изчисленията показват, че тя печели около 1090 долара на пост. Честотата на публикациите е далеч от професионалното ниво на корифея в сферата – Николета, но изглежда достатъчна, за да превърне мрежата в едно от работните места и за Златка. ТОП 3 ПО СВЕТА Семейство Кардашиян са типичните примери на знаменитости, които са известни с това, че са известни. Но пък се справят изключително успешно с дадената им слава. Общо всички от клана имат няколкостотин милиона последователи в Инстаграм, като към момента най-вървежна в мрежата си остава Ким Кардашиян. Уви, нейната страница не прилича на сборен пункт от всички гримове, които са на пазара. Ако не се загледаш, дори би пропуснал продуктовото позициониране на Ким. Факт е обаче и че както тя, така и други членове на семейството й развиват собствени козметични продукти, а цената им далеч не е малка, което прави звездите желани ИнстаМодели, но за сметка на това – трудно достъпни. На второ място след Ким, е Кайли Дженър, която разполага с 114 милиона фенове в социалната мрежа. Или това са с два милиона по-малко от последователите на кака й. Със значително по-малко почитатели в Инстаграм може да се похвали Кендъл Дженър, която е следена от малко над 90 милиона души. Няколко независими класации поставят коафьорката Худа Катан като една от най-влиятелните личности в Инстаграм. Макар 34-годишната красавица да не е сред най-често споменаваните имена в светските хроники на Запад, то успехът й на пазара с рекламните селфита е категоричен. Катан разполага с 30 милиона последователи в Инстаграм и логично – промотира предимно козметични продукти. И ако се чудите защо мнението й е толкова ценно за феновете, то ще изброим само няколко от звездните й клиентки като Ким Кардашиян, Ева Лонгория, Никол Ричи и много, много други. Началото на 2018 г. може и да му постави етикет „най-мразеният човек в интернет“, но това съвсем не спря влогърът Лоугън Пол да монетизира тази си слава от социалните мрежи. Причината за хейтвълната срещу него стана клип, заснет при неговото посещение в т.нар. гора на самоубийствата в Япония. Във видеото се виждат кадри с мъртвото тяло на човек, обесен в гората, което провокира мнозина да скочат срещу Пол за липсата му на чувствителност по темата за самоубийствата. Уви тази история е вече зад гърба на влогъра, обявен за един от най-успешните инфлуенсъри отвъд океана миналата година. Към настоящия момент той разполага с над 6 милиона последователи в Инстаграм, а и до днес продължава да пуска рекламни селфита, от които да си докарва някой друг долар.", "date": "2018.09.08", "title": "Селфи за милиони"}
{"url": "https://www.monitor.bg:443/bg/a/view/anglichanin-ot-brajtyn-stana-car-na-lutenicata-v-kurtovo-konare-143791", "text": "Скот Ламбоунг от британския град Брайтън грабна тазгодишния приз за най-вкусна домашна лютеница в пловдивското село Куртово Конаре. Той съвсем заслужено се окичи с титлата „Цар на лютеницата”, като така отвя достойната конкуренция в лицето на 13 местни дами. Призът за първи път от 10 години, откакто съществува Фестивалът на чушката, домата, традиционните храни и занаяти, се връчва на мъж и то на чужденец. Скот обаче твърди, че си е българин, защото от 15 години живее в селото. Лютеница прави от 2 години, каза той за Агенция „Монитор\". В селото има ферма за плодове и зеленчуци, а преди години е имал гъбарник, но е фалирал. След това е стартирал отново, буквално от нулата и е направил фермата за зеленчуци и плодове. Не смята да се изселва от Куртово Конаре, защото харесва и близостта с Пловдив, където участва и на фермерските пазари. Български владее прекрасно, освен говоримо и писмено. Други атракции в тазгодишния юбилеен фест бяха зелено яйце от френска кокошка, отгледана в български двор и сладко от червени люти чушлета. Цяла кошница с около 100 от резидавите на цвят яйца от френска порода кокошка свърши за броени часове, казват Цветанка Събева и Дафинка Царева. Бройката яйце струвала 30 стотинки, въпреки че в интернет сайтове ги продавали за по 60 стотинки, казва Цветанка. За този вид „зелени” яйца се смята, че повлияват положително на хора, страдащи от остеопороза. „Купих яйца, наложих кокошка и така ги завъдих преди 5 години”, признава собственичката на френската порода кокошки. Цеци и Дафинка грабнаха наградата в другия конкурс на феста – за най-вкусни ястия от зеленчуци. Другият хит на празника бе с изключително странен сладко лют вкус. Конфитюрът от люти чушлета бе дело на Николина Ризва, която участва за първи път във феста. „Вкусът е странен, наистина, но е страшно вкусно, ако се яде с кюфте или с кебапче”, казва Николина. Тя е категорична, че рецептата й е тайна и няма да я даде на никой външен на семейството й човек. „Опитаха се домакини от селото да направят такова сладко, но не успяха. Моят съпруг е грък и ако знаете само колко много бурканчета от това сладко са изпратени за Гърция. Постоянно искат оттам и им носим”, се смее Николина Ризва. Казва, че прави странното люто сладко от 4 години, но предимно за семейството и приятелите си. Сладкото може да бъде и много люто, което си зависи от вида чушлета, но може да се направи и така, че съвсем леко да гъделичка езика. Бурканче от сладкото от люти чушлета в Куртово Конаре се продаваше за 4 лева. По време на феста, освен Царица на лютеницата, жури определи и наградите за: най-атрактивен щанд, най-голям домат, най-голям пипер, най-красива кукла, изработена от домати , чушки и др. плодове и зеленчуци, най-вкусни домашни консерви от зеленчуци, най-вкусни традиционни ястия в различни категории – месни, безмесни или тестени. Новият конкурс на феста бе Гевгирът на баба” – за най-стар и интересен гевгир, на който нашите баби са правили лютеница, казват организаторите. Журито отново тази година бе с международно участие и с две университетски преподавателки.Американката Линдзи Фолтц, която е социален антрополог, изследовател на храни и преподавател в университета в Сиатъл, е част от екипа, който определя най-вкусно направената лютеница. Сред членовете на журито е и главният асистент в катедра „Етнология” в ПУ „П. Хилендарски” Елица Стоилова. Те избират най-вкусната домашно ситносмляна лютеница по вкус, без да знаят чие производство е даденото бурканче. В съдържанието му обаче със сигурност няма Е-та, казват хората от селото. Прочутата школа „Духовно огледало”, която изработва кукли, пана и различни сувенири от царевична шума, показа своите произведения на гостите на феста. Наред с това преподавателят в школата Маргарита Момчилова обучаваше желаещи в различните работилници и с различни материали. Участниците в „Куртово Конаре фест” обикновено надхвърлят 500 души. Сред тях са артисти, певци, фолклорни групи, фотографи и художници от цялата страна. Лютеничарките, както наричат в селото майсторките на вкусотията, са около 12-13 местни дами, които се борят за наградата „Царица на лютеницата” със свое производство ситносмляна лютеница. Още преди фестивала майсторките дават свои бурканчета с продукцията си, които биват номерирани от журито. Името на лютеничарката остава неизвестно до самия край на конкурса, което гарантира обективността на приза. Фестът в Куртово Конаре тази година е подкрепен и от фондацията „Пловдив 2019” с финансиране на два проекта. Единият е „Куртово Конаре Фест-сцена за съвременно изкуство”, по който се подпомага част от концертната дейност по време на фестивала, занаятчийски щандове и кулинарни изяви в съботния ден. Вторият проект – „Културното наследство на маджирите” е свързан с поминъка и културата на преселници в селото от началото на 80-те г. на 19 век. Благодарение на този проект гостите на феста можеха да видят фото-изложба със стари снимки на площада, както и да присъстват на лекция, изнесена от Борислав Сандов за конопа и неговото приложение в миналото и днес. Производството на коноп е бил част от поминъка на маджирите. На площада в селото имаше и тематична шатра за храните и занаятите на маджирите. В нея всеки можеше да изпробва да работи с от коноп и да опита от гозбите на маджирите.", "date": "2018.09.08", "title": "Англичанин от Брайтън стана Цар на лютеницата в Куртово Конаре"}
{"url": "https://www.monitor.bg:443/bg/a/view/gimnastichkite-otgovoriha-na-visokite-momcheta-video-143797", "text": "След като джентълмените от националния отбор по волейбол  , чрез което пожелаха успех на момичетата от националния отбор по художествена гимнастика и призоваха българите да подкрепят грациите в залата в София, докато “лъвовете“ водят първите си важни битки пред горещата публика във Варна, грациите върнаха жеста. В специално видео момичетата от ансамбъла Симона Дянкова, Лаура Траатс, Мадлен Радуканова, Елена Бинева и Стефани Кирякова благодариха за подкрепата и на свой ред пожелаха успех на волейболистите, както и на всички български спортисти.  По едно и също време обичаните от българите национални отбори – по волейбол и по художествена гимнастика, се впускат в сериозна надпревара в световни първенства, на които страната ни е домакин. На 9 септември в Двореца на културата и спорта във Варна волейболистите излизат срещу Финландия в първи мач от шампионата, на който сме домакини заедно с Италия. От 10 септември в “Арена Армеец“ в София българските гимнастички започват пътя си към медалите и сърцата на феновете по цял свят със завладяващите си изпълнения.", "date": "2018.09.08", "title": "Гимнастичките отговориха на \"високите момчета\" (ВИДЕО)"}
{"url": "https://www.monitor.bg:443/bg/a/view/vtora-turistka-postrada-v-rila-za-po-malko-ot-24-chasa-143790", "text": "Втора туристка пострада в района на Рила за по-малко от 24 часа. Последният инцидент е възникнал вчера малко след 17:30 часа, когато е подаден сигнал на телефон 112 за пострадала жена в близост до хижа „Скакавица“. Веднага към мястото на инцидента се отправят четирима спасители, известни като Ангелите от планината. „На място заварихме 60-годишна столичанка, която имаше счупване на глезена и голям оток. Веднага я шинирахме, дадохме й обезболяващи и я свалихме на ръце с планинската количка на отряда“, обясни завеждащият ПСС – Дупница, Божидар Джокин. Пострадалата туристка е закарана с линейка до столичната клиника „Пирогов“. В рамките на по-малко от 24 часа това е втора спасителна акция на доброволците от ПСС – Дупница. Ангелите от планината успяха да спасят по-рано и корейска туристка, която пострада при обиколка на Седемте рилски езера. „Преди провеждахме подобни спасителни акции през седмица. Сега ни се налага да помагаме на хора всеки ден, тъй като изключително много зачестиха инцидентите с туристи в планината. От началото на юни до този момент сме провели над 19 спасителни акции“, обяви още Божидар Джокин.", "date": "2018.09.08", "title": "Втора туристка пострада в Рила за по-малко от 24 часа"}
{"url": "https://www.monitor.bg:443/bg/a/view/viceprezidentyt-otide-pri-ranenite-ot-busa-shofioryt-na-tir-a-e-zadyrjan-143792", "text": "Вицепрезидентът Илияна Йотова посети разградската болница, за да се информира лично за състоянието на пострадалите при катастрофата между ТИР и микробус. Тя е патрон на Осмия капански събор в село Садина и след като научила за пътния инцидент с 18 души от село Срацимир, веднага тръгнала към Разград. Илияна Йотова, заедно с окръжния прокурор Тихомир Тодоров, е разговаряла с пострадалите и с лекарите, след което отпътува от Разград. Най-тежко е състоянието на 81-годишния дядо Еньо от Срацимир, който е в кома, със съчетани травми и опасност за живота. Останалите пострадали са контактни, с различни фрактури и наранявания, съобщи окръжният прокурор на излизане от болницата. По неговите думи Йотова е предложила да окаже помощ и е попитала има ли нужда от кръводаряване, но лекарите са заявили, че разполагат с всичко необходимо. Водачът на ТИР-а - 48-годишният П.С. от Разград, е задържан, тъй като е карал с несъобразена с пътните условия скорост, уточни Тодоров, цитиран от БТА. Тежката катастрофа, която затвори пътя от Разград за Попово, стана малко след 10 ч. днес. Микробус \"Форд Транзит\" със силистренска регистрация и разградски тир се удариха челно на един от завоите към местността \"Пчелина\". В буса, шофиран от 57-годишния П.Ш., пътували 17 души - пенсионери от силистренското село Срацимир, които отивали на събор в поповското село Садина. При сблъсъка бусът се преобърнал в крайпътното дере. Всичките 17 пътници и водача на буса бяха откарани в Многопрофилната болница за активно лечение в Разград.", "date": "2018.09.08", "title": "Вицепрезидентът отиде при ранените от буса, шофьорът на ТИР-а е задържан"}
{"url": "https://www.monitor.bg:443/bg/a/view/plamen-konstantinov-opredeli-systava-za-svetovnoto-143793", "text": "Световното първенство по волейбол стартира утре. България излиза в първия си мач срещу Финландия, а срещата е от 20:30 часа в зала \"Конгресна\" на ДКС във Варна. Часове преди сблъсък №1 на домакинския форум селекционерът Пламен Константинов обяви и група от 14 играчи, които ще облекат националната фланелка. В последния момент от състава ни отпаднаха разпределителят Иван Станев, диагоналът Данаил Милушев и центърът Алекс Грозданов. Разпределители: Георги Сеганов, Добромир Димитров Диагонали: Николай Учиков, Мирослав Градинаров Посрещачи: Тодор Скримов, Валентин Братоев, Николай Пенчев, Розалин Пенчев Центрове: Виктор Йосифов, Николай Николов, Теодор Тодоров, Светослав Гоцев Либеро: Теодор Салпаров, Петър Каракашев", "date": "2018.09.08", "title": "Пламен Константинов определи състава за световното"}
{"url": "https://www.monitor.bg:443/bg/a/view/i-kmetyt-na-seloto-pytuval-s-grupata-udarena-ot-tira-143789", "text": "И кметът на силистренското село Срацимир е бил с групата самодейци, които пътували в микробуса към капанския събор в Садина. Георги Петров бил на предната седалка до шофьора и видял точно как е станала катастрофата. Самият той също се намира в разградската болница и твърди, че е сред най-леко пострадалите. Преминал е през скенер и нямал счупване, но от стъклата получил рана на главата, която е била обработена. Пред Агенция „Монитор“ Георги Петров разказа, че са тръгнали от Срацимир в 8:09 часа. Пътували не за първи път с микробуса „Форд Транзит“ и водача Петър Ш., който винаги шофирал много внимателно. По думите на Петров катастрофата е станала, след като тежкотоварният камион се опитал да избегне удар с лек автомобил пред него, който внезапно намалил скоростта. Така тирът навлязъл в насрещната лента и се сблъскал с микробуса на самодейците. Микробусът излетял в крайпътното дере. „След удара хората полетяха напред, имаше изкъртени седалки, счупени стъкла“, разказа кметът. Той и шофьорът се съвзели най-бързо от шока и започнали да вадят от микробуса самодейците. На помощ дошъл и водачът на тира, както и преминаващи покрай мястото на катастрофата. Екипите на „Спешна помощ“ и на полицията пристигнали бързо. Всички били откарани в разградската болница. Кметът съобщава само за един по-тежко пострадал човек.", "date": "2018.09.08", "title": "И кметът на селото пътувал с групата, ударена от ТИР-а"}
{"url": "https://www.monitor.bg:443/bg/a/view/mvr-zapochna-mashtabna-proverka-v-uchilishtata-143795", "text": "Полицията започна мащабни проверки във всички училища една седмица преди началото на учебната година, съобщава bTV. Проверка в Шумен показа, че уличната маркировка все още не е обновена, пешеходните пътеки по натоварените улици и булеварди са неразличими, което може да създаде предпоставка за инциденти.  От общината всяка година опресняват маркировката преди 15 септември, но сега това все още не е факт. Пропуски, които трябва да бъдат отстранени до седмица има и в София. Владимир Тодоров, председател на Асоциацията на пострадалите в катастрофи, показа няколко места в столицата, където липсват пешеходни пътеки, легнали полицаи и осветление покрай училища. Полицията е разпоредила пешеходните пътеки да бъдат освежени, знаците – налични, както и да има парапети около сградата. По данни на КАТ, последнте години пътните инциденти около училищата са намалели. „Много често причината да има инцидент е, че водачът е бил улисан в някакви свои мисли и не е забеляза пешеходеца или че има въведена оганизация на движевние. Важно е да бъдем отговорни към децата.  На 17 септември, когато учебната година започва, до всяко училище ще има полицейска патрулка.", "date": "2018.09.08", "title": "МВР започна мащабна проверка в училищата"}
{"url": "https://www.monitor.bg:443/bg/a/view/ostaviha-trimata-ot-karnobatskata-afera-v-aresta-143794", "text": "Бизнесменът Миню Стайков, шуреят му Белун Хазърбасанов и Иван Димитров - син на кмета на Карнобат остават в ареста. Това реши преди минути спецсъдът. Те бяха задържани след разбиването на фабрика за нелегални цигари в Карнобат, нанесла щета на бюджета в размер на 70 млн. лв. Първоначално бяха арестувани 10 души, а обвинения бяха повдигнати на 8, сред които и Стайков. Те ще отговарят за участие в престъпна група за пране на пари, данъчни измами и търговия с незаконни цигари. Според съдията по делото може да се направи обосновано предположение за участието на Стайков в престъпната група. Също така имало доказателства, че той е създал условия и организация за извършване на данъчни престъпления, чрез регистриране на голям брой търговски дружества на свързани с него лица, които той реално контролира. От документите по делото съдът установи още, че може да се направи обосновано предположение за съпричастност на обвиняемия Хазърбасанов към престъпната група. Той също контролирал търговски дружества, регистрирани на негово име и други лица, които евентуално са създадени с цел извършване на данъчни престъпления. Обосновано предположение за участие в организирането на дейността по производството на цигари без бандерол има за Иван Димитров, според съдебния състав. За данъчни престъпления обаче нямало данни. Опасност за укриване няма за никого от обвиняемите, каза още съдията, цитиран от БТА. Като допълни обаче, че има опасност те да извършат нови престъпления. Кметът обяви, че синът му не е знаел за незаконното производство, а адвокатът на Миню Стайков обяви, че клиентът му е „пришит” към делото. Определението на съда може да се обжалва.", "date": "2018.09.08", "title": "Оставиха в ареста Миню Стайков и още двама (ОБНОВЕНА)"}
{"url": "https://www.monitor.bg:443/bg/a/view/ot-ponedelnik-proverjavat-bezopasnostta-po-celija-pyt-prez-iskyrskoto-defile-143796", "text": "Следващата седмица започва одит по пътна безопасност на целия път през Искърското дефиле, съобщиха от АПИ. Ще се направи преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. Според Правилника за прилагане на Закона за пътищата - чл. 48, т. 1, „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места. Участъкът от път II-16 Своге - София е с подменен износващ асфалтов пласт и с шумяща маркировка за повишаване безопасността на движение. Обновена е  отсечката от водостока, преди пътния инцидент, до моста над река Лесковдолска.", "date": "2018.09.08", "title": "От понеделник проверяват безопасността по целия път през Искърското дефиле"}
{"url": "https://www.monitor.bg:443/bg/a/view/ecb-pazaryt-na-nedvijimi-imoti-moje-da-predizvika-sledvashtata-kriza-v-evropa-143780", "text": "Пазарът на недвижими имоти може да предизвика следващата криза в Европа. Това заяви експертът на Европейската централна банка Даниеле Нои в интервю за Латвийската информационна агенция. Според нея обаче банките сега са по-подготвени да се справят с подобни сътресения, отколкото са били преди десетилетие. На фона на рекордно ниските лихви цените на недвижимите имоти неимоверно са се покачили и то в няколко „горещи” локации. Експерти предупреждават, че облекчената валутна политика крие рискове от изкуствено надуване на балона на имотния пазар, което може да доведе до неговото спукване и потенциална криза. „Какво би могло да доведе до следващата криза? Не знам точно, но подозирам, че това може да е пазарът на недвижими имоти”, твърди Нои в интервюто. „Знаем със сигурност, че ще има нова криза. Но не знаем кога и защо ще възникне тя.” Въпреки че като цяло капитализацията на банките е по-добра, ликвидността е голяма и парите са „евтини”, експертът предупреди, че някои банки не са успели да си подсигурят допълнителни гаранции да наберат допълнителна ликвидност на пазара, когато са под натиск. „Това, което все още липсва е Европейска застраховка на депозитите”, посочва Нои. „Знам, че някои държави от Северна и Източна Европа искат да видят по-решително намаляване на рисковете в банките от еврозоната преди да бъдат предприети каквито и да било по-нататъшни действия. Лично аз мисля, че рисковете вече значително бяха намалени. Затова сега е време да продължим напред”, добавя тя. По отношение на прибалтийските държави Нои предупреди, че повишаването на цената на търговските имоти представлява риск, както и използването на променливи лихвени проценти, тъй като няма гаранции, че заплатите и печалбите ще растат паралелно с лихвите. Всичко това представлява и по-голям риск за северните държави, тъй като скандинавските банки притежават голяма част от прибалтийските финансови институции, допълва Нои.", "date": "2018.09.08", "title": "ЕЦБ: Пазарът на недвижими имоти може да предизвика следващата криза в Европа"}
{"url": "https://www.monitor.bg:443/bg/a/view/nad-1000-uchilishta-s-elektronni-dnevnici-143783", "text": "Над 1000 училища в страната ще имат електронни дневници през новата учебна година, но в част от тях ще се работи и със старите книжни дневници. Това каза днес в Русе министърът на образованието и науката Красимир Вълчев. „Електронните дневници са изключително полезни и мислим от догодина да финансираме всички училища за закупуването им“, допълни той. По думите му трябва да се върви въобще към електронизация на документооборота - справки, обмен на информация, административни услуги, но при разработването на такава информационна система е важно да се внимава със сигурността на личните данни. Министърът коментира и проблема с недостига на учители. \"Трудно е да мотивираме 18-19-годишни младежи да се включат в учителската професия и да работят това в следващите 40 години\", каза той. Сега средно по 4000-5000 учители годишно навлизали в пенсионна възраст, като някои от тях продължавали да работят заради недостига на кадри. Най-много се търсели учители по английски език, математика, информатика и физика. Вълчев все пак се надява, че с увеличението на заплатите на учителите от началото на 2019 г. нещата с кадрите да се подобрят. Дори напоследък имало случаи служители от регионалните управления по образованието да напускат и да стават учители заради по-високото възнаграждение. Министърът се извини на родителите и на децата от училищата в страната, в които ремонтите ще продължат и след началото на учебната година. Министър Вълчев бе в Русе, за да се срещне с директори на училища в региона. Обсъдени бяха въпроси за предстоящата учебна година.", "date": "2018.09.08", "title": "Над 1000 училища  с електронни дневници"}
{"url": "https://www.monitor.bg:443/bg/a/view/gdbop-razbi-narkogrupa-12-sa-zadyrjani-143782", "text": "Наркогрупа е била разбита при спецоперация на ГДБОП, проведена на територията на Бургаска област, след утвърден план от главния секретар на МВР главен комисар Младен Маринов, и под прякото ръководство на Специализираната прокуратура, съобщиха от пресцентъра на МВР. В нея са участвали служители на териториалния сектор \"Борба с организираната престъпност\" към ГДБОП-МВР в Бургас и колегите им от Отдел \"Наркотици\" при ГДБОП. В хода на полицейските действия са задържани 12 участници в групата. На четирима от тях - на възраст 37 г., 39 г., 28 г. и 22 г., е повдигнато обвинение, а с решение на Специализирания наказателен съд им е наложена мярка за неотклонение \"задържане под стража\". В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност. По случая е образувано досъдебно производство, работата по което продължава под надзора на Специализираната прокуратура.", "date": "2018.09.08", "title": "ГДБОП разби наркогрупа, 12 са задържани"}
{"url": "https://www.monitor.bg:443/bg/a/view/myj-i-dete-postradaha-v-katastrofa-po-pytja-plovdiv-karlovo-143779", "text": "Мъж и дете са пострадали след катастрофа по пътя Пловдив - Карлово. Състоянието на ранените е тежко, съобщи пред Фокус говорителят на Областната дирекция на МВР- Пловдив. Сигнал за пътния инцидент между бус и каруца по пътя между Черноземен и Долна махала е подаден след 6:00 часа. Бусът е блъснал отзад движещата се необозначена каруца. Пострадали са 57-годишен мъж и 13-годишно дете. И двамата са откарани в болница. 58- годишният шофьор на буса е с отрицателна проба за алкохол. Причините за възникването на катастрофата се изясняват.", "date": "2018.09.08", "title": "Мъж и дете пострадаха в катастрофа по пътя Пловдив-Карлово"}
{"url": "https://www.monitor.bg:443/bg/a/view/shofior-bez-knijka-vrjaza-sys-150-km-ch-fauve-v-reno-kraj-kazanlyk-143787", "text": "Жител на Хасково, който никога не е имал свидетелство за правоуправление на МПС, навлезе в насрещното платно за движение по пътя Стара Загора за Казанлък и със скорост 150 км/час помете Рено. Зверският удар е станал към 10:45 часа в събота пред изумените очи на десетки транзитно преминаващи в този момент по натоварения път за прохода Шипка. Сигналът подала на телефон 112 журналистка от Радио Стара Загора, която пътувала към язовир Копринка, където се провежда 15-ия събор на русофилите. При удара едното колело на реното, карано от 60-годишния Георги Фотев от Казанлък, се откъснало и излетяло на петдесетина метра, само по чудо не се блъснало в движещите се в тези секунди по асфалта коли. Колата на казанлъчанина се обърнала по таван, мъжът е изкаран с потрошени крайници и ребра и е отведен с опасност за живота в старозагорската УМБАЛ „Проф. д-р Стоян Киркович“. Виновникът за катастрофата, 30-годишният Мехмед Юсуф е бил задържан и окован в белезници на местопроизшествието, видя репортер. Проверката с дрегер не е установила алкохол или дрога в кръвта му, мъжът се оправдал с объркване и случайно навлизане в насрещното движение въпреки мантинелите, разделящи платната в този участък.", "date": "2018.09.08", "title": "Шофьор без книжка помете Рено със 150 км/ч край Казанлък"}
{"url": "https://www.monitor.bg:443/bg/a/view/merkel-pred-zaev-blagodarja-za-kuraja-na-borisov-i-bylgarija-za-istoricheskija-probiv-143784", "text": "Германският канцлер Ангела Меркел подчерта положителната роля на България и куража на нейния премиер Бойко Борисов за напредъка и пробива на Балканите. „Искам да подчертая ролята на премиера Зоран Заев, но и на премиерите на България и Гърция Бойко Борисов и Алексис Ципрас. Искам да благодаря за ролята и куража на Борисов, защото в продължение на години се намирахме в ситуация, в която нямахме напредък, а сега се получи пробив. Имаше проява на политическа храброст. Поради тази причина 30 септември е ключов за бъдещето на вашата страна“, подчерта Меркел на съвместна пресконференция с македонския премиер Зоран Заев в Скопие, съобщи БГНЕС. Меркел призова македонците да гласуват масово на референдума за името. „30 септември е исторически шанс за Република Македония. Успешният референдум ще отвори вратите за евроатлантическата ви интеграция. Такъв шанс нямате всеки ден. За това не оставайте вкъщи, а отидете и гласувайте“, заяви тя. Меркел съобщи, че по време на днешната визита в Република Македония няма да има среща с президента Георге Иванов. Зоран Заев изрази задоволство, че Македония има толкова силен приятел. „Германия е сред най-силните поддръжници на стремежа на Македония да стане равноправен член на най-силните и най-стабилните семейства в света – Европейския съюз и НАТО“, каза той. “Подкрепата, която получаваме от Федерална република Германия е огромна и приятелска. Визитата на канцлерката Меркел ни помага да изградим проспериращо общество, което почива на европейските ценности“, подчерта Заев. Ангела Меркел е първият германски канцлер, който е на визита в Македония след обявяването на независимостта на страната на днешния ден през 1991 г. Германският канцлер е поредният високопоставен световен лидер, който тези дни е в Скопие. Преди три дни в македонската столица бе генералният секретар на НАТО Йенс Столтенберг, а вчера в западната ни съседка бе и австрийският канцлер Себастиян Курц. Визитата на Меркел се счита за директна подкрепа за предстоящия на 30 септември референдум за промяна на името на Република Македония. Германия от години открито подкрепя компромиса в спора за името между Македония и Гърция. През последните седмици Берлин категорично отхвърли каквато и да е промяна на границите на Балканите. БГНЕС припомня, че само два месеца след идването си на власт миналата година Зоран Заев и Бойко Борисов подписаха Договора за приятелство и добросъседство - на 1 август в Скопие. На 17 юни 2018 г. в района на гръцката част на Преспа беше подписан договорът, слагащ край на спора за името между Гърция и Македония. На церемония на Преспанското езеро, намиращо се на границата между Македония, Гърция и Албания, на гръцка земя в историята отиде 27-годишният спор между Атина и Скопие за името на Македония. Договорът бе подписан от министрите на външните работи Никола Димитров и Никос Кодзияс в присъствието на премиерите на двете страни - Зоран Заев и Алексис Ципрас. Постигнатото съгласие е новото име на страната да е Република Северна Македония. Този договор дава възможност на Република Македония да започне преговори за членство в Европейския съюз и да стане пълноправен член на НАТО.", "date": "2018.09.08", "title": "Меркел пред Заев: Благодаря за куража на Борисов и България за историческия пробив"}
{"url": "https://www.monitor.bg:443/bg/a/view/veteranski-duet-razplaka-15-000-kraj-koprinka-143785", "text": "Дуетът на ветераните от българската естрада Мими Иванова и Развигор Попов разплака близо 15-те хиляди участници в юбилейния 15-и събор на русофилите , който се проведе в събота на брега на язовир Копринка. Множеството посрещна с овации появилите се на естрадата изпълнители, стотици пееха с тях песните им „Майчице свята“, „Петнадесет лалета“ и „Години, години“, на дансинга край тях танцуваха стотици мъже и жени, чийто живот е неразривно свързан с някогашния Съветски съюз. Сред танцуващите беше и 65-годишният Димитър Марчев, който дойде от Усогорск в република Коми с гайдата си, за да посвири на събора. Роденият в смолянската село Загражден бивш пожарникар заминал за Усугорск след като се развел с първата си половинка, от която има три деца. В тайгата намерил новата си любима, рускинята Наталия с която създал ново семейство и им се родили още две деца. Пенсионер е от 16 години, на не е намерил обратния път към Родината. Запазил обаче любовта си към каба гайдата. По звуците на песента „Альоша“ в изпълнение на казанлъшката група „Грамофон“ заплака московчанката Антоанела Пешлова, пристигнала за събора от Пазарджик. 83-годишната жена помни войната и разказва ,че България е нейната втора родина, защото тук живее от 1960-а, когато сключила брак с мъжа, в който се влюбила по време на разходка по Червения площад. Бивши флотски офицери от военноморската база Атия край Бургас разчувстваха множеството с песен  на наскоро споминалия се легендарен руски изпълнител Йосиф Кобзон.По думите на капитан втори ранг от резерва Лъчезар Станчев групата „Маяк“ била сформирана „на случаен принцип“ преди 5 години, в нея се включили 10 морски вълка, техен ръководител станал композиторът Петър Петров, подкрепил ги за певческата им кауза кметът на Бургас Димитър Николов. Литургия за Рождество Богоридично, което БПЦ отбелязва на 8 септември отслужиха протосингелът на старозагорската митрополия архимандрит Богослов и свещеник от Казанлък.Приветствие към съборяните поднесе и кметът на Казанлък Галина Стоянова, която е  и зам.председател на русофилското движение. До към 17,00 часа продължи песенната програма от естрадата, в нея участие взеха професионални и самодейни изпълнители от Коми и самопровъзгласилите се за независими република в Крим и Донецк.", "date": "2018.09.08", "title": "Ветерански  дует разплака 15 000 край Копринка"}
{"url": "https://www.monitor.bg:443/bg/a/view/v-goleshevo-chetata-na-javorov-se-srajava-s-turski-asker-143786", "text": "В санданското село Голешево за пореден път се проведе уникална възстановка в чест на 140- годишнината от рождението на Яворов и 115 години от сражението във и около Хаджисимеоновата плевня в покрайнините на селото.  През 1903 г. поетът революционер Пейо Яворов с група четници е обграден около плевнята от многоброен турски аскер. След продължителен бой комитите успяват да се измъкнат невредими от обкръжението.  В разказа „Едно сражение“ в своите „Хайдушки копнения“ Пейо Яворов описва подробно сражението, в което е пряк участник. Във възстановката  се включиха „комити“ и „аскер“ от Родолюбив клуб „Крум Страшний“ – гр. Шумен, доброволци, местни жители и ученици от ПГ „Пейо Яворов“ – гр. Петрич.  Организатори на събитието, което се осъществи с подкрепата на Община Сандански бяха кметство с. Голешово, Тодор Балтаджиев, младите патриоти Виолина Георгиева, Здравка Трайкова, Сдружение „Голешовски корен“ и ТД „Славянка“ – село Петрово. След възстановката ще се проведе вечерна проверка на четите от някогашния Серски революционен окръг. За славната история в самата плевня, която е превърната в изложбена зала, е подредена историческа изложба, която всеки гост на възстановките може да посети. Сред многобройните гости бяха народният представител от ВМРО Атанас Стоянов, кметът на община Сандански – Кирил Котев,  и стотици гости, пристигнали от цялата страна. Днес селото празнува храмовия си празник. Отслужена беше тържествена служба в църквата и осветен курбан за миряните. ... Още една прибежка в някаква градина и ето че се озовахме под височината — цел на стремежа ни. Тук имаше каменна плевня, отделена от селските къщи само на няколко стъпки. Едва дишащи от умора, ние спряхме притулени зад нея. Да поемем нагоре — не беше много високо, но тъй изморени, би трябало просто да пълзим — и само един стрелец би стигнал на всички ни. Най-разумното бе да се възползуваме от трите големи камъци, които стърчаха в тясната пола между бърдото и плевнята, както и от зидовете на последната. Радон Тодев, Сандю Китанов, Лазар Колчакоз и аз веднага се настанихме зад камъните и открихме огън. Йонко Вапцаров и Мицо влязоха в плевнята, отвориха бойници и ни придружиха. — Бре, къде е Митрето! — досети се един за липсалия другар. И никой не можеше да си припомни дали Митър Ристев е бил с нас през селото. Време ли беше да си припомняме такива дребни работи!    А слънцето преваляше към запад и лек вятър подслаждаше барутния дим с пресния дъх на околните гори. В редките паузи сред гърмежа на пушките и рева на селските магарета — от съседните къщи се чуеше нежно гукане на млади гълъби. По едно време в челото ми се блъснаха две пеперуди — сборени за първата целувка може би. И в странното отегчение, което ме обземаше, аз изпитвах още по-странно чувство на очакване. Сякаш на всяко мигновение се готвеше да прозвучи някое властно \"стига толкоз!\" — което ще спре гърмежи и вик. Като на шега аз турях патрон след патрон в пушката си и потръпвах едва ли не изненадан, щом някой куршум  удареше близо до мене... Върху един от склоновете на отсрещните висоти се бяха загнездили група войници и башибозуци, размесвайки плясъка на маузерките с буботенето на кримките. Оттам се командуваше обграждането ни, по турски обичай, чрез тръба. По едно време групата се раздвижи в прибежки на разни страни, кой знае с какво намерение. Същевременно лъсна униформата на изправил се офицер, който размахна шашка и се повали. — Откога те чаках! — провикна се Радон, ударил тая първа жертва. — Убих, и аз убих един! — кресна също тъй Йонко из плевнята, сякаш беше изтребил цял полк. А турците виеха като вълци от ожесточение. Посмелите от тях бяха на двайсетина стъпки пред нас, зад плетища и камънаци, отдето ни изпращаха куршуми и закани. Но да не останем длъжни в това отношение, единия наш Сандю беше достатъчен... — Чабук бе, чабук бе,  атеш гетириниз — по-скоро, по-скоро огън донесете! — изреваха ненадейно няколко гласа зад плевнята. Възползувани от улисването на Йонка и Мица към друга страна, турците се бяха озовали под нашата \"крепост\" и искаха да запалят сламения й покрив. По тоя начин те биха ни заставили да напуснем позициите си. — Хей, нека дойде още някой, че ние тук не можем само двама — развикаха се отвътре. — А-ах, ето ги и на върха! — повтори Мицо, гръмна нагоре. Аз скочих от мястото си, дето бях на тясно зад камък со Сандя, и хукнах към плевнята, наместо да отида лазешком. Тая непредпазливост щеше да ми костува твърде скъпо. Трябаше да измина 5—6 крачки място, дето постоянно се изсипваха неприятелските куршуми. Когато профучаха няколко такива край главата ми, аз се хвърлих в безумен порив напреди не зная как не се натъкнах върху щика на Мицовата пушка. Двама с Йонка, ние скоро заставихме турците да се приберат в близката улица, между крайните селски къщи. Но едва свършихме тук, ето и нова беда: — Пазете ни гърбовете — викаха другарите, отвън турци стрелят откъм полето, гледайте в реката!... Никой не предполагаше, че неприятеля ще посмее да се яви и от тая страна, равна като плоча. Но отделни единици се промъкваха вече по коритото на малката река, която разделя селото на две половини и лъкатуши в полето на северозапад. А неудобствата ни за позиция в тая посока бяха най-големи. Една малка издигнатина, опряла гръб в плевнята, позволяваше наблюдението нататък само от покрива на последната. Аз останах сам да отблъсвам нападението откъм селото, а Йонко отиде да търси изход от затруднението. Той разкри бойница при самия покрив, направи седалище от дъските на вратата — и заяви, че няма \"кеф\", по-голям от неговия. Заобиколени отвред, сражението се разгорещи на всички страни. Външните другари се разправяха в непрекъсната стрелба и ругатни с аксера и башибозука по близките крайселски висоти. Мицо водеше отчаян спор с турците от върха за трупа на един манафин, полазил надоле с прехапан език и страшно отворени очи. Йонко изхабяваше от време на време по някой куршум към реката и въздишаше: \"Ех дано се чуят гърмежите до Черния връх, дано чуят нашите там!\" — А отдясно, в \"сферата\" на моя огън, из дъното на улицата, се чуеха припрени викове: — \"Теслим олунуз, бре комиталар, те зиян оладжаксъниз — предайте се, бре комити, ето изгубени сте!\" В отговор аз им изпращах куршум и проклятие. Въздуха в плевнята, наситен с барутен дим, палеше гърдите, жажда сушеше гърлото. Сякаш запалена слама пълнеше с пушек главата и помрачаваше съзнанието. Като че някоя грамадна стена беше натегнала върху плещите ми — и на всяка минута аз трябаше да я отблъсвам назад, за да не ме смаже. Пред мене не съществуваше нищо друго освен синята аскерска униформа и червения фес, в които се целех, щом се покажеха негде, било по-далеко в селото, било насреща в улицата. Особно живо е отпечатан в паметта ми един случай на кръвнишки трепет и дебнене. На срещуположния по-висок селски край често прибягваха войници, вероятно с огледна цел. Такъв един, с яркоален фес — най-зления, който видях през тоя ден — трябаше да измине пред очите ми значително голо пространство. На пътя му имаше плевня, новата врата на която се белееше срещу слънцето. Аз се прицелих в десния ъгъл на плевнята, като съобразих да стрелям, щом турчина отмине вратата — и първата по-нататъшна стъпка да бъде смъртоносна за него. Но моето нетърпение ме излъга: куршума превари една секунда и турчина легна при самата врата. Аз се прицелих отново в прага, като чаках само да се мерне феса на легналия, за да стрелям. И в това време, ако някой дойдеше с брадва над главата ми, не бих помръднал — да не изпусна жертвата си. Но ето че турчина се понадигна върху лактите си и аз гръмнах. \"Врага\" изчезна, жив или мъртъв — не зная. В оня момент бих разменил двайсет патрона срещу едно уверение, че съм го убил. Сякаш той щеше да умре вместо мене... Но скоро вниманието ми бе отвлечено на друга страна. Неколцина войници се бяха промъкнали в една долчинка, под самата ни външна позиция. Другарите ги турят на тясно с няколко рискувани поди-гания от местата си и те предпочеват най-близкото спасение — улицата. Но краката на единия останаха при входа, додето бъде засурнат навътре. И ний тържествувахме. — Много здраве на аллаха, аго! — крещеше Сандю:— кажи му, че скоро ще пратим и по-големи от тебе. По-късно аз разказвах тая същата история на г.Оdino Morgari, италиански депутат и сътрудник на в. \"Avanti\", дошъл в София да се запознае с македонското движение. Тъкмо на това място ме прекъсна моя събеседник, като посочи да удари с пестник върху масата: — Mоn Dieu! Как тия хора не се нахвърляха да ви избият с щиковете си! По такъв начин те едва ли не биха минали с по-малко жертви. Обаче нашето сражение не беше първо, нито последно в Македония и никъде турците не направиха тъй, както искаше горещия италианец. Те винаги търпеливо дочакваха обсадените да си изстрелят патроните и да се самоизбият, или пък да потърсят гробове в бой гърди срещу гърди. В нашия случай те чакаха може би същото, видимо наплашени след жертвите, които бяха дали. И времето минуваше в налитания и бягство в заплашване живи да ни изгорят и в увещателни предложения да се предадем. — Нема ли да се мръкне веднъж, че да видим какво ще правим — повтаряше Мицо, изправен край бойницата си: — ху, тази пушка се нагорещи, ще ми изгори ръцете! А Йонко, без работа при покрива, раздрънква огромната верига на часовника си, като намира случай да помечтае: — Момчета, къде ли ще бъдем утре по туй време? Сега часа е десет и половина а-ла-турка... — Ще бъдем на оня свят! — натегва отговор на езика ми, но аз изтръпвам и мълча. — Ти гледай да замръкнем еднъж — отговаря Мицо вместо мене, — па тогава ще мислим за утре. — Ако са чули ония на Черния връх — продължава Йонко и наднича вън през бойницата си, — как мислите, досега биха ли дошли? Надеждата за помощ от черновръхци беше на всинца ни. По един или други начин те не можеха да останат неуведомени за нашата схватка. Ако планинското ехо не отнесеше гърмежите до тях, някой човек на организацията щеше да им занесе вестта за положението ни. И нека побързам да кажа, че ехото свършва повече работа от селяните или поне ги изпреваря. Защото, както научих отпосле, на Черния връх били чути още първите гърмежи и опитното ухо на някои момчета успява да различи плясъка на маузерките и пукота на манлихерките. Тутакси всички грабват пушки, като оставят на върха раници и пр. и полетяват към селото. Благодарение на обстоятелството, че повечето от черновръхци бяха облечени като турски войници, те почти се разбъркват с обсадителите ни, като наближават двеста стъпки до нас. Но когато \"новия\" аскер обръща изведнъж пушките си върху \"свои\", изненаданите турци пръхват на две страни като пилци... Тогава ние чухме ободрителните викове на пристигналите: — Дръжте се, момчета!... — Имате ли убити-и... И плевнята отвърна: — Всички сме живи, ура-а!... Турците забравиха нас и веднага почнаха оглушителна престрелка с дошлите на помощ. Последните, двайсет души, пръснати надлъж край селото, пазеха да не им бъдат пресечени височините, отдето бяха слезли, и наближаваха към нас, за да ни очистят пътя. Улеснявайки задачата им, доколкото беше възможно — защото все още бяхме обсадени отвред, — ние очаквахме момента да изскочим от позициите си и да отидем при тях. Съвсем окуражени, другарите подеха една глупава песен, грабната из репертоара на кой знае коя българска казарма. И днес аз не мога да си припомня без смях козята кашлица на пресъхналите гърла: Ний макар сме още млади, не видели кървав бой, — и т. н.    Обаче изведнъж наляво в селския път засвири нова аскерска тръба, като ехо на която се обади оная на обсадителите ни. Това беше войска от с. Xрасна, Мелнишко, повикана на помощ, както стана известно впоследствие, още преди да бъдем нападнати. Когато турците нададоха радостни викове, черновръхци бяха само на стотина крачки от нас. Но храсненския аскер полетя в обход и те удариха на бяг към планината. Скоро заглъхнаха техните последни гърмежи. От това можеше да се заключи, че турците не ги преследваха. Двеста, ако не и триста души, както се вижда, те считаха достатъчна своята работа с нас. И след половината час почивка, която ни даде, за да се разправи с черновръхци, аскера започна отново налитанията си върху ни. Пак атаки и предложения да се предадем, на които отвръщахме с мълчел и ва стрелба. Дори и Сандю мълчеше. — Братя! — простена някой отвън: няма вече спасение, тук ще мрем... Унинието подир несполучилата помощ беше общо. Освен това съкрушително бе увеличението на неприятелските сили. — Няма вече спасение, тук ще мрем! Веднага ми дойде на ум, че нося у себе си документи, които биха дигнали олелия в много краища, ако попаднеха в турски ръце. И аз извадих от чантата си цяла връзка книжа с намерение да ги разкъсам. Но щом казах да пристъпя към действие, студен пот ме изби, пръстите ми отмаляха: нима истина ще мра! И животното, властно и грозно в своето ужасение, въстана у мене со всичка сила. Аз повърнах писмата в чантата си — и отдъхнах, като че бях нанесъл смъртоносен удар на самата смърт. Не знам дали помислих тогава колцина биха тръгли за една борба като нашата, при увереност в неминуемостта на жертвата. Така въпроса би се опростил до самоубийство в името на общественото благо. Но човешката природа е твърде егоистична, за да отрече земното в личния живот пред земното в живота изобщо. Примерите от миналото, които наглед биха опровергали тая мисъл, всъщност я потвърждават. Защото те доказват, че вратата на историята и вратата на лудницата са на една и съща улица. Обаче кой знае, не предполагам да мислех тогаз върху тия неща, защото нямах днешното свободно време. Турците, след като съборихме още два-трима, отслабиха атаките и дори съвсем замлъкнаха. Ние подойдохме в себе си и Йонко пак съобразяваше, дали \"окия\" биха могли да ни дойдат още веднъж на помощ, а Мицо бълнуваше \"тъмното\". И тъмното не бе далеко, защото слънцето потъна зад бърдата, които простряха, сенките си върху селото. Почнаха да се чуят блъсъци на врати, груби аскерски гласове, женски и детски писъци — оглушителни заедно с магарешкия рев. Кремъчните тонове на тая адска шакофония се блъскаха в крехкото стъкло на вечерното мълчание и го превръщаха на прах. Те проникваха в гърдите и раздробяваха душата с ръбовете си. Аз предположих, че последния час на селото е дошъл...    Но скоро всичко се обясни. Турците бяха събрали тълпа мъже и жени, стари и млади, и ги караха пред Щиковете си към нас. Види се, те мислеха, че по тоя ачин ще ни турят на тясно — да стреляме върху свои или да се предадем. Тая варварска тактика на англичаните в Трансваал биде усвоена от турците и практикувана на няколко места в Македония. — Когато селяни и селянки се изсипаха около плевнята с плач и заклинания да не стреляме, ние изпразнихме пушките си над главите им с викове \"назад!\" И те бягаха, като се размесваха с дебнещите подире им турци които излагаха гърбовете си на повторните ни изстрели. Още два пъти се повтори същата история, присъщия завършък. Подгонваните от аскера нещастници стенеха: — Карат ни, брей, карат ни, бракя, пожалете ни. Остър, пронизителен, съчетал нотите от цялата гама на страха и отчаянието, тоя стон още звучи в ушите ми — тъй явствен, като че голешовската тълпа е всеки час пред мене. Той се виеше като размахнато косило из въздуха, фучеше наоколо ми — и аз чувствувах прекосена някаква паяжина от невидими нишки, които ме свързваха с другари, с народ, с целия свят. И когато изкрещях с настръхнали коси: \"назад, роби!\" — стори ми се, че сам опрях ръце и нозе о стената, зад която стоях, и се оттласнах в някаква бездна. А в гърдите ми се плакнеше океан от най-противоречиви чувства. Не зная съжалявах ли селяните, или се отвращавах от тях, че не бяха грабнали пушки, брадви и сопи върху турците, които ги третираха като чарда говеда. Не помня оправдавах ли себе си, или наричах кръвожадни палачи всички ония, които изпълняват присъдите на прогреса и цивилизацията за едно чуждо бъдаще, като давят в сълзи и кърви нашето остаряло настояще... Подир несполуката с тълпата, неприятеля ни изпрати като парламентьор селския кмет, който се обади отдалеко: — Момци, не гърмете, аз съм коджабашията. Сакам да ви кажам нещо. И той се показа из наблюдаваната от мене улица, пъхнал ръце дълбоко в пояс, види се, да ни увери, че мисията му има съвсем мирен характер. — Момци, ето гледате, нема куртулуш, много са турците. Е па теслимете се, олам, за нашо добро, оти аскера нам фърля кабахат, ке запали селото. Така вели, пепел ке биде! Йонко почна да крещи и доказва от покрива, че никой няма право да закача селото, щом ние сме били открити в гората. \"Иди им кажи на тези кокошкари— завърши той авокатската си реч, — нека дойдат с нас па се разправят, а не с баби като тебе.\" — Велим, браке, велим: ние сме мирни люде, що сакате. Йок, вели юзбашията, вий ги раните: санким вас-ка де. И вели, нека ония фърлят що силях имат, можем да ги пущим, вели. Молим ви се, бракя! — Да мълчиш! — викна Сандю: — ние не сме ти братя, като хортуваш за предаване; не смей да ни казваш братя, че... — И той изригна една твърде енергична закана. В тъговита умора подир толкова вълнения аз изпитвах страшна досада при тая безкрайна разправия. — Молим ви се, ристяни... Без да се обадя, без да се целя, с чувството на човек, който протяга ръка да смаже забръмчала върху стъклото муха, аз гръмнах върху селянина. — Ва-а!... — отсече думата си той и се хвърли в улицата. — Удри, майка му стара, какво го слушаме — креснаха другарите зад мене: не можи ли да го простреш!    След прекъсването на \"преговорите за мир\" турците подновиха стрелбата си отдалеко. Ние обаче не си правехме разноски да им отвръщаме, защото и никой от тях не излизаше на открито. Йонко, Мицо и аз разисквахме в плевнята, изпреварила с тъмнината си външния здрач. Въпроса беше какво ни остава да направим за избавлението си. Естествено, ние трябаше непременно да излезем от обсадата още тая нощ. Осъмнехме ли на същото място, утрешния ден щяхме да бъдем полумъртви от глад и жажда. А главно патроните, които ни оставаха едва биха стигнали да се държим два-три часа. Надеждата за помощ от прогонените в планината другари беше слаба. Оставаше сами да си отворим път, като се опитаме да прегазим в сгоден момент някоя от турските пусии. И ако знаехме даже, че в тоя опит би оцелял само един, ние пак трябаше да го направим. Поне нямаше какво да изгубим... Не бяхме свършили обсъждането, когато външните другари нададоха вик и дружно изгърмяха. В същото мигновение чухме турски гласове и бягство, което веднага заглъхна. Едно аскерско отделение беше успяло да при пълзи в полумрака на три стъпки до външната ни позиция. Благодарение на високото и удобно наше място турците не успяха да употребят щиковете си. Но един от нападателите ни даде работа и забавление за по-длъжко време. Кой знае от храброст или смущение, наместо да избяга заедно с другите, той легна в един трап пред самата Радонова позиция. И ние го пребихме там с камъни... Аз и Мицо излязохме да усилим външните, а Йонко остана сам да наблюдава селото през моята бойница. Пълната луна беше плувнала по небето и плевнята хвърляше прозрачна сянка в полите на бърдото. Аз и Мицо се настанихме в тая сянка — нозе в нозе по двете направления на пътя, който минуваше край плевнята. При мене допълзя и Сандю, да си \"похортуваме\". Той би пукнал, ако мълчи, а турците почти не даваха вече работа на езика му. Турил пред главата си два-три камъка, изтегнат малко надясно от мене, Сандю изказваше впечатленията си от изминалия ден. Ние току протягахме врат един към друг — и види се твърде непредпазливо, щом турците забелязват главите ни в мяркането им. Изморен физически и душевно, аз едва държах клепките си отворени, готов да се унеса всеки миг в дълбок сън. По едно време поисках да предупредя Сандя — още бодър — да ме разбуди, ако заспя. Тъкмо помръднак да се наведа към него — шляп! — изплющя отзаде ми един куршум в камъка, дето преди секунда си подпирах челото. Мицо, който ми пазеше тила, тряба да сънуваше в това време свободна Македония и меко легло. Да останехме тук още няколко часа, турците биха ни изповързали без много затруднение...    Нощта бе настъпила и прогонените през деня черновръхци побързаха с нов опит за освобождението ни. Те налетяха върху най-задните турски патрули в полите на планината и подновиха за няколко минути надеждите ни без някакъв резултат. Помежду ни лежеше може би два километра място, посяно с турски засади, и двайсетмина хора бяха твърде малко, за да ги разбият. Наистина, имаше посока, отдето една помощ непременно би сполучила — именно гората зад върха, тъй зле използуван от неприятеля. Обаче с тая цел би трябало да се направи по голини и равнина един обход, за какъвто другарите нямаха нито сили, нито време. И ние бяхме изоставени пак на себе си — на случая. Отблъснали неканените гости, турците веднага прекратиха гърмежите си. Те смятаха, че ни държат в ръце достатъчно здраво, и чакаха утрешния ден. А в чакане имаше как да се убие времето из селото... Наближаваше полунощ, когато ние решавахме шепнешком, глава до глава в сянката на плевнята, коя посока да хванем. Към селото, дето безчинствуваше аскера, или по направленията на пътя, който слазяше в равнина, изхода бе невъзможен — и нататък не би имало къде да се крием. Оставаше върха с гората зад него. Ние решихме да се покатерим нагоре, да завием около дясната страна на турската пусия, да ударим на огън и нож, щом бъдем забелязани, и който остане жив, да бяга в шумата. Дъждовете бяха изровили по реброто на бърдото един доста широк улей, чийто ляв бряг хвърляше сянката си по дъното му. Из тоя улей щяхме да пълзим един подир друг, по възможност най-тихо, за да смутим турците с ненадейността на появяването си. А понеже някои щяха да бъдат вече при засадата, изложени на първия удар, когато идещите подир тях ще се ползуват от смутолевицата да нахълтат в гората, жребия трябаше да определи местата ни. Затова условихме следния ред: един ще пропълзи досетина стъпки, а останалите ще пазят най-голяма неподвижност. После втори ще задмине малко първия и ще се притаи. Трети ще отиде пред втория и т. н. Установили това, ние дадохме няколко последователни изстрела, условни за наши хора, ако са някъде близо. Обаче никой не отвърна — черновръхци си бяха отишли. И ние потеглихме нагоре, по сянката на улея, като се настигахме и задминувахме един-други. Аз виждах как човек може да се движи почти без участието на ръце и нозе. За половин час едвам изминахме Половината от ония стотина стъпки, които трябаше да вземем по тоя начин. Сякаш цялата природа бе притаила дъх заедно с нас. А от време на време се чуеше вече, като изпод земята, задържан говор или задавено покашлюване от турците в засадата. Нервно затрепералия лакет или коляно събаряше някое камъче надоле и сърцето почваше да бие до задъхване. В тия мигновения като че самото небе се снишаваше в тревожно дебнене над нас. А луната разтягаше по-широко своята предателска усмивка. И аз я проклинах в душата си. Ето ни само десетина стъпки далеч от турците, почти успоредно с тях, понеже бяхме кривнали вдясно под върха. Стигнали дотук, ние забравихме всяка предпазливост и се втурнахме напред към тъмната гора, без да бъдем обезпокоени от някого. Сутринта, както ми разказваха после, турците от разните засади дошли почти до бой помежду си, обвинявайки се едни-други в изтърването ни. Предполагам, че най-много са крещели ония от тях, които благоразумно ни дадоха път.    ", "date": "2018.09.08", "title": "В Голешево четата на Яворов се сражава с турски аскер"}
{"url": "https://www.monitor.bg:443/bg/a/view/nora-nedkova-predade-koronata-na-mis-plejmejt-2018-snimki-143781", "text": "Мис Плеймейт 2017 Нора Недкова предаде щафетата и короната на тазгодишната победителка в конкурса – Жанета Осипова. Финалът на състезанието за изкусителки се проведе снощи в Слънчев бряг. Освен с ръчно изработената корона, Жанета си тръгна с ваучер на стойност 20 000 лв. и почивка в Гърция. Сред членовете на журито, редом до Недкова, бяха плеймейтката Златка Димитрова,  хореографът Галина Манова и журналистът Мартин Карбовски Градуса на настроението на партито, което беше на тема „Нощта на Пепеляшките“, вдигнаха и музикантите Светльо Къслев, Веси Бонева и Диона, както и балет X-Energy Crew. Първа и втора подгласничка на Осипова станаха съответно Дениз Хайрула и Несрин Исинова.", "date": "2018.09.08", "title": "Нора Недкова предаде короната на Мис Плеймейт 2018 (СНИМКИ)"}
{"url": "https://www.monitor.bg:443/bg/a/view/koi-sa-uchastnicite-vyv-fermata-4-snimki-143775", "text": "Вече е ясно кои са участниците, които ще се нагърбят със задачата да усвоят тънкостта на традиционните занаяти и да се борят за голямата награда от 100 000 лв. за периода от 100 дни в новия сезон на „Фермата“. Актуалните епизоди са под мотото \"Съединение\", като през първите четири седмици сблъсъкът ще е между два отбора - емигранти и тукашни. Ето кои са участниците:  Митко е на 50 години от Берковица, но живее във Вършец. Той е футболен мениджър и както сам твърди, него „всички го познават“. Преди да се захване с настоящата си професия, Митко е бил десантчик-парашутист, учител по история, имал е и вземане-даване със сенчестите групировки. Бил е отвлечен, но твърди, че голяма част от похитителите му, по една или друга причина, не са сред живите. Баща е на три дъщери – на 28 г., 26 г. и 23 г. Има два провалени брака зад гърба си, а в момента е щастливо обвързан с жена на годините на най-голямата си щерка.     Радилена е на 25 години от с. Кула и работи като сервитьор. Танцува по маси, къпе се във фонтани, не крие, че родителите й се срамуват да излизат с нея. Собствената й майка я нарича Лудата Радка. Импулсивна и с буен характер, Радилена смята, че все още не е намерила себе си. Признава, че постоянно се влюбва в грешни мъже. Изпитва срам пред родителите си, за това, че не е взела последните си няколко изпита като студент по „Право“ и все още не е дипломиран юрист. Надява се, че във „Фермата“ ще намери нови приятели, а защо не и голямата любов.     Цветан е на 38 години, от София и по професия е строителен предприемач. Той е от ромски произход, израснал е в столичното гето „Филиповци“. Средата, в която расте, бързо предопределя живота му – тръгва по път, който го отвежда до прага на смъртта. В най-критичния момент той се обръща към Бог с обещанието, че ако се спаси, ще промени живота си. Днес Цветан е част от евангелистката църква и е баща на две деца. Влиза във „Фермата“, за да промени мнението на обществото към ромите и вярва, че Бог ще бъде до него.    Росица е на 35 години от Пловдив, а от 10 години със семейството й живеят в Лондон, Великобритания. Там двамата със съпруга й изграждат успешен собствен строителен бизнес, живее в къща с шест спални и четири бани. Първото нещо, което Росица прави, когато се прибере в България, е да целуне земята. Но след това всичко и всички бързо започват да я дразнят, затова и няма никакво намерение да се връща за постоянно. В Лондон Росица се радва на охолен живот, а децата й получават образование в най-престижните училища в английската столица.Въпреки това тя признава, че не е истински щастлива. Познатите я наричат Хитлер.     Ива и Йоана са на 27 години от София, но от няколко години трайно са се установили в Мюнхен, Германия. Еднояйчните близначки са част от заможна фамилия – баща им е директор на голяма строителна компания. Въпреки че са израснали в лукс, двете момичета искат да се борят сами в живота и преди 10 години решават да заминат за Великобритания. Работили са в най-известния клуб в Лондон, където всяка вечер са били в комапния на световноизвестни звезди. След като завършват висшето си образование, се насочват към Мюнхен, където днес разработват собствена марка дрехи. И за двете момичета победите в живота са важни, затова и мотивацията им да влязат във „Фермата“ е една – тази година победител да е жена и тя да е с фамилията Георгиева. Ива и Йоана участват във „Фермата” 4 като един състезател, което в първи епизод им отне правото дори да стоят на два различни стола.   Нури е на 46 години от Сърница, но преди 4 години заминава с жена си на гурбет във Великобритания, за да изкарат пари за обучението на дъщеря си. Определя се като българин по националност, „помак“ по етнос и мюсюлманин по вероизповедание. Нури обича да спори, но казва, че е толерантен и не съди хората около себе си. Иска обаче и от околните същото отношение към себе си. Прочел е много книги и твърди, че за турско робство в България не може да се говори, защото, ако турците са искали да сменят вярата на българите, 5 века са щели да им стигнат за това. Нури се надява, че чрез участието си във „Фермата” може да предаде знанията и уменията си на младото поколение, което за него е „изпуснато”, макар самите те да нямат вина за това.     Гергана е на 31 години от София. По професия е ръководител маркетинг и реклама. Внучка е на генерал Георги Милушев, който е последният шеф на Управлението за безопасност и охрана (УБО) по времето на Тодор Живков. Въпреки внушителната си семейна биография, Гергана ще използва участието си във „Фермата“, за да развенчае мита за „червените куфарчета”. Тя е категорична, че фамилният им бизнес не е създаден с мръсни пари, а с „упорития труд на баща ми и дядо ми“. Освен това Гергана иска да се докаже пред баща си, който според нея не я оценява достатъчно. Гергана е преживяла няколко лични драми, сред които и диагнозата „рак”. Успява обаче да се пребори, а днес със съпруга й се радват и на сина им Матей, който е на година и половина. Победата и голямата награда във „Фермата“ също са нейна цел, тъй като двамата с мъжа й строят къща, за да могат да се изнесат от дома на родителите й.       Калоян е на 21 години. Роден е в Сливен, но от 6-годишен живее заедно със семейството си в Солт Лейк Сити, САЩ. Въпреки че всяка година се прибира в България, сам усеща, че заради живота си на хиляди километри от родината, губи българските си черти. Надява се, че шоуто ще му помогне да ги разбере, както и ще му даде възможността да опознае България и обичаите й. Страстта и уменията на Калоян в тениса са изградили в него състезателен дух, затова и победата е това, към което се стреми с участието си във „Фермата“. Категоричен е, че хората, които го подценяват, често бързо разбират, че са сбъркали в преценката си за него. Самоопределя се като „перфектния военен“, защото е много изпълнителен и завършва поставените му задачи винаги в срок. „Успехът е нещо, което постигаш, когато си най-добрият и най-полезният в това, което наричаш работа“, казва Калоян.   Александра е на 25 години от Пазарджик. Добра е в готвенето, чистенето, борави с чук, но няма мъж. Надява се във „Фермата“ да срещне голямата любов.  По професия е учител и преподава английски език на възрастни в частна школа. Обожава волейбола и тренира в школата на шампиона и участник в миналия сезон на „Фермата“ Владимир Николов. Споделя, че всичко й идва „отръки“ и може еднакво добре да върти и къща, и кухня. Летата при баба и дядо са изградили силната й връзка със земята и българското, а както успешно се справя с приготвянето на баници, така може да удря с брадви и чукове. Два пъти е била в чужбина, но „за кратко, слава богу!“. Не съди избора на емигрантите да търсят щастието си извън България, но според нея камъкът си тежи на мястото и всички сме отговорни към направеното от поколението преди нас и това, което ще оставим след себе си.     Александър е на 38 години от Шумен, но живее в София, където развива собствен бизнес с офис консумативи. Завършва с отличие Природо-математическата гимназия в родния си град и се определя като интелигентен интроверт. За себе си казва, че е от „старата пръст“, възпитаван в уважение и почит към близките. Кавалер по природа, Александър трудно приема излишната показност и прекалена импулсивност на днешните млади. Загубата на баща му през миналата година е болка, която все още не може да преодолее. Александър определя баща си като „най-големия авторитет в живота ми, моят идол“, който е изградил личността и характера му.  Решението да влезе във „Фермата“ взима, за да покаже, че не е аутсайдер. Иска да даде пример на всички желаещи да се борят срещу агресивната посредственост, която е в обществото.   Ваня е на 34 години, от Варна. Тя е европейска шампионка по лека атлетика и е една от най-успешните лекоатлетки в историята на България, поставила 11 национални рекорда. И до днес никой не е подобрил националния й рекорд на 400 метра с препятствия. Завръща се във Варна, където живее на семейни начала с половинката си и работи за създаването на лекоатлетическа школа за деца. Решението да участва във „Фермата“ 4 взима спонтанно, защото усеща, че има нужда от ново предизвикателство в живота си. Предпочита да не залага на известността си и затова подава документи наравно с всички останали близо 13 000 кандидати. Освен че се надява да пребори някои от страховете си и да придобие нови умения благодарение на шоуто, тя има амбицията да се превърне в първата жена, спечелила формата.     Георги е на 29 години от Пазарджик, но понастоящем живее със съпругата си Петя и дъщеря им Дария в София. Те са голямата му любов, затова и определя хората, които нямат деца, като „егоисти“. Икономист по образование, той развива успешна кариера като търговец на IT услуги. Включва се в шоуто, защото има какво да каже и осъзнава, че ще има и кой да го чуе. Сред основните цели на Жоро е да върне близките си обратно в България. И до днес не може да прости на баща си, че емигрира в Германия, когато Георги е едва на 14 години, и го оставя. Въпреки че не са в добри отношения, Жоро е благодарен, че така се е научил да не повтаря грешките му, и така може да бъде по-добър човек.   Дидо е на 34 години от София и от 13 години е фронтмен на групата D2. Певецът определено не е типичната рок звезда. Той води здравословен начин на живот - от 7 години не яде месо, всяка сутрин прави тибетски упражнения и се чувства най-добре в планината. Заради състезателната си натура Деян смята, че „Фермата“ е неговото място и влиза само с една цел – да води битка и да я спечели. Селската и строителната работа не са му чужди. Ще се опита да внесе баланс в колектива, за да има разбирателство между всички. От 4 години Дидо е влюбен в модела Юлия Кулиш, а от 2 години двамата официално са и семейство. Тя го подкрепя във всичко, включително и в решението му да участва в шоуто.   Ивайло Караньотов е на 60 години, от София. Бивш състезател е по лека атлетика, класирал се шести на Олимпиадата през 1980 г. И до момента има два неподобрени негови рекорда. След като напуска спорта, днес той управлява малък бизнес. Голяма част от времето си е отдал на мото кариерата на сина си Ангел. Ивайло е негов треньор и мениджър. Караньотов е женен за актрисата Аня Пенчева, горд баща е на две деца, но определя като най-голямото си щастие внука си Иво – син на дъщеря му Карина. Основната мотивация да влезе във „Фермата” е нуждата му от уединение и спокойствие, което трудно постига в живота навън. За него участието в шоуто ще бъде изпитание за физиката и психиката му, тъй като вече не е във върхова форма, а и никога не се е занимавал със селскостопанска дейност. Въпреки това, състезателният му дух ще го води напред към победата. Лилия е на 24 години и е от село Городне, Украйна. Тя е бесарабска българка, която заедно с още 5000 наши сънародници, живеещи в селото, продължават да спазват и почитат традициите ни. Самата тя е член на „Асоциацията на българите в Украйна“. Лилия е певица и е носител на наградата „Златният глас на Бесарабия“. Въпреки че е звезда в родината си, любовта към България я връща у нас и тя се надява, че именно тук ще изживее живота си. Административни препятствия обаче и до днес са основната пречка да получи така мечтаното българско гражданство. С участието си във „Фермата“, Лилия иска да запознае зрителите с бесарабските българи и да възвърне на сънародниците ни така нужното родолюбие, което в нейните очи тук все повече липсва.   Милена е на 43 години, от Кюстендил и по професия е лесовъд. Известна сред близките си като „Горския“, днес тя работи във фирма с 30 мъже и е убедена, че всяка жена може едновременно да се развива в типично мъжка професия и да бъде истинска жена. Умее да ръководи и по нейните думи, мъжете й козируват. Единственият, който може да я поставя на мястото й е собственият й съпруг - Светослав. Затова и след като се прибере у дома Милена се превръща във всеотдайна домакиня, отдадена на семейството си и двете си деца. Истински родолюбец, тя е твърдо решена да успее в България. Участието си във „Фермата“ посвещава на свой близък, който наскоро е починал. Освен на способностите си в кухнята и типично мъжките дейности, като цепене и рязане, Милена ще разчита и на късмета, за да стигне до първото място в шоуто.   Нина е на 28 години от Пловдив. Заради съпруга си, който работи във Великобритания, тя трайно се е установила в Лондон, където вместо да практикува учителската си професия, чисти къщи и гледа двете им деца. Въпреки че е щастливо омъжена, носталгията й по България е това, което често я натъжава, а най-голямата й мечта е всички заедно да се приберат у дома. Категорична е, че не иска децата й да растат в чужбина, а да ги възпитава и изучи в родината им. Работата на съпруга й Милко обаче е това, което продължава да пречи на завръщането им. Решението да влезе във „Фермата“ взима, за да му покаже, че България е красива и че тук могат да успеят и да бъдат истински щастливи. А самата тя е готова да даде 100% от себе си в играта.   Роман е на 26 години от Ловеч. Работи като индустриален катерач и от няколко години практикува професията в Германия. Определя се като „забавен хаймана“, обожава купоните. Няма постоянен адрес, а целият му живот е събран в един куфар и всяка седмица е на различно място. Въпреки че обича България и иска да се върне, парите са това, което все още го спират да се прибере окончателно в родината. Голямата драма в живота му е свързана с биологичния му баща, който изоставя него и майка му веднага след раждането му. Изпитва уважение единствено към втория си баща, който го е отгледал.   Симеон е на 27 години, от Козлодуй. От 6 години живее във Франция, след като семейството му се разпада, защото всички емигрират. Така от пълната къща, в която съжителствали 11 души, днес остава запустяла сграда, където живее единствено баба му. Въпреки че във Франция осъществява мечтата си да се занимава с музика и в свободното си време се изявява като DJ, носталгията все по-често го кара да се обръща към родината. Именно заради България и семейството си решава да участва във „Фермата”. Надява се, че чрез шоуто ще намери любовта, но победата е голямата му цел. Ще се бори до последно, никога няма да се откаже и е убеден, че има всички качества, за да постигне целта си за първото място.     Христина е на 29 години от София и по професия е мениджър в сферата на търговията. Любовта е водеща за нея. От 15-годишна живее сама, след като родителите й решават да се преместят на село, а тя остава в града. Затова и е свикнала да разчита най-вече на себе си. В момента Христина е опора за родителите си – издържа ги финансово и ги подкрепя духовно.  ", "date": "2018.09.08", "title": "Вижте кои са участниците във \"Фермата\" 4 (СНИМКИ)"}
{"url": "https://www.monitor.bg:443/bg/a/view/izchisljavat-po-nova-metodika-taksa-smet-143771", "text": "По нова методика за изчисляване на таксата „Битови отпадъци“ работят в Националното сдружение на общините. От 2020 година данък „смет“ ще се изчислява не по данъчната оценка, а по реално изхвърленото количество боклук. Важен фактор в новата формула ще бъдат и разходите за издръжка на новите системи за депониране на отпадъци, които значително надхвърлят разходите по старите общински сметища. Друг съществен компонент в изчисляването на таксата ще бъде и количеството изхвърлен отпадък, годно за рециклиране. Към момента таксата „Битови отпадъци“ се изчислява на базата на данъчната оценка на имота. Така, ако обитавате 70 квадрата в столичния квартал \"Дружба\", чиято данъчна оценка е 50 хиляди лева, например, таксата ви „смет“ ще възлиза на около 100 лева годишно. От 2020 година обаче ще трябва общинските власти да измерят реалното количество боклук, което сте изхвърлили. А тъй като новите системи за депониране на отпадъци са много по-екологични, но и по-скъпи за издръжка от старите общински сметища, и тези разходи се увеличават. Възможност да намалим таксата си „смет“ в бъдеще ще имаме обаче и самите ние, като започнем да изхвърляме разделно отпадъците си. Към момента общо 51 регионални системи за депониране на отпадъци в България вече са изградени. До края на 2018-та година се очаква да бъдат завършени и последните три – в Благоевград, Бяла и Дупница.", "date": "2018.09.08", "title": "Изчисляват по нова методика такса „смет“"}
{"url": "https://www.monitor.bg:443/bg/a/view/bylgarskite-gimnastichki-veche-trenirat-v-arena-armeec-143772", "text": "Българските гимнастички Катрин Тасева, Невяна Владинова и Боряна Калейн проведоха тренировка в „Арена Армеец“ в петък преди началото на световното първенство по художествена гимнастика, което започва в понеделник в София. Те влязоха да видят официалната зала и много я харесаха. Трите грации се подготвяха в тренировъчната зала, в която проведоха силна тренировка. Българките нямат търпение да започне световното първенство на родна земя. Официалните тренировки на националките са в събота от 13:00 до 13:30 часа и в неделя от 19:30 до 20:00. Главният мениджър на национален отбор индивидуално Бранимира Маркова пипна новите килими в залата и си пожела късмет и хубава игра пред българските фенове. Много вълнуващ ден вчера беше и за доброволците, които помагат в организацията на световното първенство. Всички истински се вълнуваха и снимаха, за да си запазят този спомен завинаги. Световното първенство в София започва в понеделник с квалификациите на обръч и топка при жените.", "date": "2018.09.08", "title": "Българските гимнастички вече тренират в „Арена Армеец“"}
{"url": "https://www.monitor.bg:443/bg/a/view/anglija-ispanija-e-gvozdejat-na-dneshnija-den-v-ligata-na-naciite-143770", "text": "Днес ще се изиграят поредната порция мачове от новия турнир на УЕФА - Лига на нациите. Гвоздеят в програмата е срещата между Англия и Испания от Лига \"А\", група 4. Двата тима ще застанат един срещу друг на \"Уембли\" в Лондон, като всеки от тях ще иска да се поздрави с трите точки. Друг мач, който също приковава вниманието на неутралните фенове е този между Швейцария и Исландия в лига \"А\", група 2. От 16:00 часа Северна Ирландия - Босна и Херцеговина От 19:00 часа Швейцария – Исландия, Финландия – Унгария, Беларус - Сан Марино От 21:45 часа Англия – Испания, Естония – Гърция, Люксембург - Молдова Снощи се изиграха втората порция мачове от турнира. В най-интересния сблъсък Италия едва се добра до равенство 1:1 като домакин на Полша. Друг любопитен двубой бе този между Турция и Русия, като Сборная продължи с добрите си игри от световното първенство и си тръгна с успех с 2:1 от гостуването си в Трабзон. Сърбия пък надигра с 1:0 Литва. Група 3: Италия - Полша 1:1 (0:1 Зелински 40, 1:1 Жоржиньо 78-д.) Група 2: Турция - Русия 1:2 (0:1 Черишев 13, 1:1 Азис 41, 1:2 Дзюба 49) Група 1: Албания - Израел 1:0 (1:0 Джака 55) Група 4: Литва - Сърбия 0:1 (0:1 Тадич 38- д.); Румъния - Черна гора 0:0 Група 3: Азербайджан - Косово 0:0; Фарьорски острови - Малта 3:1 (1:0 Едмундсон 31, 2:0 Йонсен 38, 2:1 Мифсуд 42, 3:1 Хансон 52)", "date": "2018.09.08", "title": "Англия - Испания е гвоздеят на днешния ден в Лигата на нациите (ПРОГРАМА И РЕЗУЛТАТИ)"}
{"url": "https://www.monitor.bg:443/bg/a/view/mikrobus-s-pensioneri-se-obyrna-sled-udar-s-tir-kraj-razgrad-ima-postradali-143773", "text": "Микробус и ТИР се удариха на пътя Разград –Благоево. След удара един човек е с фрактури, а други 16 са откарани за преглед в болница, но нямат сериозни наранявания, съобщават от МВР.  Сигналът за инцидента е подаден малко след 10:00 часа в събота. По първоначални данни на пътя Разград – Благоево на завой ТИР и микробус са се закачили, вследствие на което микробусът се преобърнал в крайпътното дере. Микробус \"Форд Транзит\" със силистренска регистрация се ударил в разградски ТИР на един от завоите към местността Пчелина. В буса, шофиран от 57-годишен мъж, пътували 17 души - пенсионери от силистренското село Страцимир, които отивали на събор в поповското село Садина. При сблъсъка бусът се преобърнал в крайпътното дере. Всички 18 човека  - пътници в буса и водача, са откарани в разградската болница. По първоначални данни от болницата един от пътниците е пострадал по-сериозно - има множество фрактури. Шофьорът на ТИР-а - 48-годишен мъж от Разград, не е пострадал. Продължава огледът на местопроизшествието за изясняване на причините, довели до катастрофата. На място се извършва оглед. Пътни полицаи регулират движението на превозните средства.", "date": "2018.09.08", "title": "Микробус с пенсионери се обърна след удар с ТИР край Разград, 18 пострадаха"}
{"url": "https://www.monitor.bg:443/bg/a/view/jasen-petrov-se-zavyrna-v-otbora-kydeto-go-bogotvorjat-143769", "text": "Ясен Петров се завърна начело на „Шъдзяджуан“, където постигна най-големите си успехи в Китай. Треньорът записа името си в истоията на клуба в периода 2014 - 2016 година. Родният специалист пое тима във Втора дивизия на Китай и успя да го изведе до неочаквана промоция в елита. Там Ясен направи дори още впечатляващо постижение, като класира „Шъдзяджуан“ на 7-ото място в крайното класиране, след като всички прогнозираха бързо изпадане. Петров беше представен официално днес, а заедно с него в клуба ще се завърнаха и асистентите му Мирослав Косев и Георги Шейтанов, които му помагаха и при първия му престой. Sportal.bg припомня, че Ясен Петров бе изпратен като Бог от феновете на тима, когато напускаше. Хиляди привърженици участваха в сбогуването, което стартира от хотела, в който живееше българският специалист, и завърши чак на летището в Пекин. След това Петров работи в още два китайски клуба – „Беижин Ентърпрайсес“ и „Хехуан“. Към днешна дата „Шъдзяджуан“ е на 5-о място в класирането на Втората дивизия на Китай с актив от 32 точки, като изостава на 8 точки от 2-ото място, даващо право на промоция. Повторният дебют на Петров ще бъде на 15 септември в дербито срещу „Шънджън“, който заема трето място с актив от 37 точки.", "date": "2018.09.08", "title": "Ясен Петров се завърна в отбора, където го боготворят"}
{"url": "https://www.monitor.bg:443/bg/a/view/v-blagoevgrad-desetki-koli-osymnaha-s-nadupcheni-gumi-143774", "text": "Десетки леки коли осъмнаха с надупчени гуми тази сутрин в централната част на Благоевград. От ранни зори собствениците им нажежиха телефоните на полиция и застрахователи. Незнайно кой е раздал по този начин правосъдие, защото колите от месеци се паркират на забранени места. Инцидентът е станал на улица „Иван Михайлов“, на разстояние около 200 м от кръговото кръстовище до Американския университет. В съботния ден благоевградчани коментират в кафенетата, че проблемът с паркирането на неразрешени места касае още много улици и се очаква да последват още подобни наказателни акции.", "date": "2018.09.08", "title": "В Благоевград десетки коли осъмнаха с надупчени гуми"}
{"url": "https://www.monitor.bg:443/bg/a/view/pochina-ranenijat-v-meleto-na-trakija-cigular-nikolaj-kumanov-143776", "text": "Известният български цигулар и зам.-председател на Съюза на българските музикални и танцови дейци Николай Куманов, който бе тежко ранен при жестоката катастрофа, станала на 1 септември в района на 105-ия километър на магистрала \"Тракия\", е починал днес. Тъжната новина съобщиха колеги на Куманов от Софийската филхармония във Фейсбук. 54-годишният музикант бе настанен в реанимацията на МБАЛ-Пазарджик и една седмица лекарите се бориха за живота му. Вчера те призоваха всички, които могат и желаят да дарят кръв за пострадалия Николай. При катастрофата колата, в която пътували Куманов и още четирима негови колеги, била изтласкана от ТИР и се нанизва на разделителната мантинела. Металната релса пробива гръдния кош на цигуларя, като поразява тежко вътрешни органи, както и гръбнака му. Николай Куманов започва да учи цигулка при Антоанета Пенкова още на 5-годишна възраст. През 1982 година завършва средно образование в Средно музикално училище \"Любомир Пипков\" - София, където е ученик на Любомир Бахаров. През 1987 година завършва Държавната музикална академия \"Панчо Владигеров\" в класа на проф. Георги Бадев. През януари 1992 година, след успешно издържан конкурс, цигуларят влиза в състава на Софийска филхармония в групата на първи цигулки, където работи и до днес.", "date": "2018.09.08", "title": "Почина раненият в мелето на „Тракия“ цигулар Николай Куманов"}
{"url": "https://www.monitor.bg:443/bg/a/view/ostaviha-v-aresta-anglichanina-prebil-invalid-v-slynchev-brjag-143777", "text": "Несебърският районен съд остави в ареста 27-годишния англичанин Дани Кнот, обвинен в побой на инвалид в хотел в Слънчев бряг и проявени хулигански действия. Според съда на този етап имало достатъчно доказателства, че британецът е извършил престъпленията, в които е обвинен, както и, че има опасност да се укрие, ако бъде пуснат на свобода. Около половин час след полунощ срещу четвъртък Дани Джеймс Кнот (роден 1991 г. във Великобритания) се прибира в стаята си на 5-я етаж, като преди това е вдигнал невъобразим скандал във фоайето на хотела. Наложило се да бъде извикана майка му, за да го убеди да се прибере в стаята си. Във видеозапис се вижда как тя го държи под ръка в коридора, където внезапно с бастунче в ръка, се появява беззащитният инвалид. Без никаква причина Дани Джеймс нанася поредица от удари на 68-годишния човек, поваляйки го и на пода. Жертвата е обезобразена - черепът му е счупен на две места, лицето му е също било цялото в кръв. На финала освирепелият младеж изоставя човека на пода и се заключва в стаята си. В мотивите си съдия Мария Берберова-Георгиева подчерта, че при разпита на майката на Дани тя е споделила, че обичали да идват със сина си в България, за да употребяват повече алкохол, който в родината им бил твърде скъп.", "date": "2018.09.08", "title": "Оставиха в ареста англичанина, пребил инвалид в Слънчев бряг"}
{"url": "https://www.monitor.bg:443/bg/a/view/prebroiha-1-561-praseta-v-24-provadijski-sela-143768", "text": "Приключи преброяването на прасетата в личните стопанства в селата на територията на община Провадия, съобщи кметът Филчо Филев. След преброяването е установено, че в общината има 1561 прасета.  След установеното огнище на африканска чума по домашните свине в село Тутраканци на кметовете и кметските наместници в 24-те села от района бе възложено да предприемат преброяване на всички свине в личните стопанства, за да има данни за реалния брой на животните. След преброяването е установено, че в община Провадия има 1561 прасета. Най-много са животните в Блъсково - 421 прасета. Селото попада в 10-километровата наблюдавана зона около огнището в Тутраканци. Пред focus-radio Филев посочи, че в тази наблюдавана зона попадат и други малко населени места, като Манастир, Комарево и Храброво, както и още няколко от общината. Всички свине на територията на 10-километровата наблюдавана зона се изследват за наличие на вируса на африканска чума. На този етап няма нови положителни проби за заразата. Въпреки това, полицейското присъствие на входа и изхода на село Тутраканци остава до края на определения 40-дневен карантинен период, като всички излизащи от населеното място автомобили се дезинфекцират. На този етап е добре, че в селото няма училище или детска градина, тъй като в него се допускат само жители с адресна регистрация. Останалите не се допускат да влизат в селото. „Мерките, взети през първия ден, остават в сила и в момента. Получихме брошури от Областна управа и правим разяснителна кампания сред населението в селата от община Провадия. В брошурите подробно е описано какво трябва да правят стопаните. Съветваме ги и да регистрират животните си\", каза още Филев.", "date": "2018.09.08", "title": "Преброиха 1561 прасета в 24 провадийски села"}
{"url": "https://www.monitor.bg:443/bg/a/view/njama-danni-za-postradali-bylgari-pri-avtobusnata-katastrofa-v-turcija-143778", "text": "Няма данни за пострадали българи при катастрофата в Турция по път Аксарай – Анкара. Това съобщиха от Министерство на външните работи. От ведомството уточниха, че са установили контакт с българското посолство в Анкара и към този момент няма данни за пострадали български граждани.  Според данните на местни медии пътническият автобус се е преобърнал в канавка край град Ортакьой. Причините за инцидента се изясняват.", "date": "2018.09.08", "title": "Няма данни за пострадали българи при автобусната катастрофа в Турция"}
{"url": "https://www.monitor.bg:443/bg/a/view/roomba-stava-po-samostojatelna-143765", "text": "Роботизираните прахосмукачки, като Roomba, помагат на много хора да спестят време и усилия, но все още е необходимо, събрания в роботите боклук да бъде изпразван ръчно, което се случва често, предвид малкия им размер. Новата Roomba i7 + на iRobot вече може да се справи с тази задача сама, благодарение на новата базова станция, която събира отпадъците в торба. Новата прахосмукачка е станала и по-умна, като вече може да запомни схемите за чистене на няколко жилища. Първоначално представена през 2002 г., Roomba показва със всеки следващ модел, че малката прахосмукачка става все по-способна. Крайната цел, да може да се настрои и да се забрави за нея, е още по-близко с i7 +, благодарение на новата система Clean Base Automatic Dirt Disposal, която е дом на робота. Освен като станция за зареждане, Clean Base може да събере отпадъците от до 30 напълвания на робота, преди да е необходимо да бъде изпразнена, което означава, че потребителите би трябвало да могат да я оставят да работи в продължение на няколко седмици, в зависимост от това колко мръсен е дома. Когато базовата станция се напълни, потребителя бива уведомен чрез приложението за смартфон, като събраните отпадъци са в запечатана торба. Новата Roomba е по-умна от предшествениците си, с възможност за картографиране и запаметяване на подовете на до 10 дома и възможност за разпознаване в коя стая е поставена. Съвместимостта с Alexa и Google Assistant, позволява на потребителите само да кажат коя стая искат да бъде почистена, например „Google, почисти кухнята” и i7 + ще отиде до тази стая, ще си свърши работата и автоматично ще се върне в базовата станция, след това. Roomba i7 +, която включва отделението за автоматично събиране на отпадъци, ще бъде в магазините в САЩ и Канада от октомври. Roomba i7 + ще се предлага и в някои други страни от първото тримесечие на 2019 година.", "date": "2018.09.08", "title": "Roomba става по-самостоятелна"}
{"url": "https://www.monitor.bg:443/bg/a/view/rusofili-svirjat-sbor-za-18-i-pyt-kraj-jazovir-koprinka-143760", "text": "За 18-и път край бреговете на язовир Копринка до Казанлък днес ще се проведе национален събор на русофилите. Очаква се там да се съберат близо 10 000 от стотиците хиляди работили, учили или живели по различни поводи в някогашния СССР българи. В програмата е предвидено да бъдат поднесени цветя и венци пред Паметника на Свободата на връх Шипка, от ранна утри на естрадата насред голямата поляна ще започне концерт на лауреатите на V Национален фестивал на руската поезия, песен и танц “Пусть всегда будет солнце”, чийто заключителен етап се проведе на 7 септември в НЧ “Искра” – Казанлък. От 13 часа ще започне митинг в подкрепа на позициите на Национално Движение Русофили. Богатата художествена програма с участието на самодейни състави и професионални изпълнители ще продължи до към 17 часа, обяви в аванс председателят на НД „Русофили“ Николай Малинов. За разлика от други години не се очаква на поляната да се появят политици от различни спектри на обществения ни живот.", "date": "2018.09.08", "title": "Русофили свирят „Сбор“ за 15-и път край язовир Копринка"}
{"url": "https://www.monitor.bg:443/bg/a/view/sled-5-izlojbi-v-japonija-cvetan-kazandjiev-zakotvi-73-platna-v-bajer-143759", "text": "73, рисувани буквално в последните месеци творби, показа в старозагорската галерия „Байер“ роденият и работещ в Ямбол живописец Цветан Казанджиев, който през последните няколко години подреди пет свои изложби в Страната на изгряващото слънце. Поканата за гостуването на 58-годишния майстор на четката била отправена преди 2 години от председателя на групата на СБХ в Града на липите доц. Злати Златев, за вътрешния свят и третото око на самобитния автор публиката научи от проф. д-р Марин Добрев. Който призна, че за него като изкуствовед винаги било празник да остане насаме сред виденията на Казанджиев. Негови графики са притежание на Национална галерия София; Графичен кабинет Варна; Dalarnas музей Фалун-Швеция; Арт музей Лодз-Полша; Арт музей Ферол-Испания; Арт музей Оренсе-Испания и в много частни колекции в България, Япония, Гърция, Холандия, САЩ, Финландия, Франция, Полша и къде ли не, а последният засега  колекционер е с адрес в Коста Рика. От 2011 година Казанджиев експериментира живопис в кръг, в момента в ателието си е подредил 43 рамки с опънато на тях платно и дори се шегува, че напоследък за мото си е избрал стихчето: „Излъгах кривата и нарисувах …кръг“. Пак така от няколко години експериментира с особена техника в рисуването, която е нарекъл „преге“  „Опитният творец може да   съчетава и обогатява графичния лист. Самото „преге” може да бъде в различна дебелина и размери.според желанието на художника. Може да се съчетава с цветна подложка, допълнителен печат , да се комбинира  сух с цветен печат, а многообразието дава допълнителни възможности. Умелото съчетаване на цветовете, последователно отпечатване на различните по дебелина „прегета”, оригиналното композиране на отпечатаните детайли е гаранция за уникалност на графичния лист.”,коментира авторът на стотици впечатляващи рисунки, част от които е представил и в зала „Байер“. „Правенето на изкуство е самодоказване пред своите възможности, упражняване на добре познати похвати в дадена област, дообогатяване на материята, по-добра визуализация. Обичам да докосвам самите рисунки, смятам, че съм постигнал синтез на графиката с живописта. Няколко дни мисля над идеята, да „отлежи” и след това се захващам за работа…“, сам обясни технологията на творческите си процеси Казанджиев и „на едро“ пресметна, че само за последните 2 години е участвал в 14 самостоятелни и общи изложби по света, голяма част от платната му не се завърнали обратно в ателието.", "date": "2018.09.08", "title": "След 5 изложби в Япония Цветан Казанджиев „закотви“ 73 платна в „Байер“"}
{"url": "https://www.monitor.bg:443/bg/a/view/djokovich-i-del-potro-sa-na-final-na-us-open-143761", "text": "Хуан Мартин дел Потро (Арж) и Новак Джокович (Сър) ще спорят за трофея при мъжете на US Open. До този финал се стигна, след като Дел Потро се върползва от отказа заради контузия на шампиона Рафаел Надал (Исп), а Ноле победи Кей Нишикори (Яп) с 6:3, 6:4, 6:2. Надал приключи по най-неприятния възможен начин участието си на US Open. Той игра с болки в колената и се отказа при резултат 7:6(3), 6:2 в полза на аржентинеца. Матадора почувства болки в началото на втория сет, които видимо повлияха на играта му и в крайна сметка той прецени, че няма нужда повече да стои на корта и въобще не стартира третия сет. „Изчаках възможно най-дълго. Можете да си представите, че ми беше много трудно да кажа \"довиждане\" преди мачът да е свършил. Но в даден момент, трябва да вземеш решение. Беше ми много трудно да продължа да играя, изпитвайки толкова болка“, призна Надал пред медиите след края на двубоя. Джокович пък бе по-добрият тенисист в своя полуфинал. Той печелеше лесно подаванията си, докато Нишикори често изпитваше трудности на свой сервис. \r\n За Ноле това ще бъде 23-ти финал в турнир от „Големия шлем“, от които е спечелил 13, и общо 102-ри в кариерата му. Негов съперник в битката за титлата от US Open 2018 ще бъде шампионът от 2009-та година Хуан Мартин дел Потро. Победата над Нишикори означава също, че Ноле се класира преждевременно за заключителния \"Мастърс\" турнир в Лондов в края на годината, като това ще бъде негово 11-то участие там. Осмият му финал в Ню Йорк пък го нареди до Иван Лендъл и Пийт Сампрас, а в неделния финал сърбинът ще се опита да спечели трета титла от US Open след успехите през 2011 и 2015-та година. В преките двубои с Дел Потро сърбинът води с 14:4 победи. Ноле е спечелил и двата им мача на US Open - през 2007 година в трети кръг и през 2012-та на четвъртфиналите.", "date": "2018.09.08", "title": "Джокович и Дел Потро са на финал на US Open (СНИМКИ+ВИДЕО)"}
{"url": "https://www.monitor.bg:443/bg/a/view/tom-ford-razhodi-leopardi-po-podiuma-v-nu-jork-143675", "text": "Силен старт на новия моден сезон дават над 100 дефилета в Ню Йорк. Форумът започна в четвъртък и ще продължи до 12 септември, а добрата новина е, че форматът на седмицата на модата в Голямата ябълка отново преминава от 6-дневен на пълен режим. Колекциите си за следващата пролет ще представят както водещи топ дизайнери като Калвин Клайн, Марк Джейкъбс и Ралф Лорън, така и по-малки модни къщи. Джорджина Чапман, съпругата на скандалния продуцент Харви Уайнстийн, която го напусна, ще се завърне в светлината на прожекторите с колекция на бутик „Маркеса“. Много дизайнери издадоха, че на миналия век. Модният критик Джули Уилсън от списание \"Есънс\" пък заяви, че очаква да види повече костюми с панталони в дамската мода, както и детайли от метал. Завършек на седмицата на модата в Ню Йорк ще даде суперзвездата Риана. Певицата организира бляскаво парти, на което ще представи колекцията си бельо \"Севидж х Фенти\". След Ню Йорк, седмиците на модата ще продължат в Лондон, Милано и Париж. Истински фурор обаче предизвика дизайнерът Том Форд, който представи пролетната си колекция още За трета година подред той получава привилегията да даде старт на бляскавото събитие. Шоуто му започна с класическо дефиле, препратка към по-ранните етапи от кариерата му. 57-годишният дизайнер, който в актива си има и три книги, обърна гръб на присъщия си шокиращ блясък и заложи на класическата женска елегантност. В актуалната му линия доминират правите поли тип молив с дантели по края, кожени якета, деколтетата и големи количества сатен. Цветовете също са класически - предимно бяло и черно, като женствеността беше издигната в култ. Овациите на критиците обра тоалет, който съчетава и дълга пола на ресни. Супермоделът Джиджи Хадид пък закри ревюто с облекло, което напомня за холивудската елегантност от 50-те години на миналия век. То представлява тъмнозелена рокля с ръкави като воали и наподобяващ корсет черен кожен елемент. Впечатление направи и че повечето манекенки бяха с кърпи на главите си като водещ аксесоар. Обувките на дефилиращите пък бяха с остър връх и каишки. Макар и значително по-малко на брой, по подиума с новите предложения на Том Форд се разходиха и мъже модели. в линия за представителите на силния пол. От една ръка разстояние от подиума Форд получи аплодисменти от редакторката на списание \"Вог\" Ана Уинтур. В списъка със звездни гости на ревюто влизат още холивудският ас Том Ханкс, рапърката Карди Би и актьорът Хенри Голдинг, който се прочу с най-касовия филм за сезона - \"Луди богаташи\".", "date": "2018.09.08", "title": "Том Форд разходи леопарди по подиума в Ню Йорк"}
{"url": "https://www.monitor.bg:443/bg/a/view/merkel-pristiga-na-pyrvata-si-oficialna-vizita-v-makedonija-143764", "text": "Ангела Меркел днес е на посещение в Скопие. Тя е първият германски канцлер, който е на официална визита в Македония след обявяването на независимостта на страната на днешния ден през 1991 г., предава БНР. В серията визити на западноевропейски лидери в Скопие тази седмица се вписва и днешното посещение на Ангела Меркел. Според говорителя на германското правителство Щефан Зайберт, теми на разговорите на канцлера с македонския премиер Зоран Заев ще бъдат икономическите отношения. Но всъщност посещението й е пряко свързано с предстоящия в края на месеца референдум за промяна в конституционното име на Македония. Германия от години открито подкрепя компромиса в спора за името между Македония и Гърция. Освен подкрепата за договора с Гърция, друга тема по време на визитата на Меркел в Скопие се очаква да бъде възможността за размяна на територии между Косово и Сърбия като начин да се реши спорът между двете съседни страни. Германия многократно отхвърли преначертаването на границите на Балканите.", "date": "2018.09.08", "title": "Меркел пристига на първата си официална визита в Македония"}
{"url": "https://www.monitor.bg:443/bg/a/view/karajancheva-ministerskite-ostavki-njama-da-reshat-problemite-no-sa-moralen-akt-143766", "text": "Оставките на министрите на вътрешните работи, регионалното развитие и транспорта, подадени след жестоката катастрофа край Своге, няма да решат проблемите, но са морален акт на поемане на политическа отговорност. Такова мнение изрази пред Нова телевизия председателят на Народното събрание Цвета Караянчева. Тя каза, че парламентарната група на ГЕРБ като цяло не е съгласна с оттеглянето на Николай Нанков, Валентин Радев и Ивайло Московски, но всичко зависи от решенията на Коалиционния съвет. \"Дали оставките ще се приемат зависи от работата и от степента на виновност. Вина има, но смятам, че тя е на по-ниски нива. Не бих подкрепила оставките, защото познавам и тримата министри. Знам, че са професионалисти и хора на честта. Когато има загубени човешки животи, това е трагедия. Оставките не са решение на проблема, но те са морален акт\", добави Караянчева. „Как може един министър да знае какво се случва на всички нива в администрацията? Има много хора, които трябва да отговарят за отделните проблеми. На парламентарния контрол в петък Нанков отговори на 16 въпроса и дори депутатите от опозицията му ръкопляскаха, защото е изключително компетентен”, коментира Караянчева. Тя допълни, че следващата седмица в пленарна зала ще бъде обсъден законопроектът за задължителното поставяне на колани в автобусите. Идеята обаче срещала сериозна съпротива. Председателят на НС коментира и напрежението в управляващата коалиция. Караянчева изрази надежда, че партньорите ще спрат да си комуникират чрез медиите. И каза, че очаква ГЕРБ да изкара пълен мандат и да изпълни поетите чрез предизборната програма ангажименти поне на 90%.", "date": "2018.09.08", "title": "Караянчева: Министерските оставки няма да решат проблемите, но са морален акт"}
{"url": "https://www.monitor.bg:443/bg/a/view/jordan-karadjov-vokalist-na-signal-muzika-napravena-na-komputyr-e-obrechena-na-smyrt-143717", "text": "-За една малка България това е невероятен рекорд и надали някой ще го надскочи. Задържа ни постоянството на публиката, любовта й. Късметът, който извадихме да напишем парчета, които живеят вече 40 години. Казвам късмет без да скромнича и да омаловажавам таланта, просто защото смятам, че всичко е дадено свише. Милиони километри са зад нас, хиляди часове в студиото. Вярваме в публиката, която така или иначе ни преследва, и вече поколения трансформирахме, нищо по-хубаво от това не може да се случи на един музикант. -Над 7000. Убийствено е, да, но нас ни зарежда всяка една среща с хората. Ново и ново постъпление на любов и вяра. Има една химия между публика и „Сигнал“, която е недостижима за много наши колеги. Каква черта в характера трябва да притежава един музикант, за да издържи на това темпо? Когато си в група е много важно да можеш да правиш компромиси. Както в едно семейство - не става, ако всеки дърпа към себе си. Свидетели сме на уникални банди, които не можаха да се задържат във времето точно заради такова самолюбие и егоизъм, които са много лоши качества в човешкия характер като цяло. -От много малък съм на сцена, от 15-годишен, и не съм си представял, че ще мога да чествам тези 40 години със „Сигнал“ и преди това още 8 години със „Златни струни“. Фактически хората ми подсказаха, че хващайки се на това хора, както и моята баба ми казваше: „Йордане, трябва да го играеш до край“. Като че ли, намирайки сподвижници в лицето на моите колеги нещата стигнаха до тук, до този щастлив край... или едно щастливо начало. С толкова хиляди концерти ли музикантът храни къща? Да, естествено. В нашата група не стои въпросът дали може да си изхраним семейството. Откакто се помним и четиримата се занимаваме единствено и само с музика и така си изкарваме прехраната, която, не искам да съм скромен, но е доста над средното ниво за българската действителност. -Няма по-големи обирджии от Музикаутор! Аз съм в тотална война с тях. Не може една банда като „Сигнал“ да получава по 200 лв. на година на музикант, при наличие на хиляди пускания по радиото и телевизията. Живите изпълнения са основаната част от нашите приходи. Но от друга страна това е много добре, защото не сядаме да чакаме пари от права. Дори и да се плащаше добре, един музикант не е жив, ако не е активен. -Да, наистина е така. И изпитваме уникално удоволствие, глад за свирене. Пък и публиката знае, че излизайки пред нея „Сигнал“ никога няма да я излъжат. Ние сме тотално жива банда, нямаме никакви тарикатлъци, симбеци, плейбеци и всякакви -беци. С една акустична китара можем да направим концерт. Никога не сме работили и със сетлисти за концертите си. Всичко е в моята глава, където вървя две песни напред, виждам хората в какво настроение са, ако нещо не върви, веднага казвам на групата песен, с която да ги вдигнем. Може би сме единствената група в света, която работи така. Може би, защото твърде много познавам публиката и съм някакъв вид психолог на тази тема. -Беше 10 февруари 1982 г., град Бургас, спортна зала „Младост“. При наличие на 800 места Дирекцията вкара 4000 човека. Ние самите едвам успяхме да си намерим пътя към сцената. Тъкмо беше излязъл нашия първи двоен албум „Каскадьори“, беше нашумял с „Да те жадувам“, „Лодка ли е любовта“. На третата песен влезе една група милиционери, извадиха палките и започнаха да бият децата. Едно момиче припадна пред мен и аз спрях концерта. Казах, че не сме свикнали да свирим и пеем под ударите на милиционерските палки. Намери се човек от властимащите, който преработи моите думи в „независимо от полицейските палки, ние сме дошли да пеем за вас“. Наказаха ни жестоко, изтриха ни от света, изтеглиха ни записи, забраниха да се продават албумите ни в магазините на Балкантон. Всичко свързано с групата „Сигнал“ беше погребано, но когато имаш истински хора до теб стискате юмруци и зъби и надживяхме и комунизъм, и всички тези идиотски неща, с които се сблъсквахме всеки ден. Мен ме заплашваше 20-годишна политически присъда за „бунт срещу властта“. Дали моите деца или самият аз съм имал късмет, но ми се размина в последния момент. -Може да се каже, защото през тази година влязохме в репетиционна и след това в студио, и записахме един от най-добрите си албуми „Сигнал 4“, а музиката ни вече имаше друг прочит. Получихме импулс и амбиция от това, че много неправдиво се отнесоха със свободата на музикантите. Когато излязохме на 1 декември в спортната зала във Видин, никога няма да забравя реакцията на публиката, че ни вижда отново на живо и затова, че са ни „пуснали на свобода“. -Ние се чувстваме тотални българи, тотални патриоти. Искам да дам обаче един пример. Когато през 1989 г. направихме „Сбогом“ , бяхме написали и английски текст, с който пеехме първоначално, но естествено нямаше кой знае какъв успех. Когато трябваше да издадем „Най-доброто от „Сигнал“ през 1994 г. намерихме един наш приятел, лека му пръст, той почина, който искаше да спонсорира албума, но постави едно условие – да пеем „Сбогом“ на български. Като че ли този човек ни накара отново да повярваме, че трябва да продължаваме да пеем на български. Оттогава не сме и пели „Сбогом“ на английски. -Това е още един рекорд, който също няма изглед някой да успее да подобри. Всичко това може да звучи претенциозно но е точно така. Малко като приказката: „Умря циганката дето ни хвалеше и започнахме сами“. Рекордът може би е късмет, може би талант, може би внушението от нас към публиката. Наистина много ни обичат хората. Не намирам никакви плюсове в това модерно правене на музика пред компютъра, който е мъртва вещ. Няма ли човек, който да вземе инструмента и да принесе внушението се ражда музика, предварително обречена на смърт. Колкото до слушането безплатно в интернет, пак ще разкажа една случка от скоро. Давах интервю и журналистът ме попита: „Знаете ли колко гледания има „Шушана“? - Има19 милиона. А „Да те жадувам“ има 2 милиона“. Аз отвърнах: „Значи ние сме победители!“ Защото в тази простащина, в която живеем, не се притеснявам от това определение за обществото ни, 2 млн души са слушали „Да те жадувам“, една много стойностна песен. През всички тези десетилетия, в които сте рок звезда, до вас стои една жена – съпругата ви Марияна. На фона на славата какво ви задържа заедно и още по-важното, какво задържа нея до вас, при всичките тези отсъствия? Голяма любов и привързаност. Тя беше на 15 г., аз на 18 г., когато се запознахме. И до ден днешен нещата между нас не са се променили. Имаме две деца и две внучки. Напук на разбиранията за „секс, наркотици и рокендрол“, не че не е имало интерес към мен от жените, но човек трябва да знае колко е сериозен към половинката си. Ако съм бил лековат музикант, който се надрусвал и не знаел къде е, а аз никога не съм ползвал каквото и да е – нито алкохол, нито наркотици, тя нямаше да повярва в момите качества. Тя е уникален човек и безкрайно я обичам. Вече 48 години сме заедно. Преди няколко години, на една наша годишнина, дъщеря ни Лора вика: „Абе татко, вие сте луди хора, толкова години заедно“, а аз и отвърнах: „Луди сме. Вие ли не сте луди, които не може да задържите 6 месеца един човек“. Може би времената са различни. -Марияна се шегува: „Ти на Лили Иванова ли се правиш?“ Не, но докато хората ни искат ще продължаваме. Аз съм вече на близо 67 години, една изключително млада рокендрол възраст. В момента имаме импулс и заряд. Само в България годините имат значение. Том Джоунс е на 80 – да спре ли? -Аз за себе си казвам: „Да не дава господ да дочакам пенсия“. Дори не съм подавал документи. И съм сигурен, че няма да е достойно това, което ще ми определят като сума. Не ме интересува пенсията, искам да съм на сцената и там да печеля парите си докато хората ме искат. Другото е пълна обида. Един Кирил Маричков взима 170 лв. За какво говорим. -На 29 септември в Южния парк от 18 часа. Ще имаме три подгряващи банди, наши приятели – „Хоризонт“, „Афект“ и „Елит“, с които дълги години живяхме в Щатите. С тях направихме концерта и в Пловдив. Входът е свободен, за да благодарим на публиката, която ни държи толкова години на сцена.", "date": "2018.09.08", "title": " Йордан Караджов, вокалист на „Сигнал“:  Музика, направена на компютър, е обречена на смърт"}
{"url": "https://www.monitor.bg:443/bg/a/view/malka-bogorodica-e-tradicii-i-obichai-143756", "text": "Днес църквата отбелязва раждането на Пречистата Дева Мария. Рождество Богородично е един от най-големите празници на Православната църква. Божият промисъл подготвил постепенно появяването на св. Дева Мария. 8 септември е известен в народната традиция като Малка Богородица. Родителите на Светата дева - праведните Йоаким и Ана, били щедри и милостиви, но бездетни хора от Назарет. Погълнат от скръб, Йоаким отива в пустинята, където прекарва в строг пост и молитва 40 дни. Ана също се моли горещо на Бога да я дари с рожба. Господ Бог чува молбите им. Пред Света Ана се явява ангел, който й казва, че ще роди благословена дъщеря на име Мария, заради която ще бъдат благословени всички земни родове. Света Ана дава обет, че ще обрече детето си на Бога. Когато малката Мария навършва три години, родителите я завеждат в Йерусалимския храм и така изпълнили обещанието си да предадат своята единствена рожба в служба на Бога. Мария остава да живее в храма, като приема върху себе си дълга да лекува в скръбта им всички самотни и изоставени хора. Напуска земния живот на 64-годишна възраст на 15 август. На 8 септември православната църква прославя Божията майка като пазителка на християнското семейство и покровителка на родилката и детето. На празника  жените носят дарове в църквата – ризи, кърпи, престилки, чорапи, и ги поставят под иконата на Света Богородица, отрупана с цветя. Според народния обичай се вари жито, то най-напред се носи в черквата, за да се опее и благослови, след това се раздава за здраве. В някои райони между Голяма и Малка Богородица се спазва строга забрана – жените не перат, не тъкат, не шият, не месят хляб, за да са здрави децата им.", "date": "2018.09.08", "title": "Малка Богородица е - традиции и обичаи"}
{"url": "https://www.monitor.bg:443/bg/a/view/grandiozen-skandal-vyv-vereja-uvolnjavat-treniora-143767", "text": "Грандиозен скандал разтърси „Верея“. Отборът на Небойша Лекич пристигна вчера в Гълъбово, където трябваше да играе контролен мач с местния „Ботев“, но след скандал в съблекалнята никой не излезе за спаринга. Българите в отбора са отказали да участват, тъй като според тях сръбският специалист прекалявал с лансирането на чужденците, които довел. Според \"Меридиан Мач\" истинската причина обаче е фактът, че родните футболисти се съмняват, че ръководството на клуба плаща избирателно заплатите и не дава на тях, но пълни сметките на легионерите. „Без коментар. Питайте клуба за това, което се случва“, каза Небойша Лекич пред репортер на стадиона в Гълъбово. Наставникът и играчите му изчакаха пред съоръжението близо час клубния автобус да се върне и да ги прибере, докато състезателите на „Ботев“ проведоха двустранна игра. След скандала шефът на „Верея“ Галин Михайлов е взел решение да уволни Лекич, за да свали напрежението в състава. Смята се, че за заместник на сърбина е избран досегашният наставник на „Ботев“ (Гълъбово) Людмил Киров.", "date": "2018.09.08", "title": "Грандиозен скандал във „Верея“! Уволняват треньора"}
{"url": "https://www.monitor.bg:443/bg/a/view/sydyt-reshava-dali-da-ostavi-v-aresta-minu-stajkov-143757", "text": "Съдът решава днес дали алкохолният бос Миню Стайков ще остане за постоянно в ареста. Вчера стана ясно, че прокуратурата настоява за мярка за неотклонение \"Задържане по стража\" за собственика на \"Винпром Карнобат\" Миню Стайков, сина на кмета на Карнобат Иван Димитров и още един човек. Прокуратурата води разследване за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари. Вчера бяха представени данни за акцията тази седмица в офисите на \"Винпром Карнобат\" , \"Сис Индустрийс\" и \"Топаз Мел\", която операция е свързана с разбита наскоро нелегална фабрика за цигари. Бяха задържани десет души, на част от тях бяха повдигнати обвинения. Един от тях -  Стайко Стайков, е с издадена Европейска заповед за арест. Други двама са обявени за общодържавно издирване. Все още не е изяснено кой от задържаните е бил ръководител на групата. Към делото са присъединени и други две прекратени преди време преписки за данъчни престъпления.", "date": "2018.09.08", "title": "Съдът решава дали да остави в ареста Миню Стайков"}
{"url": "https://www.monitor.bg:443/bg/a/view/otpushvat-bul-bylgarija-v-ponedelnik-143733", "text": "Отпушват движението по столичния бул. „България“ в понеделник. Това съобщи зам.-кметът по транспорт на София Евгени Крусев пред „Монитор“. Ключовата улица бе преасфалтирана в отсечката между булевардите „ Иван Гешов“ и „Гоце Делчев“. Ремонтът започна в началото на август с реконструкцията на платното в посока „Бояна“. От „Московска“ 33 умуваха дали да оставят за преасфалтиране платното към центъра за следващата година, за да няма запушване на движението в началото на новия работен сезон. В крайна сметка от общината прецениха, че ще успеят да се справят и с двете платна в срок. Преди два дни кметът на София Йорданка Фандъкова сподели, че е започнало полагането на последния слой асфалт. Така тапата по „България“ приключва в началото на новата седмица. През лятото от общината успяха и да подменят изцяло трамвайните релси на кръстовището на бул. „България“ и „Гешов“. Други булеварди обаче остават в ремонт до първия учебен ден. В момента тече реконструкцията на „Васил Левски“ от Софийския университет до Паметника на Апостола. Преди това бе преасфалтирана улицата от Ректората до „Графа“, както и самото кръгово кръстовище на Университета. Обновяват се и ул. „Граф Игнатиев“, булевардите „Арсеналски“, „Пенчо Славейков“ „Христофор Колумб“, Източната тангента и др.,отделно се реконструират и вътрешноквартални улици. За след 15 септември от големите ремонти ще остане само този на „Графа“, обещават от Столичната община. Кметът Фандъкова нееднократно е заявявала, че ще бъде безкомпромисна при установяване на некачествена и забавена работа и ще налага санкции на строителите. \"Не разделям фирмите изобщо по никакъв признак. Доста често, когато отивам на обект, аз питам по пътя коя фирма работи тук или когато ги видя, ги питам от коя фирма са. Така че нямам никакви колебания при санкциониране и при контрола върху работата на фирмите. Те го знаят това отлично\", каза Фандъкова при последната си инспекция.", "date": "2018.09.08", "title": "Отпушват бул. „България“ в понеделник "}
{"url": "https://www.monitor.bg:443/bg/a/view/vremeto-prez-uikenda-slynce-i-kratki-prevaljavanija-na-mesta-143758", "text": "Днес ще е предимно слънчево. След обяд ще се развива купеста и купесто-дъждовна облачност, а на места в източната половина от страната и в планинските райони краткотрайно ще превали, възможно е и да прегърми. Ще духа слаб, в Дунавската равнина - до умерен вятър, от запад-северозапад. Максималните температури ще са предимно между 25 и 30 градуса. По Черноморието ще е предимно слънчево, с временни увеличения на облачността. След обяд на много места ще превали краткотрайно. Ще духа до умерен вятър от север-североизток, който по-късно през деня ще се ориентира от изток-югоизток. Максималните температури ще са между 25 и 28 градуса. Температурата на морската вода ще е 26-27 градуса. Вълнението на морето ще бъде 1-2 бала. През първата половина от деня над планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотевици. Ще духа умерен до силен северозападен вятър. Максималната температура на височина 1200 метра ще е около 18 градуса, а на 2000 метра - около 11 градуса. Атмосферното налягане ще се повиши и ще бъде по-високо от средното за месеца. Неделя също ни очаква хубаво време, предимно слънчево. На места в южните планински райони средносрочните модели показват, че има възможност на отделни места да превали.", "date": "2018.09.08", "title": "Времето през уикенда - слънце и кратки превалявания на места"}
{"url": "https://www.monitor.bg:443/bg/a/view/sedmichen-horoskop-za-8-14-septemvri-143753", "text": "И ако говорим в цветова гама, то съботният ден е бял, светъл и хармоничен, а неделният черен и демоничен. Добре е в събота да пътувате, да правите огледи на имоти и да капарирате такъв, ако ви е харесал. Мислете за бъдещето на децата, подсигурете им жилище и евентуално помещение за работа. 9-и идва с изкушения на всички нива. Трудно ще удържите импулса за изневери, а и партньорът е намислил същото, ако го оставите сам. Ако отидете за риба, самите вие ще се превърнете в риба-баламурник. Сутринта на 10-и ще се събудите с вярната преценка на ситуацията, но до вечерта може да забавите какво ви е хрумнало и да карате по стария начин. Тялото и душата ни дават сигнали кое е полезно за нас и близките ни и кое ще навреди. Вечерта навлизате в период на противопоставяне с родители и деца. До четвъртък Луната ще ви гледа в опозиция от знака на Везните. Трудно ще балансирате по въжето на задълженията и желанията. На 11-и е време за преход в нова среда, но някой и нещо ще ви връща назад. На 12-и е противопоказно да работите и да се изявявате в екип. Овенът е роден за водач, не позволявайте да ви ограничават права и пълномощия. Вечерта си насрочете среща с голямата любов. Луна и Венера се целуват в нощното небе. На 13-и се включете в спонсорски инициативи и сами ще получите подкрепа. Срещите на 14-и ще ви направят богати и известни. Следете кръвното в съботния ден, не се напрягайте излишно и спазвайте диета. Оставете рязането на дървета за огрев за друг ден. От 9-и вашата управляваща планета Венера ще се движи в знака на Скорпиона, където се чувства подмамена и употребена. Внимавайте във връзките. Навлизате в период, в който ще правите компромиси в чувствата, а после ще страдате и ще се разкайвате. И независимо какво ви обещават и предлагат в неделя не се обвързвайте на никаква цена. Сключените бракове ще са неравностойни, материално обвързващи и заробващи. На 10-и ще се събудите с усещането за полезното и вредното. Ако нещо ви се дояде наблегнете на него в следващите дни. 11-и дава шанс за преход в нова среда, за уреждне на нови договори и партньорски връзки. Действайте активно. 12-и е неблагоприятен за запознанства и участия в съвместни инициативи. Вечерта Луна и Венера ви гледат в точна опозиция и в пречупващ аспект с Марс, а тази конфигурация не предвещава мир и любов. Вероятни са изневери и зарази по полов път, особено за родените в първата декада. Не бъркайте приятелството с любовта, внимавайте с нестандартните връзки. Лош момент за първа среща. От 13-и на обед до 14-и на обед не се пълнее, хапнете си с удоволствие. 14-и ви подсеща за неуредените юридически дела. Вероятни са проблеми със закона.   Очаква ви чудесен съботен ден. Възползвайте се от всякакви покани, направете огледи на терени и имоти. Участвайте като страна в брокерска сделка. Денят е чудесен за нови начинания, за отваряне на нови търговски обекти и магазини. Дайте нов живот и на старите си бизнес проекти. На 9-и всичко ще се прави под масата, скрито и покрито. Нищо от това, което ви казват и предлагат няма да е истина, а ще ви вкарва в капани, от които трудно ще се измъкнете. В понеделник ще се събудите с точна преценка за ситуацията и новите изисквания в нея. Венера и Марс вече ви гледат в благоприятни аспекти, а това максимално ще активизира сетивата и работата ви. Доверете се на импулсите и няма да сбъркате. На 11-и във въздуха витае агресия. Прогответе се за отбрана или атака. В този ден пасивният човек ще претърпи поражение. За родените в третата декада 12-и е подготвил капани на страста и чувствата. Трудно ще се измъкнете от обсебващи прегръдки и притегляния. Ден на фатално запознанство и на кармични срещи с тенденция вие да плащате за всичко. 13-и е благопритен за участия в публични изяви. Оформят се нови групи по интереси и нови професионални съюзи. Планирайте гала обеди и вечери. До 14-и на обед не се пълнее. Петъчният ден може да ви срещне с бъдещите ви спонсори и покровители. Представете и узаконете нов проект и бизнес план. 8-и е ден на слънцето, в който е възможно прозрение за бъдещето. Енергетиката е хармонична и ведра. Оранизирайте полезни контакти, стартирайте нова дейност и работа, посадете нещо не само в личната си градина, но и в градината на общия ви семеен и обществен интерес. Да не се секът дървета и подсичат мечти. Не подарявайте цветя. От 9-и Венера ще ви гледа в чувствен и предизвикателен аспект от знака на Скорпиона. Трудно ще се измъкнете от игрите на любовта, но не е изключено от играчка да стане плачка, особено около 12-и. Доверете се на интуитивните си усещания и предпочитания на 10-и. Хората с вроден диагностичен и диетологичен талант ще доловят кои храни са полезни и кои не за тях и семейството им. Този ден дава верни и точни индикации и за личните ви връзки. Проблемът е, че едва ли ще чуете вътрешния си глас. Пренебрегвате опита и добрите съвети. На 11-и заявете поне една претенция. Всеки тръгва с голямата кошница и не е склонен на компромиси. В следващите два дни в работата и в живота ви се оформят неприятни коалиции. 12-и не е ден за работа в екип. Някой ще се опита да ви повлияе негативно. На 13-и може да сключите изгоден договор, а на 14-и ще се уредите със спонсор. Тези два дни ще затвърдят позициите ви в обществото. Препоръчват се публични изяви и съвместни инициативи. Рекламирайте се. Очертава се чудесен съботен ден, с възможнсти за пътувания, за важни лични и делови срещи. Може да получите предложение за сделка с имот. Късметът ще ви следва в начинанията, които предприемате. Не отлагайте нищо важно за неделния ден, който е добре да прекарате в тесен семеен и приятелски кръг и да не предприемате важни инициативи. Може да бъдете подведени и ощетени и сами да подведете с действията си близък. Неблагоприятно за раждане вечерта. Още със ставането в понеделник може да получите индикации за полезните и вредни за вас неща, намерения, храни и хора. Доверете се на интуицията. Проведете диагностични прегледи. 9-10-и са кризисни дни за родените в първите дни на зодията. Направете някому подарък и раздайте ненужни вещи. На 11-и сложете край на мечтите, направете ги реалност. Посивността вреди и разболява. Обиколете всички места на личния си интерес. Дайте път на натрупаната енергия да се излее навън в работа и делови срещи. На 12-и десет пъти премислете преди да направите крачка напред. Денят не е благоприятен за обвързване, за работа в екип и излишно предоверяване. Каквото свършите сами ще носи късмет. От 13-и на обед до 14-и на обед диетите са противопоказни. Не се пълнее. На 14-и конкурентите ви организират засада. Направете закона свой съюзник, а не враг. Чудесен съботен ден. Проведете прочистващи и разчистващи процедури. Предриетото ще тръгне успешно. Каквото посадите в градината на личния си интерес в пряк и в преносен смисъл ще се хване и даде плод. Добре е да се работи със земята, мислете за новата реколта. В следващите дни ще изживеете притеснителни и разболяващи моменти. Вечерта в неделния ден предстои новолуние в знака на Девата. Денят ще е пълен с неприятни знаци. Не предприемайте нищо ново, важно и значимо. Енергията е на кота нула, не е добре за планирано раждане. Не водете преговори, ще ви се въздейства негативно. В понеделник ще усетите как е добре да се постъпи в дадена ситуация. Ако ви се дояде нещо, наблегнете на тази храна, организмът ви я иска. На 11-и мобилизарайте всички сили и русурси и си гонете интереса. Не оставайте друг да ви представлява, провеждайте директни срещи. На 12-и трудно ще устоите на нечий опасен чар. Не сключвайте колективни трудови договори и за тази вечер не си насрочвайте първа среща. С лекота ще попаднете под фатални влияния и привличания, от които после ще е трудно да се отървете. Важните срещи, особено в безнеса, насрочете за 13-и следобед, когато може да сключите един от най-изгодните си договори, особно ако сте родени около обед. Не е време за диети и ограничения. На 14-и направете връзка с фирми от чужбина.  8-и е ден за пътувания, за приятелски и делови срещи, за обсъждане на семейни и наследствени дела и задвижване на имотни процедури. Опитайте да се разберете с роднините и да разделите неделимото преди. В неделя властват тъмни и разрушителни сили. Не предприемайте нищо важно. Денят не е благоприятен за обвързване и брак. Нещо тежко и недоизказано ще се настани в живота ви. 9-и един от най-трудните дни в сатурновата ви дупка. 10-и започва с прозрение за важните посоки и цели, както и за храната полезна за вас. Доверете се на сетивата. В този ден тялото ви изпраща важни сигнали. 11-и изисква активност и борбеност в посока на най-важните ви цели и интереси. Ако изчаквате ще загубите предимства и друг ще се внедри на мястото, за което се страхувате да кандидатствате. На 12-и ви се отварят късмет в любовта, но това е и ден на фаталните връзки, от които после няма измъкване. Родените в третата декада може да направят и бебето тази вечер. На 13-и разпределете така времето си, че да огреете навсякъде, да се срещнете с бъдещи и настоящи партньори и шефове, да сключите нов договор, да посетите спонсори и покровители. И не забравяйте, че до петък на обед не се пълнее. Решавайте въпросите на богата трапеза и ще станете богати. В петък вечер някой вече стяга куфарите за чужбина или урежда сделка с чужденци. В събота не се пренапрягайте, не вдигайте тежко и следете кръвното. Не е ден за рискови състезания, предстои ограбващо силите новолуние. Спазвайте закона и правилата, не е изключено да ви санкционират. Да не се секът дървета и подсичат мечти. За всичко ще ви трябват повече сили, щадете се. В неделя ограничете контактите. Венера навлиза в Скорпион, сексът заглушава любовта. В понеделник е време за размисъл, за преоценка и преосмисляне. Ако послушате гласа на интуицията няма да сбъркате. Доверете се на сетивата и по отношение на храната. Избирайте менюто си по каприз и желания, а не по нечии съвети и предписания. 11-и ни издига на ново ниво на амбиции и връзки. В този ден пасивните хора ще останат с пръст в уста, докато другите ще спечелят пари и престижни позиции. 12-и отваря за вас и една любовна врата, която до момента е била затворена. Навлизате в един от най-силните си и успешни периоди за месеца. До петък организирайте срещи и преговори. Направете предложение и чакайте такова, посетете евентуални покровители и спонсори и сами се включете в спонсорски програми. На 13-14-и ще сбъднете една мечта. Законът ви покровителства при сделки и договаряния. Родените във втората декада „ще избият рибата”, но и другите ще се облажат. Действайте активно и ще спечелите. Прекрасен и щастлив съботен ден. Прекарайте го с любимите и децата, вземете от живота всичко, което ви се дава и предлага. На 9-и обстановката коренно ще се промени, ще възникнат проблеми по незначителни поводи, здравето ще е настабилно, кръвното ще варира и като за капак нещо неприятно напира да се случи. Движете се по линията на минималното съпротивление. Не се включвайте в рискови състезания и конкурси. Не отваряйте новото си заведение и не стартирайте новия си бизнес план. В понеделник ще се събудите с важно прозрение за ползите и грешките, за нужното и ненужното и за това, което е полезно. Ако нещо ви се дояде доставете си го и си го сгответе. Родените в третата декада е добре да отложат пътуванията за следващите дни. На 11-и вече се препоръчва интензивно натоварване, както физическо, така и умствено. Включете се в общи проекти, не си позволявайте пасивно изчакване, за да не се самоизолирате. В този ден се оформят новите екипи. На 12-и сте на прага на изневери и фатално привличане. Не участвайте в съвместни инициативи, ще ви стоварят цялата работа и отговорност. За 13-14-и планирайте преговори за нови поръчки. Не отклонявайте предложения от чужбина. Може да изпълнявате паралелни дейности. Уредете си среща с потенциални спонсори. Защитете законово частния си интерес. 8-и е ден с хармонична и оздравяваща енергетика. Движете се в приповдигнато настроение, пътувайте, посетете места на сила и релакс, проведете някои процедури и спазвайте диета до 10-и. За неделя не планирайте съвместни мероприятия, изолирайте се от опасни въздействия и влияния. Не планирайте и секцио, особно вечерта. 10-и ви дава нова отправна точка, събужда апетити, за които не сте си давали сметка и показва какво е полезно за вас като храна, връзка и предмет на дейност. Марс напуска вашия знак, а това ще ви направи по-дипломатични и склонни на отстъпки. За 11-12-и не планирайте съвместни начинания и се пазете от натрапено присъствие. Добре е да имате публични участия на 13-14-и, когато късметът ви ще работи на пълен капацитет, ще срещате положително настроени към вас хова, нуждите и амбициите ви ще бъдат удовлетворени и може да подпишете изгодни договори. 12-и е може би най-трудният ден за вас в настоящия период. Ще попаднете на изкусители и изкусителки с опасен чар, които ще ви провокират и засегнат на слабото място. Тази вечер не е за любовни срещи, връзките са неравностойни и обсебващи. От 13-и на обед нализате в силен период за преговори и сключване на нови договори. До петък на обед не се пълнее, не се ограничавайте в количеството на храната. В петък ще получите изгодно предложение. Водете преговори с чужбина. Следете кръвното и не се претоварвайте в съботния ден. Давайте го по-лежерно, почивайте повече и контролирайте амбициите. Не стойте дълго пред компютъра. От 9-и Венера ще ви гледа в пречупващ аспект от знака на Скорпиона, а от 10-и Марс ще навлезе във ваши язнак и ще я погледне накриво. Вероятни са проблеми в партньорските ви връзки. Гледйте да не влезе в конфликти, от които може да излезете сами и ощетени. Не помисляйте за изневери, но и не оставайте партньорните си сами, за да не бъдат изкушени. 11-12-и са силните ви дни за периода. На 11-и пасивният човек ще претърпи поражение, затова действайте активно, подпишете нов договор, споразумейте се за нови цени на стоки и услуги. На 12-и на всички нива ще се действа с изкушения. Може да спечелите важен съюзник с предложенията, които правите. Но да си знаете, че връзките в този ден са неравностойни, манипулативни и от позиция на силата. Не се знае кой в действителност води хорото и кой накрая само размахва кърпата. Не смесвайте работата с любовта и удоволствията. Концентрирайте се над преките си задължения. Така ще бъдете този, който командва парада. Случващото се на 13-14-и може да ви направи пионка в чужда игра, но ако добре сте запознати с обстановката в следващите дни ще превърнете пионката в царица. Предстоят качествени метаморфози. Спазвайте закона. В събота имате много посоки на действие и избор, но до вечерта една по една вратите пред вас ще се затворят. Предстои новолуние. Слънце и Луна ще ви гледат в опозиция от знака на Девата, а това ще обтегне отношенията родители-деца и ще ви вкара в задлъжняваща програма. Нищо важно да не се предприема в неделния ден, а и в понеделник не бързайте с инициативите, ако не искате да направите грешен ход. На 9-10-и не стартирайте нова търговска дейност и инициатива, на която ще разчитате в бъдеще. Не се съгласявайте с условията по договори в понеделник, независимо какво и колко ви предлагат. Доверете се на интуитицията и ако нещо ви притеснява откажете и направете допълнителни проучвания. На 11-и вече може да действате по-уверено, да подадете заявления и да си потърсите правата. Не стойте пасивно и не гледайте как ви измъкват екстрите под носа. 12-и е ден на фатални връзки и привличане, което може да ви отклони от досегашните ви партньори не само в любовта, но и в бизнеса. Гледайте да не съчетавате емоционлни и професионални връзки на едно място. И ако говорим за късмет, чудесни възможности, нови договори и придобивки ще ги имате на 13-14-и. От 13-и на обед до обед на 14-и не се пълнее. Организирайте гала обеди и вечери, поканете спонсори, издействайте си екстри и поръчки.", "date": "2018.09.08", "title": "Седмичен хороскоп за 8-14 септември"}
{"url": "https://www.monitor.bg:443/bg/a/view/mini-cabrio-svalja-shapka-za-18-sekundi-143610", "text": "За смелите и независими хора, които не се страхуват, че ги виждат и обсъждат, британската марка MINI предлага един от най-вълнуващите кабриолети. В четириместния модел MINI Cabrio хармонично са свързани емоционален дизайн, елегантен интериор и модерни функции. Новото MINI Cabrio сваля мекия си текстилен покрив само за 18 секунди и ви пренася директно сред природата, под открито небе. Също толкова време е необходимо и за вдигането на покрива, като колата се движи със скорост до 30 км/ч. Има и още един вариант. В новото MINI Cabrio можете да се наслаждавате на хубавото време и с полуотворен покрив. С едно натискане на бутона покривът се свива с 40 см и се отваря като люк. Сгъваемият текстилен покрив на MINI Cabrio е снабден с вградено отопление на задното стъкло и е изработен от висококачествени звукоизолационни материали. Благодарение на напълно електрическия и особено тих задвижващ механизъм, сгъването на покрива става почти безшумно. На външен вид новото MINI Cabrio се отличава със светодиодни фарове с матрични светлини. Новото поколение на модулите за къси и дълги светлини осигурява по-силна светлина. Светодиодните дневни светлини, както и мигачите са оформени като светлинен пръстен, който напълно обгръща контурите на фаровете. Задните светлини също са с нов дизайн, като в тях се откроява впечатляващият мотив на британския флаг. Мигачите са хоризонтални, а стоп-светлините са вертикални, докато габаритите са под формата на диагоналните линии на британския флаг. Върху предния капак е поставено новото лого на MINI, което е дублирано и на багажника, върху волана, дисплея на централния уред и на дистанционното управление. Новият кабриолет се предлага с три нови лакови покрития на каросерията, както и с нови 17-инчови алуминиеви джанти с оригинална визия. В интериора на новото MINI Cabrio серийното оборудване включва аудиосистема с 6,5-инчов цветен сензорен дисплей на централния уред и Bluetooth свързаност с мобилни телефони. За салона има голям избор от кожени тапицерии на седалките, интериорни повърхности и цветови гами. Освен лакираните в черен пиано лак повърхности в областта на вратите и средната конзола, тя включва и осветена декоративна лайсна на арматурното табло от страната на пътника до водача. Тя е украсена със стилизиран мотив на британския флаг. Водачът може да избере дифузното осветление, което е част от пакета MINI Excitement. Благодарение на програмата MINI Yours, всеки клиент може да избере индивидуални детайли и продукти за допълнителен монтаж, които се изработват според неговите изисквания. Като опции се предлагат радио MINI Visual Boost, както и навигационна система. В двигателната гама на MINI са се появили нови агрегати и трансмисии, които доставят по-голяма радост от шофирането и по-висока ефективност, както и допринасят за по-ниското тегло. Тестваното MINI Cabrio Cooper S се задвижва от 2,0-литров 4-цилиндров бензинов двигател с турбокомпресор и директно впръскване на горивото. Моторът разполага с максимална мощност от 192 к.с., а с функцията Overboost максималният въртящ момент за кратко достига 300 Нм, но дори и стандартните 280 Нм теглят колата много пъргаво още от много ниски обороти. За по-голямо удобство в града новото MINI Cabrio Cooper S е оборудвано със 7-степенна автоматична спортна скоростна кутия с два съединителя Steptronic, която включва лостчета за превключване на волана за спонтанни намеси в избора на предавка. С нея ускорението от място е още по-директно и вълнуващо. Новата автоматична скоростна кутия се отличава с особено бързи превключвания и позволява екстремно спортни ускорения без прекъсване на подаването на мощност. Управлението се извършва с помощта на оформен по нов начин електронен селектор. Под открито небе по-изразително се чува силният пукот от ауспуха при ръчното превключване на предавките и гърления рев от предпазния клапан на 2,0-литровия турбомотор. При умерено темпо, средният разход на гориво в реални условия не надвишава 6 л/100 км. В градския трафик консумацията достига 8 литра на 100 км. Независимо дали шофирате в града или по планински път, с новото MINI Cabrio Cooper S ще се наслаждавате на прекия контакт с природата. Свалете покрива, пуснете си любима музика и плавно се понесете по Подбалканския път. Ще усетите вятъра в косите, а ако свалите и прозорците, ще се наслаждавате на свежия въздух, който ще брули лицето ви. Малцина знаят, че MINI Cabrio може да се кара от ранна пролет до късна есен, както и на магистралата, благодарение на компактния и удобен ветробран, който предпазва от вятъра при висока скорост. Благодарение на предното предаване, широката следа, ниския център на тежестта и директното кормилно управление, шофирането на MINI Cabrio Cooper S пристрастява и често води до безцелно каране в околностите на града с една единствена цел – истинската наслада.", "date": "2018.09.08", "title": "MINI Cabrio сваля шапка за 18 секунди"}
{"url": "https://www.monitor.bg:443/bg/a/view/biljana-petrinska-s-monolozi-na-bebeshki-ezik-143705", "text": "Казват, че който не се задоволява с по-малко от най-доброто, често го получава. Стига да има талант да се учи от житейските уроци и да умее да чака, градейки. За 20 години на сцената на Народния театър „Иван Вазов“ пленителната актриса Биляна Петринска с упоритост разби клишето, че красивата жена може да играе само роли на...красива жена. Биляна не се боеше да развива острото си чувство за характерност и героините й да изглеждат нелепи, смешни, обикновени или, когато трябва, дори невзрачни. Намираше време да усъвършенства танцувалните и вокалните си умения, с които Бог я е дарил, за да е равностойна брънка в тъканта на балет „Арабеск“ за „Дневникът на Дракула“ с хореографията на Мила Искренова. Или с школуван колоратурен сопран да превърне в скъпоценен акцент своята ария в полифонията на „Калигула“ под режисурата на Диана Добрева. Не успяваше единствено да срещне партньор с равни на нейните интелектуално любопитство и духовна изтънченост. Не на сцената – в живота. Но ето, че актрисата навлиза в 21-ия си професионален сезон много по-богата – с любим мъж до себе си и вече майка. Любимият й пътува често по света, разностранно зает с интереси в транспорта, културата, медиите, публичния сектор. Доста от колежките на Биляна са категорични, че след като са родили своите деца, сякаш по вълшебен начин са станали и по-добри актриси, и с още повече ангажименти. Вече професионалисти забелязват и промяната в мекотата и дълбочината на гласа й, когато пее. Неведоми понякога са пътищата на познанието. Биляна Петринска обича да цитира будистката мъдрост, че когато ученикът е готов, учителят ще се появи... Малкият Адриан, който дойде на бял свят на 9 май, със сигурност е преподредил досегашните й приоритети. „Благодарна съм, че съм дарена с това детенце. Учим се двамата един-друг. Този процес не е сравним с нищо. Цяла Вселена. Всичко е съобразено с него. Ангажиментите ми в професията, излизанията ми... Имам по-малко време за себе си, но успявам с програмата си, така че да не му липсвам. Слава Богу, имам кой да ми помага. Майка ми и мъжът до мен са незаменими“, казва тя. Денят на актрисата в момента е изпълнен основно с Адриан. Биляна иска да е плътно до него, за да присъства на всеки етап от развитието му и да съпреживее и най-незабележимите за външно око метаморфози у малкото същество. Професията я е възпитала на дисциплина и за нея не е проблем да организира времето си така, че когато има неизбежен ангажимент, липсата й да не се усети. „Принципът, който ме води, е да имам време за себе си, за да мога да бъда полезна на сина си. Нищо няма да спечеля, То се отразява на детето. Естествено, трябва и помощ отстрани. С бащата на сина ми се стремим към осъзнато родителство“, подчертава тя и добавя, че и двамата се радват, задето им се е случило точно сега, когато са готови да се учат. Техният невръстен учител им „преподава“ търпение и безусловна любов. „Такава любов побеждава егоизма ти. Фокусира те върху смислените и важни неща в живота“, доверява Петринска. Нейното момченце я изненадва всеки миг. Като артист от немите филми непрекъснато променя изражението си, и то много, когато му говори и общува с него. Сякаш разбира. „Аз съм сигурна, че малките човечета имат свой език и на някакво ниво разбират – потвърждава тя. – Отнасяме се с него с уважение и вярвам, че така трябва“. За малкия принц Адриан са измислили пълен комплект интригуващи занимания. Специално за него мама Биби изнася цели монолози на неговия език – със звуци и смешни гримаси. Често му пее, като сама си „композира“ забавни песнички – приглася й и Адриан. Таткото Стилян пък му чете на италиански първата книжка, която са купили – „Малкият принц“. Фъстъчето посещава вече уроци по плуване – от третия месец това се препоръчва и досегът с водата е прекрасен за неговото укрепване. Семейството направи и първата си съвместна почивка през лятото. „Ходихме и на планина, и до морето. Топнахме му крачетата във водата. С баща му пътуваме доста и сега не се спряхме. Той няма търпение да катерят заедно върхове в планините. Иска да го заведем в Доломитите. Но за да пътуваме извън страната, решихме да почакаме малко“, казва актрисата. Въпреки новите си най-важни в живота на една жена ангажименти, тя се върна много бързо на работа. Беше част от екипа на бедственото представление на „Калигула“ в пороя над инициативата Театър пред театъра. „Беше прекрасно. Адреналиново. За мен беше като пречистваща молитва да пея оперна ария под дъжда. Всички бяхме много вдъхновени“, не крие Биляна Петринска. Около майчинството й се е наложило временно да замрази и отложи някои проекти, но с началото на сезона постепенно ще влезе пак в костюмите и кожите на героините от представленията си – в „Жана“, „Идеалният мъж“, „Животът е прекрасен“. „Този мой сезон започва с музика“, доверява тя. На 10 и 11 септември Народният театър ще играе „Калигула“ в Пловдив и актрисата ще извиси глас в Дома на културата „Борис Христов“. Ще репетира усилено и с хора на Музикалната лаборатория за човека на диригента Йордан Камджалов, част от която от няколко години е и тя. Маестро Камджалов ще представи на 16 октомври в зала „България“ за пръв път свой звуково-простраствен спектакъл по музика на Учителя Петър Дънов – „Етюди на бъдещето“. „Проектът е прекрасен. С този концерт сме поканени на 20 октомври Това е огромна отговорност и чест. Само като си помисля колко велики музиканти са стъпвали там…“, вдъхновена е ангелогласната актриса. След 4-месечна практика тя е формулирала своето лично определение за майчинството: най-великото изобретение на природата, урок по любов. „Да създадеш, да се грижиш и да възпиташ – на мен ми предстои да вървя по този път тепърва. Благодарна съм на близките си за помощта. Не бих се справила без тях. Не си представям да наемам детегледачка на този етап, а и въобще не мисля, че мога да се доверя някому просто така. Майка ми е отдадена и безкрайно радостна да е с Адриан. А мъжът до мен е великолепен... Мога да разчитам на него за всичко – от чисто мъжките отговорности до грижата за бебето. Чувствам се спокойна и обгрижена“, изповядва се Биляна. Всяка сутрин тя получава най-красивата беззъба усмивка. И не се уморява да повтаря колко доволна е, че този дар я е споходил сега. Когато е осъзната, името й е създадено, инвестирала е достатъчно време в кариерата си и няма усещането, че нещо пропуска. Посветила се е на малкия, без това да ограбва професионалния й живот. В състояние е да отделя важното от маловажното. Има сили. Има и чудесен човек до себе си, който я разбира и подкрепя – вярата в другия прави чудеса. Вече спокойно може да обобщи: „Сега имам всичко. Щастлива съм“.  ", "date": "2018.09.08", "title": "Биляна Петринска с монолози на бебешки език"}
{"url": "https://www.monitor.bg:443/bg/a/view/kamion-se-obyrna-na-am-hemus-pri-355-km-v-posoka-varna-dvijenieto-se-otklonjava-143763", "text": "Камион се обърна при км 355 на магистрала ''Хемус'' в посока Варна. Няма пострадали при инцидента. Временно е ограничено движението там порази пътното произшествие. Обходен маршрут: етапна връзка Каспичан по път I-2 гр.Нови Пазар – с. Ветрино – гр. Девня. Движението се регулира от Пътна полиция.", "date": "2018.09.08", "title": "Камион се обърна на АМ „Хемус“' при 355 км в посока Варна, движението се отклонява"}
{"url": "https://www.monitor.bg:443/bg/a/view/shestima-zaginaha-v-avtobusna-katastrofa-kraj-ankara-39-sa-raneni-143762", "text": "Най-малко шестима души са загинали, а други 39 са ранени в катастрофа на автобус по пътя Аксарай-Анкара в Турция, съобщи телевизия Ен Ти Ви, цитирана от ТАСС и БТА. В района на катастрофата са изпратени медицински и пожарни бригади. Спасителната операция продължава. Засега не е ясна причината на катастрофата. Води се разследване.  ", "date": "2018.09.08", "title": "Шестима загинаха в автобусна катастрофа край Анкара, 39 са ранени"}
