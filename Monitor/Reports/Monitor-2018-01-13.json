{"url": "http://www.monitor.bg/a/view/48098-%D0%92%D0%B0%D0%BB%D0%B5%D0%B6%D0%B8%D1%82%D0%B5-%D1%81%D0%BF%D0%B8%D1%80%D0%B0%D1%82-%D0%B7%D0%B0-%D0%BC%D0%B0%D0%BB%D0%BA%D0%BE-%D0%B2-%D0%BD%D0%B5%D0%B4%D0%B5%D0%BB%D1%8F-%D0%B2-%D0%BF%D0%BE%D0%BD%D0%B5%D0%B4%D0%B5%D0%BB%D0%BD%D0%B8%D0%BA-%D1%87%D0%B0%D0%BA%D0%B0%D0%BC%D0%B5-%D0%BF%D0%BE%D0%B2%D0%B5%D1%87%D0%B5-%D1%81%D0%BD%D1%8F%D0%B3/", "text": "\n                    През следващото денонощие облачността над страната ще е значителна. През нощта превалявания от сняг ще има главно в северозападните и планинските райони, съобщават от НИМХ на БАН.В неделя в по-голямата част от страната валежите ще спрат. Слаб сняг ще превалява на места в Западна България и в крайните източни райони. Ще е ветровито и студено с минимални температури между минус 5 и 0 градуса и максимални - между минус 3 и 2 градуса. През нощта срещу понеделник валежите от сняг в Западна България ще се усилят. По високопланинските проходи в Западна Стара планина ще има виелици и навявания.По Черноморието ще е облачно, със слаби превалявания, предимно от сняг. Ще духа силен североизточен вятър. Максималните температури ще са 1-5 градуса.  Температурата на морската вода е 8-9 градуса. Вълнението на морето ще бъде около 4 бала.В планините ще е облачно, ще превалява слаб сняг, на повече места в западната половина на страната. Ще духа умерен и силен предимно югоизточен вятър, по билата на Рила и Пирин - западен вятър. Температурите ще се понижават, максималната на височина 1200 метра ще е около минус 5 градуса, на 2000 метра - около минус 9 градуса.В понеделник валежи от сняг ще има на повече места в Северна и Западна България. Ще се образува нова снежна покривка. Почти без валежи ще е в югоизточните райони. Вятърът ще е до умерен от североизток и по планинските проходи и в Северна България ще има условията за снежни виелици и навявания. Минималните температури ще са между минус 7 и минус 2 градуса, а максималните между минус 3 и 2 градуса, в югоизточните райони до 4-5 градуса.Във вторник ще има значителна облачност, само на отделни места в Северна България ще превали слаб сняг. Дневните температури ще са с градус-два по-високи.\n\n\n                    ", "date": "2018.01.13", "title": "Валежите спират за малко в неделя, в понеделник чакаме повече сняг"}
{"url": "http://www.monitor.bg/a/view/38121-%D0%A1%D0%BD%D0%B5%D0%B3%D1%8A%D1%82-%D1%81%D0%B5-%D0%B7%D0%B0%D0%B2%D1%80%D1%8A%D1%89%D0%B0-%D0%B6%D1%8A%D0%BB%D1%82-%D0%BA%D0%BE%D0%B4-%D0%B7%D0%B0-8-%D0%BE%D0%B1%D0%BB%D0%B0%D1%81%D1%82%D0%B8/", "text": "\n                    В събота ще е облачно. На много места ще вали сняг, в Югоизточните райони - дъжд, но и там с нахлуването на студен въздух дъждът ще преминава в сняг. Почти без валежи ще е в югозападните райони на страната, а значителни по количество ще са в планините. Ще бъде ветровито, с умерен и силен североизточен вятър. По планинските проходи има условия за преспи и навявания. Температурите ще са почти без дневен ход - между 0 и 5 градуса.Атмосферното налягане е по-високо от средното за януари и още ще се повишава.Жълт код за валежи от сняг е обявен за осем области на страната за 13 януари, сочи справка в сайта на Националния институт по метеорология и хидрология към БАН. Предупреждението е в сила за областите Монтанска, Врачанска, Ловешка, Габровска, Пазарджишка, Пловдивска, Смолянска и Кърджалийска. За областите Монтанска, Врачанска, Ловешка, Габровска, Пазарджишка, Пловдивска синоптиците отбелязват, че ще има валежи от сняг, като те ще са по-значителни в планинската част на съответните области, където в комбинация с вятъра ще се създават условия за навявания и преспи. За областите Смолянска и Кърджалийска метеоролозите прогнозират, че ще има валежи от сняг, като в комбинация с вятъра ще се създават условия за навявания и преспи.В планините ще е облачно, с валежи от сняг, на места значителни по количество. Ще духа силен вятър от изток-североизток, който в комбинация със снеговалежите ще води до преспи и навявания. Максималната температура на височина 1200 метра около минус 3 градуса, на 2000 метра – около минус 7 градуса.По Черноморието ще е облачно, с валежи от дъжд. Ще духа силен североизточен вятър. Максималните температури ще са 5-6 градуса. Температурата на морската вода е 9 градуса. Вълнението на морето ще бъде 4 бала.В неделя в по-голямата част от страната валежите ще спрат. Слаб сняг ще превалява на отделни места в Западна България и в крайните източни райони. Ще бъде студено и ветровито.През нощта срещу понеделник валежите от сняг в Западна България ще се усилят, ще се натрупа нова снежна покривка. По високопланинските проходи в Западна Стара планина, а през деня в понеделник и на изток, ще има виелици и навявания. По-късно вятърът ще отслабне, а привечер и ще стихне. Минималните температури ще се понижат още, а и дневните в повечето райони ще са отрицателни.Във вторник облачността ще се задържи предимно значителна. Само на отделни места ще превали слаб сняг. Ще се появи южен вятър и температурите слабо ще се повишат.През нощта срещу сряда в северозападните райони е възможно да превали дъжд и да се образуват поледици.\n\n\n                    ", "date": "2018.01.13", "title": "Снегът се завръща, жълт код за 8 области"}
{"url": "http://www.monitor.bg/a/view/17845-8-%D0%B4%D0%B2%D0%BE%D0%B9%D0%BA%D0%B8-%D1%89%D0%B5-%D1%81%D0%B8-%D0%BA%D0%B0%D0%B6%D0%B0%D1%82%D0%B4%D0%B0-%D0%BD%D0%B0-18082018-%D0%B3-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "\n                    Досега 8 двойки са се записали за сватбен ритуал на 18.08.2018 г. в Пазарджик. Датата  се пада в събота и е предпочитана не само заради това, а и заради сакралното струпване на числата 8 и 18. Служители в местното звено “Радостни ритуали“ споделят, че имало запазени дата и час още от миналата година. Нетърпеливи младоженци се записали в ритуалната зала, за да не изпуснат заветната дата, за да се врекат във вярност. Засега свободни са останали само два часа в следобеда на 18 август 2018 г., но ритуалчиците са сигурни, че и те бързо ще се заемат. Все повече бъдещи семейства предпочитат да отпразнуват сватбеното си тържество във вечерните часове, най-вече заради работното време на ресторантите и затова обедни сватбени ритуали почти няма в графика на ритуалната зала в Пазарджик.\n\n\n                    ", "date": "2018.01.13", "title": "8 двойки ще си кажат “Да“ на 18.08.2018 г. в Пазарджик"}
{"url": "http://www.monitor.bg/a/view/38271-%D0%97%D0%B0%D0%BC%D1%80%D1%8A%D0%B7%D0%BD%D0%B0-%D0%B2%D1%8A%D0%B6%D0%B5%D1%82%D0%BE-%D0%BD%D0%B0-%D0%BB%D0%B8%D1%84%D1%82%D0%B0-%D0%B4%D0%BE-%D0%90%D0%BB%D0%B5%D0%BA%D0%BE-%D0%BD%D1%8F%D0%BC%D0%B0-%D0%BF%D0%BE%D1%81%D1%82%D1%80%D0%B0%D0%B2%D0%B0%D0%BB%D0%B8-%D1%85%D0%BE%D1%80%D0%B0/", "text": "\n                    Въжето на лифта, свързващ квартал „Симеоново“ с хижа „Алеко“ на Витоша е замръзнало вследствие на рязката промяна на температурата. Това съобщи за Агенция „Фокус“ изпълнителният директор на „Витоша ски“ Костадин Костадинов във връзка със затруднено движението на кабинковия лифт.„Въпреки че е пуснато да се върти, толкова лед се е образувала по него, че въжето се приплъзва и не може да задвижи механизма. В кабинките на лифта няма хора, изтеглени са“, поясни Костадинов.По думите му подобно нещо се случва много рядко.„Това се случва веднъж на 15 години. Причината е рязката промяна на температурата. Действаме в момента, каквото можем да направим, го правим. Понякога срещу природата не може да се действа“, обясни Костадинов.В момента около хижа „Алеко“ се провежда „Витоша зимен фест“, в който участват и много деца.\n\n\n                    ", "date": "2018.01.13", "title": "Замръзна въжето на лифта до „Алеко“, няма пострадали хора"}
{"url": "http://www.monitor.bg/a/view/20193-13-%D0%BC%D0%B8%D0%BB%D0%B8%D0%BE%D0%BD%D0%B0-%D0%BE%D1%82%D0%B4%D0%B5%D0%BB%D1%8F-%D0%9F%D0%BB%D0%BE%D0%B2%D0%B4%D0%B8%D0%B2-%D0%B7%D0%B0-%D0%B1%D1%83%D0%BB%D0%B5%D0%B2%D0%B0%D1%80%D0%B4%D0%B8/", "text": "Бюджетът на общината през 2018г. е за над 321 милиона лева, мина обществено обсъждане\n                    12 900 000 лева ще отдели през тази година Пловдив за ремонти по основни булеварди в града. Парите са заложени в капиталовата програма на общината и отиват за рехабилитация на  булевардите: „Руски”, „Коматевско шосе”, „6-ти Септември” и  за доизграждането на бул. „Северен”. Това стана ясно по време на общественото обсъждане на финансовата рамка, което се проведе в петък вечерта и на което присъстваха общински съветници, кметове, НПО и граждани.2 881 000 лв. ще се вложат в реконструкцията и разширението на бул.“Васил Априлов“ в участъка от ул.“Войнишка слава“ до бул.“Шести септември“ – I етап. Отделно 2 500 000 лв. ще отидат за основния ремонт на подлеза при Централна поща, който подлез е транспортният възел на бул. „Цар Борис III Обединител“ с бул.“Княгиня Мария Луиза“ и с ул.“Гладстон. По 1 милион лева са предвидени за ремонт, реконструкция и разширение на Голямоконарско шосе – I ви етап и за основен ремонт на улична мрежа в квартал „Коматево”. За текущ ремонт на улици, ремонт на тротоарни, паважни, калдъръмени и алейни настилки парите са в размер на 9 милиона лева. Сред другите инфраструктурни обекти в Бюджет 2018 на Община Пловдив са площад „Централен“ и прилежащи културни пространства, Тютюневият град, рехабилитация на Кукленско шосе, изграждане на светофарни  уредби, паркинги и нови паркоместа.Заложените приходи в Бюджет 2018 на Община Пловдив  са в размер 321 294 323 лв. Очакваните средства по проекти са 52 620 148 лв. Основните приоритети при съставянето на проекта на бюджета на община Пловдив за 2018 година са дейностите,  свързани с  културата, образованието, инфраструктурата и опазване на околната среда; подобряване качеството на предоставяните публични услуги;  успешно реализиране на проекти, финансирани със средства от Европейските фондове и програми, заяви при представянето директорът на дирекция „Бюджет и финанси” Виктория Чавдарова. Тя уточни, че функция “Образование” заема 36 % от общия бюджет на общината, а разходите в група “Култура” бележат ръст от 74 % спрямо 2017 година.Капиталовите разходи са  86 355 629 лв. В тях са предвидени 630 000 лв. за изграждане на нова детска градина в район „Южен“, 450 000 лв. за ново крило на сградата на ДЯ „Веселушка“ в район „Източен”, 1 060 000 лв. за изграждане на многофункционална спортна зала към Езикова гимназия „Иван Вазов“, 200 000 лв. за съфинансиране за  реконструкция, ремонт и изграждане на детски площадки в дворовете на детските градини, 460 000 лв. за основен ремонт на сграда на ДГ „Осми март“. За изграждане на сграда за Център за социална рехабилитация и интеграция за деца с разстройства от аутистичния спектър са предназначени 455 000 лв. Предвидени са 1 милион лева за ремонт и реконструкция алеи и осветление в Парк “Бунарджик“, 800 000 лв. за реализацията на Програмата за залесяване и Парк „Отдих и култура“, 300 000 лв. за парково строителство, изграждане на детски площадки, кучешки и фитнес площадки и др.\n\n\n                    ", "date": "2018.01.13", "title": "13 милиона отделя Пловдив за булеварди"}
{"url": "http://www.monitor.bg/a/view/11427-%D0%9F%D0%BE%D0%B4%D1%80%D0%B5%D0%B4%D0%B8%D1%85%D0%B0-%D1%80%D0%B5%D0%B2%D0%BE%D0%BB%D0%B2%D0%B5%D1%80-%D0%BD%D0%B0-%D1%87%D0%B5%D1%82%D0%BD%D0%B8%D0%BA-%D0%B4%D0%BE-%D0%BF%D0%B8%D1%81%D1%82%D0%BE%D0%BB%D0%B5%D1%82%D0%B0-%D0%BD%D0%B0-%D0%AF%D0%B2%D0%BE%D1%80%D0%BE%D0%B2/", "text": "\n                    Оригинален шестзаряден револвер „Гасер“, по-известен като Черногорец, принадлежал на Ташко Горов - дългогодишен телохранител на поета Пейо Яворов, намери място в експозицията на лирика-харамия в родния му чирпански дом. Оръжието е подарено на музея от внука на поборника, юристът Филип Горов. То е изложено във витрина, редом с оръжието на Яворов от времето, когато е водил чета за освобождението на Македония.Стотици са експонатите, събрани през годините от 1954-а до сега, сред тях има оригинални ръкописи, документи и книги от личната библиотека на гениалния творец, каза уредникът Тодор Иванов. Сред най-новите постъпления в навечерието на 140-та годишнина от рождението му са тъмните очила, които е носел след опита за самоубийство (1913 г.) и ослепяването си и кутийка, където е съхранявал попивателни хартийки.Сред първите пристигнали да разгледат експозицията в Чирпан за 140-тия рожден ден на Яворов на 13 януари бяха ученици, които са участвали в традиционните вече национални конкурси за поезия и проза „И ти се в мене- ти, родино моя“ и рисунка „Недорисуван свят“ в памет на самоубилата се негова прапраплеменичка Василия Стоилова. Над 150 деца от цялата страна са изпратили свои произведение: стихове, есета и картини. Най-добрите от рисунките ще бъдат показани на 15 януари в изложбената зала „Георги Данчов-Зографина“, когато ще бъдат обявени и победителите.Привечер в събота огънят на Яворовите литературни дни пред бюст-паметника му в двора на къщата ще запали председателят на съюза на арменските писатели Едвард Милотосян, след което тийнейджъри с четнически униформи ще го пренесат до паметника в градския парк.\n\n\n                    ", "date": "2018.01.13", "title": "Подредиха револвер на четник до пистолета на Яворов"}
{"url": "http://www.monitor.bg/a/view/53307-%D0%92%D0%B5%D0%BB%D0%B5%D0%B2%D0%B0-%D1%83%D0%B2%D0%BE%D0%BB%D0%BD%D0%B5%D0%BD%D0%B0-%D0%BE%D1%82-%D0%9E%D0%B3%D0%BD%D1%8F%D0%BD-%D0%94%D0%BE%D0%BD%D0%B5%D0%B2-%D0%B7%D0%B0%D1%89%D0%BE%D1%82%D0%BE-%D0%BE%D1%82%D0%BA%D0%B0%D0%B7%D0%B0%D0%BB%D0%B0-%D0%B4%D0%B0-%D0%B7%D0%B0%D1%89%D0%B8%D1%82%D0%B8-%D0%B8%D0%BD%D1%82%D0%B5%D1%80%D0%B5%D1%81%D0%B8%D1%82%D0%B5-%D0%BC%D1%83/", "text": "\n                    Терминът \"корпоративна журналистика\" го научих като бях в \"Труд\", всъщност това бе поводът да бъда уволнена от \"Труд\" от Огнян Донев. Това заяви в предаването на Канал 3 \"Офанзива с Любо Огнянов\" Валерия  Велева, главен редактор на \"Епицентър\". Случката се разиграла, докато Фармацевтичния бос Донев бе съсобственик на ежедневника. \"Отказах да пиша в защита на неговите корпоративни интереси. \"Не, тук става въпрос за корпоративни интереси и трябва да ги защитаваш\", каза господин Огнян Донев и ми размаха една химикалчица в очите. Това бе повод да бъда уволнена след 19 г. работа във в. \"Труд\"\", разказа Валерия Велева.\n\nПреди няколко дни, на полутайна сбирка, на която олигарсите Иво Прокопиев, Огнян Донев и Сашо Дончев свалиха маските и се показаха в истинския си „блясък“ на цензори, отказвайки да допуснат до конференция на тема свободата на словото всички медии, извън удобните за тях, Фармацевтичния бос и подсъдим за данъчни престъпления Огнян Донев заяви, че е забранил в медиите си – списанието „Клуб З“ и едноименния сайт да се пише за бизнеса, в който той се вихри. Ветото очевидно се разпростира и върху наболелите проблеми в здравеопазването като паралелния износ на лекарства или пък прякото договаряне на фармацевтични доставки с болниците, което е един от основните фактори за източването на сектора. Вероятно причината е, че Донев има тясна връзка с тези теми.\n\n \n                    ", "date": "2018.01.13", "title": "Валерия Велева уволнена от Огнян Донев, защото отказала да пише в защита на интересите му"}
{"url": "http://www.monitor.bg/a/view/37908-%D0%91%D0%A1%D0%9F-%D0%BD%D0%B5-%D0%BF%D0%BE%D0%B4%D0%BA%D1%80%D0%B5%D0%BF%D1%8F-%D0%9A%D0%BE%D0%BD%D0%B2%D0%B5%D0%BD%D1%86%D0%B8%D1%8F%D1%82%D0%B0-%D0%B2-%D0%B7%D0%B0%D1%89%D0%B8%D1%82%D0%B0-%D0%BD%D0%B0-%D0%B6%D0%B5%D0%BD%D0%B8%D1%82%D0%B5/", "text": "\n                    След 5 часа дебати Националният съвет на БСП възложи на парламентарната група на партията да гласува \"против\" Конвенцията в защита на жените.\"Против\"  конвенцията гласуваха 61 членове на Пленума, в подкрепа гласуваха- 25 и въздържалите се бяха - 7.Остра дискусия се разгоря по време на заседанието на Националния съвет на БСП.Председателят на ПЕС Сергей Станишев предупреди колко важно е лява партия като БСП, член на ПЕС, да подкрепи Конвенцията в защита на жените, но въпреки призивите му тя бе отхвърлена. Според Станишев дебатът у нас е бил изкривен.Измислени или силно преувеличени страхове или интерпретации на конвенцията, на които има ясен отговор от Съвета на Европа, изместват истинския проблем за насилието над жените, коментира по-рано Станишев.Аргументът на родните социалисти бе, че в конвенцията се прокрадват елементи за признаване на \"третия пол\".  Станишев обясни, че подобни притеснения са излишни.Националният съвет на Българската социалистическа партия в същото време подчертава, че насилието срещу жените, както физическо, сексуално, така и психологическо, е широко разпространено в обществото и трябва да бъде разглеждано като крайна форма на дискриминация и нарушаване на правата на човека, а в същото време не приема конвенцията, която е парадоксално.БСП твърди също, че възприема, че насилието срещу жените, представлява системно нарушение на основните права и сериозно престъпление, което трябва да се санкционира като такова. Партията отчитала, че в обществото продължават да съществуват съвременни форми на робство и трафик на хора, които засягат основно жени.БСП подчертава, че са необходими допълнителни мерки за насърчаване на жени, които са били жертва на насилие да потърсят помощ, както и да се гарантира, че те получават подходяща подкрепа в съответствие с техните потребности, информирани са за своите права и имат достъп до правосъдие.От БСП твърдят, че имат предвид, че трябва да се сложи край на безнаказаността, като се гарантира, че извършителите се преследват и наказват, както и че отчитат, че гражданското общество, и по-специално организациите на жените, имат ключов принос за предотвратяването и борбата с всички форми на насилие и тяхната дейност следва да бъде призната, насърчавана и подкрепяна, за да могат да я извършват по възможно най-добрия начин.Само комбинация от политики, съчетаваща законодателни и незаконодателни мерки, в това число правни, съдебни, инфраструктурни, културни, образователни, социални и здравни дейности, както и равнопоставено участие на жените във всички области на обществото, може значително да намали насилието срещу жените  и последствията от него, смятат от БСП.Социалистите подкрепяли всички инициативи, кампании и усилия на Обединението на жените социалистки срещу насилието над жените и децата и постигане на равнопоставеност на половете. БСП обаче реши да предложи и внесе в Народното събрание конкретни законодателни текстове, с които да гарантира ефективната борба с насилието над жени и да се приложат на практика разпоредбите на Конвенция за защита на жените от всички форми на насилие:1. Промени в наказателното законодателство за най - строго преследване и наказване на насилниците;2. „Домашното насилие” да бъде инкриминирано;3. Да се инкриминира „преследването“ като поведение със заплашителен характер срещу конкретно лице;4. Да се криминализират „насилствените бракове” и „принудителното съжителство на съпружески начала”;5. Да се засили наказателната отговорност за нарушаване на заповед за защита от домашно насилие, като се предвидят по - високи санкции, особено за извършителите, които имат по няколко заповеди и/или нарушения на заповеди;6. Да се изградят Кризисни центрове във всеки областен град, като това стане държавна делегирана дейност. В Конвенцията съществуват текстове, които разделят българското общество и могат да бъдат тълкувани разнопосочно.ПГ на „БСП за България“ не подкрепя ратификацията на Конвенцията на Съвета на Европа за превенция и борба с насилието над жени и домашното насилие.Само преди месец БСП подкрепи конвенцията на съвета на ПЕС, изненадващо сега обаче тя я отхвърли. \n\n\n                    ", "date": "2018.01.13", "title": "БСП не подкрепя Конвенцията в защита на жените"}
{"url": "http://www.monitor.bg/a/view/7171-%D0%A1%D0%94%D0%92%D0%A0-%D0%91%D1%8A%D0%BB%D0%B3%D0%B0%D1%80%D0%B8%D0%BD-%D0%B2-%D1%87%D1%83%D0%B6%D0%B1%D0%B8%D0%BD%D0%B0-%D0%B5-%D0%BF%D0%BE%D0%B4%D0%B0%D0%BB-%D1%84%D0%B0%D0%BB%D1%88%D0%B8%D0%B2%D0%B8%D1%82%D0%B5-%D1%81%D0%B8%D0%B3%D0%BD%D0%B0%D0%BB%D0%B8-%D0%B7%D0%B0-%D0%B1%D0%BE%D0%BC%D0%B1%D0%B8-%D0%B2-%D0%A1%D0%BE%D1%84%D0%B8%D1%8F/", "text": "\n                    45-годишен български гражданин, който се намира на територията на страна от Европейският съюз, е подал фалшивите сигнали за бомби в София. Това заяви директорът на СДВР - старши комисар Ивайло Иванов.„Бяха извършени необходимите проверки. Ние действаме съгласно описани процедури. Всички служби в България проведоха множество оперативно-издирвателни мероприятия. Беше установено, че обажданията се подават от чужд мобилен оператор. Беше установен и подателят на сигналите. Това е 45-годишен български гражданин, който се намира на територията на страна от Европейският съюз. Установено е за това лице, че е подало множество сигнали освен за обекти на територията на България, но и до различни европейски институции. Действаме с партньорските служби по установяване на неговото местонахождение\", каза още комисар Иванов.\n\n\n                    ", "date": "2018.01.13", "title": "СДВР: Българин в чужбина е подал фалшивите сигнали за бомби в София"}
{"url": "http://www.monitor.bg/a/view/79918-%D0%9E%D1%82%D0%BD%D0%BE%D0%B2%D0%BE-%D0%B7%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%9A%D1%80%D0%BE%D0%BA%D0%BE%D0%B4%D0%B8%D0%BB%D0%B0/", "text": "\n                    Съдът наложи на Емил Милев – Крокодила мярка „задържане под стража“ във връзка с разследване на грабеж от 2008 г.„В петък, в късните часове, Софийски градски съд уважи нашето искане за налагане на мярка за неотклонение „задържане под стража“ спрямо Емил Милев – Крокодила“, съобщи говорителят на Софийска градска прокуратура Зорница Таскова, цитирана от Агенция „Фокус“.„Искането бе внесено във връзка с наше разследване за грабеж от 30 декември 2008 г. в магазин „Била“, уточни прокурор Таскова.Припомняме, че на 9 януари 2018 г. Специализираният наказателен съд оправда Емил Милев, известен с прякора Крокодила, който бе подсъдим за ръководене на въоръжена организирана престъпна група, занимавала се с отвличания, грабежи и палежи. Той има и обвинение за убийство на полицай.Емил Милев е сочен и за един от най-известните автокрадци. Името му е свързано и с престрелката на магистрала „Тракия“ през 2009 г., когато той и други двама души отвличат турски гражданин и го ограбили.По-късно били засечени от полицаи и започнала престрелка. Един от групата е убит, а самият Милев се укриваше от правосъдието 4 години. Задържането му бе през 2013 г., а делото влезе в съда 2015 г.\n\n\n                    ", "date": "2018.01.13", "title": "Отново задържаха Крокодила"}
{"url": "http://www.monitor.bg/a/view/9709-%D0%91%D1%80%D0%B0%D0%BA%D0%BE%D0%BD%D0%B8%D0%B5%D1%80%D0%B8-%D1%83%D0%B1%D0%B8%D0%BB%D0%B8-%D1%81%D1%8A%D1%80%D0%BD%D0%B0-%D1%81%D0%B0-%D0%B7%D0%B0%D0%B4%D1%8A%D1%80%D0%B6%D0%B0%D0%BD%D0%B8/", "text": "\n                    Трима мъже, убили сърна в Средна гора близо до село Смилец, са разкрити и арестувани след съвместна акция на специализираното звено за ловна охрана и Районното управление на МВР в Панагюрище. Групата е заловена след постъпил сигнал с ММS от мобилна камера, разположена в землището на Смилец. Техниката е била монтирана преди месеци от ловното дружество в Панагюрище, след като в района зачестили бракониерските набези. Нелегалните стрелци, и тримата от селото, са задържани за 24 часа, потвърдиха от полицията. За случая е уведомена Районната прокуратура в средногорския град, която работи по образуваното полицейско производство за незаконен отстрел на полезен дивеч. Ловът на сърни е забранен и тримата бракониери ще бъдат изправени пред съда за нарушаване на Закона за лова и опазване на дивеча. \n\n\n                    ", "date": "2018.01.13", "title": "Бракониери, убили сърна, са задържани "}
{"url": "http://www.monitor.bg/a/view/24760-300-%D1%80%D1%83%D1%81%D0%BD%D0%B0%D1%86%D0%B8-%D0%B2%D0%BB%D0%B8%D0%B7%D0%B0%D1%82-%D0%B2-%D1%87%D0%B5%D1%80%D0%B5%D0%BD-%D1%81%D0%BF%D0%B8%D1%81%D1%8A%D0%BA-%D0%BD%D0%B0-%D0%A1%D0%90%D0%A9/", "text": "\n                    В следващите дни администрацията на САЩ ще обяви въвеждането на нов пакет санкции срещу Русия.Това обяви на брифинг финансовият министър на Доналд Тръмп Стивън Мнучин, съобщи CNBC. Предвижда се обявяването на руските олигарси, които ще бъдат заплашени от замразяване на активите и забрана за издаване на визи за влизане в САЩ.Непосредствено мерките ще засегнат около 50 души, уточни министърът. Но поради приетия закон, поставящ Русия в една група с Иран и Северна Корея, под потенциални санкции ще попаднат и членове на техните семейства, така броят им ще достигне около 300.Самото попадане в списъка не означава автоматично въвеждане на санкции, но вероятността това да се случи е голяма. В отговор Владимир Путин анонсира издаването на валутни облигации за онези руски милиардери, които искат да извадят парите си от чужди банки и офшорки и да ги върнат в Русия.В момента тече и процес на избавяне на някои от най-застрашените богаташи от техни активи. Сред тях са Виктор Векселберг, Алишер Усманов и Леонид Михелсон.\n\n\n                    ", "date": "2018.01.13", "title": "300 руснаци влизат в черен списък на САЩ"}
{"url": "http://www.monitor.bg/a/view/78958-%D0%A1%D0%BA%D1%8A%D0%BF%D0%BE%D1%82%D0%BE-%D0%BD%D0%B0%D1%81%D0%BB%D0%B5%D0%B4%D1%81%D1%82%D0%B2%D0%BE-%D0%BD%D0%B0-%D0%94%D0%B0%D1%80%D0%B8%D0%BD/", "text": "В новия сериал на bTV Ангелов усъвършенства ездата си, качва се за пръв път на педълбординг и спасява техниката от наводнение \n                    Влюбчив, опериран от меркантилност и винаги готов да помогне, било то като фелдшер на Бели Вит или приятел – такъв е героят на Дарин Ангелов в „Скъпи наследници“. Най-мащабният сериал бг производство тръгва по bTV от 15 януари и ще въвлече зрителя в сблъсъка на роднини, заставени да живеят под един покрив на село, за да получат завещаните 1 200 000 евро. “Любо е много шарена персона, сценаристите го въвличат от любовна в екшън сцена, а от там в силно драматична. Той иска да създаде клуб за възстановяване на деца с физически травми.“, споделя Дарин.Самият той минава през доста перипетии за двигателната си култура. Екстремните спортове са широко застъпени в сюжета и възпитаникът на Стефан Данаилов се качва за пръв път на педълбординг, опознава горите на Витоша с планински байк, кара интензивно ски. Най-сериозно обаче наблегнал на конната езда и с това е свързан и един от екстремните му моменти на сет. „Трябваше да вдигна животното на два крака и да направим едни каскади. Преодолях страха си и го направихме. Беше интересно и когато се въргалях в едни преспи само по ризка на минус 15 градуса. После така треперех от студ, чеобяснява звездата на Народния театър. Тест за сръчността и бързата реакция на целия екип била и бурята, която отключила истински потоп и за части от секундата Дарин и колегите му нарамили камери, кабели и осветление, за да ги спасят от водата. Бедственото положение се случило в селото-декор, издигнато от лещенски майстори на 2000 кв. м. площ специално за нуждите на продукцията. „В една от къщите имаше 40 см вода, наводнението беше безпощадно, после като утихна всичко преброих и дузина паднали дървета.“, спомня си Ангелов.Поглеждайки по-философски на заглавието на проекта, чиито първи сезон включва внушителните 170 епизода, той е категоричен – неговото най-скъпо наследство са вдъхновението за работа и семейството му. „Ако се абстрахираме от слогана на сериала семейството е всичко, то е градивна единица на обществото и за неговата устойчивост трябва да се полагат грижи с много любов. Защото няма как да вдигнеш една къща, независимо дали е двуетажна, или небостъргач, без здрава основа.“, категоричен е актьорът. Жените, с които Дарин открива своя дом, убежище и храм в едно, са съпругата му Антония и дъщеричката им Дария. „Намерих центъра си щом станах баща. С появата на детето стимулът да постига целите си в живота става много по-силен, вдъхновението ми е вече друго. Разбрах какво е да обичаш безусловно, откакто се ожених и се роди моето момиченце. Разбрах въобще какъв е смисъла на думата „обичам“, откровен е Дарин.Малкото му съкровище е вече на година и половина и се вълнува страшно много от музика - не само като опит да я възпроизвежда, пеейки, но и като чувство за ритъм. Наскоро Дарин получил бонус – десетина дни без репетиции в театъра, което му позволявало да взима малката от яслата и да се отдадат на безкрайни игри. „Ама толкова лудувахме, че тя се скапваше милата и към 12.30-13 ч припадаше, директно лягаше да спи където й падне. Гонехме се из цялата къща, боричкахме се. Тя е на забавен етап от развитието си, защото се опитва да говори вече“, не крие вълнението си щастливият татко.Ангелов е сред късметлиите, в чиито живот има и друга връзка, която считат за свещена и неразрушима – тази с брат му Деян. Двамата в комплект са поканени и в трупата на Народния театър. Още като първокурсници в класа на проф. Стефан Данаилов в НАТФИЗ близнаците се вихрят там в „Кралят елен“ на Мариус Куркински. Пак там още преди 12 години Дарин получава ролята, която и до ден днешен смята за едно от върховите си постижения: Павел, един от младоците в „Хъшове“ - спектакъла, създал история. Когато обаче завършват, братята решават, че влизането в най-престижния храм на Мелпомена трябва да се заслужи и предпочитат да се доошлайфат като професионалисти на сцената на Младежкия, където Дарин спечели и „Аскеер“ за изгряваща звезда с емблематичния образ на Амадеус от Питър Шафър. И до днес повечето режисьори слагат Ангелови в общи представления.Питам го има ли нещо вярно във факта, че близнаците могат да разкодират случващото се в главата на другия само по телепатия. „Не сме открили още телепатичните си способности, но се познаваме толкова добре, че няма друг партньор, с който да се чувствам по-комфортно на сцената. Брат ми знае точно кога и с какво да ме провокира, така че да изкара от мен желана емоция. На интуитивно ниво контакта между близнаците е по-силен – ние знаем кой е бил в ляво, и кой в дясно в утробата на майка ни.казва Дарин. Той си спомня и една забавна, почти пророческа реплика на началната им учителка Вера Петричева: „Единият е нагъл, а другият чаровен. Тия двамата със сигурност ще се оправят в живота“. „Каза я на родителите ни след една не особено учтива наша проява в училище. Дойде до вкъщи, за да изяснят случая, и ние с брат ми дръпнахме една тирада в своя защита. Явно сме били доста убедителни, за да стигне г-жа Петричева до този извод“, усмихва се Дарин.Връщам го към знаменитото пасо добле, което изигра в последния сезон на Dancing Stars, и го питам колко често танцува от тогава. „За последно ми се случи сега на Нова година, но професионално с Ани Дончева, партньорката ми в шоуто, го правихме преди година. Тя направи голям концерт - „Нощта на оскарите“ в НДК, и с възпитаниците от школата й се отчетохме с няколко танца. Точно в този период снимах „Скъпи наследници“, филма „12А“ и „Бензин“ на Асен Блатечки и бях в ужасно състояние. Прибирах се у дома след като детето ми беше заспало и почти не го виждах, а това най-много ми тежеше.“, признава Дарин.      \n\n\n                    ", "date": "2018.01.13", "title": "Скъпото наследство на Дарин "}
{"url": "http://www.monitor.bg/a/view/13079-%D0%98%D0%B7%D1%81%D0%BB%D0%B5%D0%B4%D0%B2%D0%B0%D1%82-%D1%81%D1%8A%D0%BC%D0%BD%D0%B8%D1%82%D0%B5%D0%BB%D0%BD%D0%B8-%D0%B7%D0%B0-%D0%B3%D1%80%D0%B8%D0%BF-%D0%BF%D1%80%D0%BE%D0%B1%D0%B8/", "text": "Варицела тръшна 256 за седмица, скача и броят на острите респираторни заболявания\n                    Съмнителни за грип проби са били изпратени в Централната вирусологична лаборатория в София от пловдивското РЗИ и се очаква резултатите да станат готови в началото на другата седмица. Все още официално за грип в Пловдив не се говори, въпреки че данните на инспекцията за последната седмица сочат завишаване на броя на острите респираторни заболявания и на тези, протичащи с ентероколитен синдром. Към момента заболеваемостта в Пловдив е 121,71% на 10 000 при средно за страната 118,88 на 10 000. Въпреки че стойностите за Пловдив са по-високи от средните за страната, все още няма основания за обявяване на грипна епидемия и съответно – непредвидена за учениците ваканция. Това може да се случи, ако болните достигнат над 180 на 10 000 и отсъстват 30% от учениците. Острите респираторни заболявания тръшкат най-много децата от новородени до 14-годишна възраст. Заради завишения им брой от РЗИ изпратиха писмо до болниците, джипитата и кметовете на общини в пловдивско, с което забраняват детските и женски консултации, профилактичните прегледи и имунизации, свижданията в болниците и настояват за затегнат контрол на входовете на забавачки и ясли.Наред с острите респираторни заболявания скача и броят на децата и възрастните с варицела. От 4 до 10 януари т.г. пипналите заразата са били общо 256 за областта, от които 117 души са в Пловдив. Седмица по-рано болните са били 129 в региона, от които 61 живеят в областния център.Респираторните вируси протичат с много висока температура, хрема, кашлица и отпадналост. Ентеровирусите пък причиняват болки в гърлото и корема, както и разстройство. Чревните инфекции се предават ако някой болен кихне в лицето на здрав човек или пък възникват заради лоша лична хигиена. \n\n\n                    ", "date": "2018.01.13", "title": "Изследват съмнителни за грип проби"}
{"url": "http://www.monitor.bg/a/view/342-%D0%91%D1%80%D0%B8%D0%BD%D1%8C%D0%BE%D0%BD%D0%B5-%D1%81%D0%BF%D0%B5%D1%87%D0%B5%D0%BB%D0%B8-%D1%81%D1%82%D0%B0%D1%80%D1%82%D0%B0-%D0%BE%D1%82-%D0%A1%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D0%BA%D1%83%D0%BF%D0%B0-%D0%B2-%D0%90%D0%B2%D1%81%D1%82%D1%80%D0%B8%D1%8F/", "text": "\n                    Федерика Бриньоне спечели супергигантски слалом от Световната купа по ски-алпийски дисциплини в австрийския курорт Бад Клайнкирхенхайм. Италианката завърши първа в скоростната дисциплина за 1:09,80 минути. 27-годишната Бриньоне постигна общо седмата си победа в стартовете от Световната купа и втора за сезона. Италианката стана първа и в гигантския слалом в Лийнц (Австрия) на 29 декември 2017 година.На втора позиция е швейцарката Лара Гут, която финишира за 1:09,98 минути. Трета се нареди представителката на домакините Корнелия Хютер. Нейното време е 1:10,26 минути. Американката Линдзи Вон завърши на девета позиция в състезанието в Бад Клайнкирхенхайм, докато Тина Вайратер (Лихтенщайн) е на седма позиция.В генералното класиране за Световната купа след 20 от общо 38 старта води Микаела Шифрин с 1381 точки. Представителката на САЩ не завърши в днешното състезание. На втора позиция е швейцарката Уенди Холденер с 560 точки. В класирането за малката Световна купа в дисциплината Супер-г води Тина Вайратер с 276 точки, пред Лара Гут с 239 точки. Днешната победителка Бриньоне е с 201 точки на третата позиция до момента.\n\n\n                    ", "date": "2018.01.13", "title": "Бриньоне спечели старта от Световната купа в Австрия"}
{"url": "http://www.monitor.bg/a/view/52082-%D0%9F%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D1%80%D0%BE%D0%B2%D0%B8-%D0%B2-%D1%81%D0%B4%D0%B5%D0%BB%D0%BA%D0%B0%D1%82%D0%B0-%D0%B7%D0%B0-%D0%9C%D0%B8%D0%BB%D0%B0%D0%BD-%D1%82%D0%B2%D1%8A%D1%80%D0%B4%D1%8F%D1%82-%D0%B2-%D0%98%D1%82%D0%B0%D0%BB%D0%B8%D1%8F/", "text": "\n                    Италианската прокуратура е започнала разследване на бившия собственик на „Милан“ Силвио Берлускони и на новия Ли Йонхон по обвинение в пране на пари покрай продажбата на клуба, твърдят La Stampa и Secolo XIX. Преговорите между двете страни се проточиха шест месеца, преди сделката да бъде финализирана през април 2017 г. “Росонерите” бяха натрупали множество дългове и цялата продажба излезе 720 млн. евро.Според разследващите обаче реалната цена на „Милан“ е била с 300 млн. евро по-малко. В тази връзка Берлускони, Ли и неговата Fininvest group са на мушката на прокуратурата.Както е ясно, „Милан“ е съперник на „Лудогорец“ в Лига Европа, а първият мач между двата тима е на 15 февруари.\n\n\n                    ", "date": "2018.01.13", "title": "Прокуратурата рови в сделката за „Милан“, твърдят в Италия"}
{"url": "http://www.monitor.bg/a/view/58867-%D0%91%D0%BB%D0%B0%D0%B3%D0%BE-%D0%93%D0%B5%D0%BE%D1%80%D0%B3%D0%B8%D0%B5%D0%B2-%D0%B5-%D1%87%D0%B8%D1%81%D1%82-%D0%BE%D1%82-%D0%B4%D0%BE%D0%BF%D0%B8%D0%BD%D0%B3-%D1%81%D0%BE%D1%87%D0%B8-%D0%BF%D1%80%D0%BE%D0%B1%D0%B0%D1%82%D0%B0-%D0%BC%D1%83/", "text": "\n                    Допинг пробата на бившия ни национал Благой Георгиев се оказа чиста, информираха медиите в Русия. 36-годишният доскорошен футболист на „Оренбург“ беше сред имената, попаднали в полезрението на ФИФА по съмнения, че са използвали непозволени стимуланти.Преди две седмици световната футболна централа изиска допинг проби от няколко футболисти, играещи в Русия. Проверени бяха единадесет състезатели, включително Благо.Всичките проби са чисти, съобщиха днес от Руския футболен съюз.В списъка, в който е Благо Джизъса, попадат още Роман Шишкин, Сергей Игнашевич, Владимир Габулов, Марио Фернандес, Сергей Чепчугов, Владимир Обухов, Кейсуке Хонда и Пьотър Немов, както и две женски националки на Сборная - Олеся Машина и Дария Мешчерякова.Припомняме, че преди Коледа договорът на Геогиев с „Оренбург“ беше разтрогнат и българинът в момента е без отбор.\n\n\n                    ", "date": "2018.01.13", "title": "Благо Георгиев е чист от допинг, сочи пробата му"}
{"url": "http://www.monitor.bg/a/view/42078-%D0%94%D1%80%D0%B8%D1%84%D1%82%D0%B0%D0%B4%D0%B6%D0%B8%D0%B8-%D1%81%D1%8A%D1%81%D0%B8%D0%BF%D0%B2%D0%B0%D1%82-%D1%81%D1%82%D0%B0%D0%B4%D0%B8%D0%BE%D0%BD-%D0%B2-%D0%94%D0%B8%D0%BC%D0%B8%D1%82%D1%80%D0%BE%D0%B2%D0%B3%D1%80%D0%B0%D0%B4/", "text": "\n                    Помощното футболно игрище на стадион „Миньор“ в Димитровград за пореден път е било изорано от безотговорен шофьор, решил да демонстрира уменията си по дрифт. Това е петият случай за последните три седмици, в който теренът, на който тренират децата, се съсипва тотално. Камери са засекли колата на извършителя. Тя е с пазарджишка регистрация, но най-вероятно колата се кара в Димитровград.„Благодарение на системата за видеонаблюдение всички извършители на подобна вандалщина са идентифицирани и санкционирани. Резултатът след тези дрифтове остава дълго да ни тежи, но най-важното е, че засяга спортно-тренировъчния процес на децата ни, а това е по-важно от няколко минутно себедоказване”, възмути се от хулиганската проява кметът Иво Димов на страницата си във Фейсбук.Глобата за подобно деяние по общинската наредба е до 500 лв., но явно размерът й не стряска извършителите. Общинските съветници трябва да помислят дали да не я завишат тройно, за да има ефект от санкцията. Община Димитровград отделя хиляди левове годишно за поддръжката на зелените спортни терени около стадион „Миньор”. \n\n\n                    ", "date": "2018.01.13", "title": "Дрифтаджии съсипват стадион в Димитровград"}
{"url": "http://www.monitor.bg/a/view/46162-%D0%9D%D0%B5%D0%BE%D0%B1%D1%85%D0%BE%D0%B4%D0%B8%D0%BC%D0%B8-%D1%81%D0%B0-300-000-%D0%BB%D0%B5%D0%B2%D0%B0-%D0%B7%D0%B0-%D0%BB%D0%B5%D1%87%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%9C%D0%B8%D1%80%D0%BE-%D0%BE%D1%82-%D0%A0%D1%83%D1%81%D0%B5/", "text": "\n                    300 000 лева са необходими за трансплантация на стволови клетки на 41-годишния Мирослав Колчев, страдащ от остра лимфобластна левкемия. Неговата майка – дългогодишният преподавател в Русе Снежана Бъчварова, се обърна с молба за помощ към своите приятели, бивши ученици и всички добри и състрадателни хора.„Никога не съм си представяла, че точно на мен ще се случи най-лошото – детето ми да се разболее от животозастрашаващата левкемия. Но се случи. И вместо да посрещна Коледа със сина си вкъщи, аз съм с него в болница. Лечението ще бъде продължително и тежко – няколко химиотерапии и трансплантиране на стволови клетки на гръбначния мозък. Но какво не би направила една майка, за да спаси живота на детето си! Затова ви моля, ако си спомняте за мен с добри чувства, дарете средства“, обръща се за помощ Снежана.Във Фейсбук е създадена група „Благотворителен базар за Миро“, където всеки може да продаде някаква вещ, като средствата постъпват по дарителска сметка. До момента са събрани 45 000 лева. На 19 януари от 17:30 часа в Английската гимназия „Гео Милев“ в Русе ще се състои благотворителен концерт в помощ на Миро. Ще бъде поставена урна, в която всеки ще може да пусне пари.Дарителската сметка е Райфайзенбанк ЕАД:\nBG12RZBB91551051998709\nМирослав Владимиров Колчев\n\n\n                    ", "date": "2018.01.13", "title": "Необходими са 300 000 лева за лечението на Миро от Русе"}
{"url": "http://www.monitor.bg/a/view/24162-%D0%9F%D1%80%D0%BE%D1%84-%D0%9A%D0%B0%D0%BD%D1%82%D0%B0%D1%80%D0%B4%D0%B6%D0%B8%D0%B5%D0%B2-%D0%91%D0%BE%D0%BB%D0%BD%D0%B8%D1%82%D0%B5-%D0%BE%D1%82-%D0%B3%D1%80%D0%B8%D0%BF-%D0%B2-%D1%81%D1%82%D1%80%D0%B0%D0%BD%D0%B0%D1%82%D0%B0-%D1%81%D0%B0-%D0%BE%D0%BA%D0%BE%D0%BB%D0%BE-48-000/", "text": "\n                    В момента в столицата още не е епидемична обстановката за грип, но очаквам до 1-2 седмици да се появят такива предпоставки. Това каза в интервю за „Фокус“ директорът на Центъра по заразни и паразитни болести проф. Тодор Кантарджиев във връзка със зачестилите грипни заболявания.Заболелите от грип в момента, по мои изчисления в последната седмица, са към 48 000 души в страната, обяви още той.„Решението за обявяване на епидемични мерки в дадена област е по предложение на локалното РЗИ и се взима от местната управа. Фактически, епидемичната обстановка в страната можем да кажем, че някои от областите имат една значително повишена заболеваемост. Това са: Перник, Пазарджик, Смолян, София-област, Сливен. За 5 дни сме изследвали 134 проби, като са доказани пет вируса H1N1 (пандемичен грип), H3N2. Останалите 34 са група B. Той обикновено се явява в началото и в края на епидемията. Засега виждате 34 са група B, а 6 са група А“, обясни проф. Кантарджиев.По думите му засегнати с много положителни проби от група В са: Пазарджик, Сливен, Благоевград, където има група А - H3N2 и H1N1.„H1N1е този, който преди години наричахме „свински грип“, H3N2 е грипът, който в момента доминира в САЩ и Западна Европа. До две седмици ще можем да кажем кой от тях ще вземе превес. Засега прави впечатление, че наистина е много голям процентът на група В грипни вируси“, каза още проф. Тодор Кантарджиев.\n\n\n                    ", "date": "2018.01.13", "title": "Проф. Кантарджиев: До 1-2 седмици се очаква грипна епидемия и в София"}
{"url": "http://www.monitor.bg/a/view/46544-%D0%98%D0%B3%D1%80%D0%B0-%D0%BD%D0%B0-%D0%BF%D0%B8%D0%BE%D0%BD%D0%BA%D0%B8/", "text": "Битката за трона на Вестерос обзема и почитателите на настолни забавления срещу 60 долара\n                    Влизаш в кървави битки, протягайки ръка към заветната победа, противникът ти използва и последните си скрити козове, а всичко това се случва на фона на купа пуканки и комфортния диван у дома. Макар че компютърните игри отдавна победиха по популярност настолните, последните постепенно проправят наново пътя си към сърцата на чистокръвните геймъри. Забавлението да хвърляш зарове и градиш стратегии се допълва от възможността да видиш покосената физиономия на другаря, чийто ход тъкмо си прецакал в играта. Пък току-виж сте провели и смислен диалог.Индустрията на бордовите игри отдавнаи „Монополи“, макар и спомените за отскоци до затвора и търгувания с квартали все още да предизвикват носталгични усмивки. Разнообразието от настолни развлечения днес е вече огромно, като всеки начинаещ би се почувствал като затрупан от лавина при избора си на първа игра.Сред най-оборотните заглавия, както по света, така и у нас, е вдъхновено от култовата сага на Джордж Мартин „Игра на тронове“. Това, разбира се, не е никак изненадващо, имайки предвид традиционната резервация на сериала за наградите „Еми“ и колосалния мърчандайз, изграден около поредицата. Година преди епизодите от сагата официално да останат в историята, интересът към франчайза е дори по-голям. Сред най-добрите игри, на които ще попаднете, ако и вие търсите начин да се домогнете до Железния трон, пък еДействието в нея се развива след смъртта на крал Робърт Баратеон, а зимата ще дойде и в хола ви срещу 60 долара (99 лв) – сравнително скромна сума за заглавие от подобен калибър. За да излъчите победител, обикновено ще ви отнеме от 2 до 4 часа, като максималният брой претенденти за трона е 6.За хората, които предпочитат да не се отделят от традициите в сферата на настолните развлечения, но не си лягат без да изгледат поне един епизод на поредицата, авторите на игри предлагат дори „Монополи“, вдъхновено от персонажите в „Игра на тронове“.Историческата епоха, фикция или не, се оказва сред най-печелившите козове на създателите на бордови игри. Така с особено нетърпение фенове очакваха пристигането на новото издание нана пазара в края на миналата година. За играта са необходими двама ентусиасти, които да премерят силата на военните си тактики с картите в тестето. Ханибал и Хамилкар са всъщност син и баща, а първият е останал в историята като един от най-добрите стратези от Древността до наши дни. За да облечете символично доспехите му, ще трябва да преброите 180 лв., като заглавието може да бъде намерено на boardgames-bg.com.Филмовите транслации към таблото за игра също са гарант за успех, особено когато вдъхновението се крие зад мащабни проекти като „Игра на тронове“ или „Междузвездни войни“. Галактическата сага заработва ежегодно милиони от мърчандайз, част от който са и бордовите игри. С подобно разнообразие от раси, герои, гушкави животинки и злодеи пък няма как да сбъркате дори да си закупите заглавие от поточната линия без да изпадате в истерия при всеки взор на джедаите от киноафиша. „Междузвездни войни: Императорска атака“ впрочем влезе наскоро в класацията с най-скъпи бордови игри, като за целия комплект от карти и фигурки коства на маниаците 975 долара.Сред бордовите игри, коитобъркат най-дълбоко в джобана нашенеца, пък е Gloomhaven: Second Printing, където индивидуално или с другарче по куест играчите се борят с чудовища и магии. С над 200 часа игрово време и 9-килограмова кутия, това е едно от най-големите настолни приключения.Всъщност, продължителността на по-заплетените заглавия са в основата на нежеланието на мнозина да се захванат с иначе обсебващото хоби. Макар на пръв прочит игрите ала „Дама“ и „Не се сърди, човече“ да не изглеждат толкова ангажиращи от гледна точка на запаметяване на правилата, то други представители на бордовите забавления могат да ви докарат дори главоболие. Обикновено за това колко сложни са дадени игри, говори обемът на книжката с упътвания, а в някои случаи, като Car Wars – това са 273 страници. Ако имате близо седмица за запознаване с основните правила на заглавието обаче ви очаква истинско забавление в постапокалиптичния му свят.  Той е създаден от нацистите с надеждата да им помогне да спечелят Втората световна война. Проектиран като адово изчадие, Хелбой продължава да доказва, че силата на волята могат да превърнат дори най-голямото зло в добро. Героят от рисуваните страници на Майк Миньола ще се завърне отново на голям екран под режисурата на Нийл Маршал догодина, а снимките към лентата с участието на Дейвид Харбър, Мила Йовович и Иън Макшейн се проведоха в студиата на „Ню Бояна“ у нас.Няколко месеца преди премиерата пък създателите ще подсилят интереса към персонажа и с бордова игра. Средствата за реализирането й ще бъдат събрани чрез краудфъндинг платформата Kickstarter, а кампанията ще бъде стартирана този април. „Играчите ще трябва да работят заедно, за да се изправят срещу едни от най-големите злодеи от комиксите“, издават от Mantic Games и Dark Horse, които стоят зад проекта. За да създадат усещането за повече реализъм в героите, идейните двигатели ще заложат и на пластмасови фигурки. Преди малко повече от година и България се разписа на световната карта на бордовите игри. И то със заглавие, което може с гордо вдигната глава да се нареди до някои от най-добрите представители на жанра. Става въпрос за „Баталия: Сътворението“, която успя да очарова ентусиазираните играчи у нас и зад граница още по времето на краудфъндинг кампанията си (отново в Kickstarter). Автори на играта са Александър Геров и съпругата му Леда, а в един от най-оборотните сайтове в сферата BoardGameGeek творбата им достига рейтинг 7,7 по десетобалната система. „Започваш със строене на тесте, разработваш го, в началото всеки е по-вглъбен в себе си и мислите си какво смята да прави, като идеята не е да строиш един час, без да контактуваш с другите играчи, ами още в начална фаза малко по малко да правиш пътища и градове, да си изкараш героите и да започнеш интеракция с другите хора – най-вече да се биете. Може да решиш да разучиш руините в центъра на картата, където се намират най-мощните артефакти, които да променят тактиката ти за строене на тесте. След това трябва да разрастваш територията си на картата, било то чрез строеж или превземане. Играта не прощава много-много, в нея има доста военни действия, но те не са задължителни“, така Геров обяснява логиката на правилата на „Баталия“. Цялата игра, всъщност, е отпечатана в Германия, а се разпространява още в САЩ, Великобритания и др. В нея могат да се включат от 2 до 4-ма играчи, а средното време, което ще ви е необходимо, за да излъчите победител е между един и три часа. В момента „Баталия“ може да се намери и онлайн на цени от 70 до 95 долара. Сред най-големите успехи на завръщането на бордовите игри в редиците на предпочитани хобита и сред младежите е нарояването на сборни пунктове, където ентусиастите могат не само да се завържат нови познанства, но и да обменят опит с пионките. Сред най-популярните клубове за настолни забавления, несъмнено са тези под щампата на „Трите трола“ („Къщата на трите трола“ и „Подземието на трите трола“). Като и двете са в близост до центъра – ул. Чаталджа и Оборище и приемат посетители всеки ден от 16 до 22 ч. Като започнем от класическите „Монополи“, „Не се сърди човече“ и шах, та чак до модерните Game of thrones, Sheriff of Nottingham и Exploding Kittens, почти няма игра, която да не се намери в свърталищата на троловете. Над 400 игри се спотайват по рафтовете на двете заведения и всяко едно се гордее с различни попълнения.Сред другите места, които ви съветваме да посетите, независимо дали с компания, или сами в търсене на нови контакти с ентусиасти от вашата кръвна група, са Mulligan Board Games Club, „Каркасон“, Level Up Sofia и др.\n\n\n                    ", "date": "2018.01.13", "title": "Игра на пионки"}
{"url": "http://www.monitor.bg/a/view/86798-%D0%94%D0%B0%D0%BC%D0%B8-%D0%BA%D0%B0%D0%BD%D1%8F%D1%82-%D0%B4%D0%B0%D0%BC%D0%B8/", "text": "Елън Пейдж се ожени, Кристен Стюарт заживя с манекенка\n                    Любовта е красива във всичките си форми. Ако се доверяваме на твърдението, че жените са цветята на планетата, какво лошо има в това две рози да живеят заедно и да отглеждат деца? Живеем в модерни времена, в които да си различен е добре прието и дори насърчавано. В това число влиза и сексуалната ориентация. Докато преди 20 години всеки, който признае за нетрадиционните си трепети на сърцето би бил публично линчуван, днес дори не ни правят впечатление еднополовите връзки. Ситуацията обаче е една идея по-различна за звездите, които дават пример на младите поколения. Не, че е срамно, но за голяма част от знаменитостите се носят легенди относно сексуалността им, които не биват отхвърлени или потвърдени. В Холивуд неколцина си признават какви са любовните им пориви, докато у нас това е по-скоро тема табу. „Монитор“ направи бърза справка на звездните красавици, които открито заявяват от кой отбор играят:  Канадската актриса Елън Пейдж каза заветното „да“ на хореографката и танцьор Ема Портнър преди дни. Звездата от филми като „На Рим с любов“ и любимата й оповестиха новината в Инстаграм с кадър на ръцете им с две изчистени халки. „Не мога да повярвам, че занапред ще наричам тази невероятна жена моя съпруга“, отбелязва Пейдж към снимката, а музата й отговаря лаконично: „Обичам те“. Пейдж е най-известна с ролята на бременна тийнейджърка в „Джуно“ (2007), за която получи номинация за „Оскар“. Актрисата, която си партнира с Леонардо ди Каприо в „Генезис“, признава, че е хомосексуална през 2014 година с трогателна реч. Истината за ориентацията й е оповестена в рамките на конференция за кампанията Time to Thrive, защитаваща правата на младежите от LGBT общността. „Днес съм тук, защото съм гей и защото може би мога да променя нещо, да помогна на другите като мен и да ги улесня. Уморена съм да се крия и да лъжа. Страдах с години, защото се страхувах да си призная. И сега стоя пред вас, от другата страна на всичката тази болка“, изповяда се тогава Пейдж. Само преди дни авторката на бестселъра „Яж, моли се и обичай“ Елизабет Гилбърт загуби любимата си Райя Илаяс след тежка битка с рака. „Бих ти пожелала да почиваш в мир, но знам, че спокойствието за теб е скука. Дай Боже да ти е вълнуващо там, където си“, написа Гилбърт във всичките си профили в социалните мрежи. Двете жени признават публично влечението си една към друга след цели 15 години приятелство. Поводът – през пролетта на 2016-а Илаяс, която също е писателка, получава диагнозата рак на панкреаса и черния дроб. „И ето ни днес: с Рая сме заедно. Аз я обичам и тя ме обича. И вървя до нея в това пътуване под сянката на рака не само като нейна приятелка, а и като нейна партньорка. И съм на точното място, на което имам нужда да бъда.“, разкри тогава Елизабет. Малко след това двете дами официализираха любовта си на частна сватбена церемония. Преди признанието си, авторката на „Яж, моли се и обичай“ бе в 9-годишен брак с Хосе Нунес, когото киноманиаците разпознават като първообраза на героя на Хавиер Бардем във филмовата адаптация. Райя, от друга страна, от години е открита относно любовните си предпочитания. В мемоарите си, които носят името Harley Loco: A Memoir of Hard Living, Hair, and Post-Punk From the Middle East to the Lower East Side, тя се описва като бисексуална жена от Средния изток. Родена е в Сирия и мигрира в Детройт със семейството си на 8-годишна възраст. По-късно бяга в Ню Йорк, за да преследва мечтата си да стане певица. Американската актриса Кристен Стюарт живее с партньорката си – модела Стела Максуел. Двете делят покрив и постеля в къща в Лос Анджелис, собственост на звездата от вампирската сага „Здрач”, и дори се замислят за следващата крачка, а именно сватба. Според източници, близки до бившата половинка на Робърт Патинсън на екрана и в живота, в момента тя се обръща към Максуел като към своя съпруга. Искрата между тях пламва преди повече от година, а майката на Стюарт познава модела и е дала на влюбените дами своята благословия. „Не всички са съгласни, че Кристен е готова да се врече в пълна вярност на Стела. Тя има сериозни проблеми, когато става дума за дългосрочна връзка, и никога досега не се е опитвала да се бори с тях. Непостоянна е и може да промени решението си в рамките само на една нощ. Приятелите й се притесняват, че ще се нарани, или по-вероятно – че ще нарани Стела. Засега обаче нещата между тях са страхотни, прекарват всяка секунда заедно”, допълват приближени до звездната двойка пред сп. Grazia. Те напомнят още, че това е първата сериозна връзка на Стюарт, след като тя обмисляше брак и с Патинсън.Кристен и Стела дори се натрапиха изненадващо на сватбата на две булки в Уинипег, Канада. Те искали да посетят пицария, в която се празнувал еднополов брак. Танцът на младоженките Кърстен и Кайли Дженингс бил прекъснат от собственика с въпроса: „Ще бъде ли проблем, ако Кристен Стюарт и гаджето й се присъединят за няколко питиета към вас?“. Проблем нямало, а 27-годишната актриса и ангелът на Victoria’s Secret се смесили бързо с тълпата, разказа пред CBC News една от булките. Визитата в страната на хокея и кленовия сироп двойката направи по повод снимките на новия филм на Стюарт - „Дж.Т. Лерой“. Една от най-знаменитите комедиантки в САЩ - тв водещата Елън Дедженерис, от малка си пада по момчешките игри, харесва косата си къса и обича да носи костюми. Разкриването на сексуалната й ориентация не се приема с огромна изненада. Тя се изповяда за предпочитанията си през 1997 г. в култовото шоу на Опра Уинфри. Не така обаче стоят нещата при половинката й – актрисата Порша де Роси. Русокосата красавица, известна с участието си в хитовия сериал „Али Макбийл“, бе изкушение за противоположния пол, преди да стане ясно по кой всъщност си пада тя. Двете знаменитости се осмелиха да официализират отношенията си с брак през 2008 г., като се влюбват от пръв поглед 4 години преди това. Събитието бе най-голямата гей сватба в Калифорния, откакто щатът позволи еднополовите съюзи. Годежният пръстен с 3-каратов розов диамант блести на ръката на Порша де Роси. След толкова години заедно звездите са категорични, че пламъкът помежду им гори все така силно. Чаровната Синтия Никсън, която редовият зрител помни в токчетата на адвокатката с огнена кръв Миранда в сериала „Сексът и градът“, е с партньорката си Кристин Маринони от 2004 г. По-късно актрисата и активистката за по-добро образование се сгодиха по време на шествие в подкрепа на еднополовите бракове в Ню Йорк. Дамите изчакаха те да станат законни, за да се разходят до олтара през 2012-а. Двойката възпитава общ наследник - Макс Елингтън Никсън-Маринони, който Кристин износи. Кой е бащата се пази в тайна. Преди да изповяда трепетите на сърцето си, Синтия бе омъжена за фотографа Дани Моузес. От него тя има 21-годишна дъщеря Саманта и 15-годишен син Чарлз. „Не се чувствам променена. Бях с мъже през целия си живот и никога не бях се влюбвала в жена преди. Но когато това се случи, не ми се струваше толкова странно. Аз съм просто жена, влюбена в друга жена“, заяви Никсън след началото на връзката си с Маринони. Британският модел Кара Делевин, която се преквалифицира в актриса и певица, никога не е крила, че е бисексуална. 25-годишната красавица обаче ненавижда да я наричат гей. „Не съм гей. Имам много хетеросексуални приятели, които са с остаряло мислене и не разбират какво е да си бисексуален. Ако примерно се бракосъчетая с мъж - всички ще ме набедят за лъжкиня“, изповяда се пред сп. Glamour тя. Американското издание на известното модно списание Vogue пък разгневи LGBT общността с намека си, че бисексуалността на Кара ще премине. Скандалът започна с интервю на чаровната блондинка, в което тя за пръв път откровено говори за интимните си предпочитания и за връзката си с певицата Сейнт Винсънт. В текста на статията обаче пише „Родителите й явно мислят, че за Кара момичетата са просто фаза и вероятно са прави“. Редица представители на LGBT общността приеха забележката лично и срещу списанието започна онлайн петиция, която цели да покаже на Vogue, че “да бъдеш LGBT не е просто фаза”. Тя събра близо 20 000 подписа.Най-сериозната връзка с жена на звездата от „Валериан и градът на хилядите планети“ е именно с певицата Сейнт Винсент, като двете бяха на път да сключат брак. Двете сложиха край на годежа си през 2016-а заради многобройните ангажименти на двете в различни краища на света. Дизайнерката Божидара Бакалова иска да стане майка и вярва, че до три години ще е готова това да й се случи. Блондинката, която показа качества на истински екшън герой в тазгодишния сезон на „Фермата“, е готова да отглежда наследника си с мъж или жена като партньор. „За мен не е важен бракът. Ако вселенската енергия обаче ми поднесе сродна душа, с която да имаме дете, няма да се спра и да се омъжа или оженя, защото не се знае дали ще е жена или мъж. Не деля хората на полове, а на души. Така че бих се оженила и за жена. Дори ще бъде много красиво и магическо”, разкри пред сп. LoveStyle Бакалова. В момента тя няма сериозна връзка, защото е на „емоционална диета“ и иска да се пречисти от разочарованията, които е преживяла. Близначката на модела Ивайла Бакалова имаше сериозна връзка с Люси Дяковска, която беше признала преди години, че Божидара е една от големите й любови. Певицата с плевенски корен и европейски успех Люси Дяковска не крие сексуалната си ориентация. В момента обаче чаровната червенокоска не издава има ли партньорка до себе си, а само, че отдава цялото си време на кариерно развитие. Последната й известна връзка беше с Камелия Веселинова, която редовият зрител помни от участието й във „Вип Брадър“ през 2012 г. Двете момичета се разделиха малко по-късно след 3-годишна връзка, тъй като Камелия се залюби с дъщерята на певицата Йорданка Христова – Ивана. Заради връзката си с невярната блондинка Дяковска бе зарязала живота си в Берлин и се бе установила да живее у нас. Пак от любов към Камелия певицата от No Angels бе зарязала музикалното поприще и бе отворила две заведения на своята любима – едното в центъра на София, другото - близо до зоологическата градина. Когато разбрала, че Камелия й кръшка с щерката на естрадната звезда Йорданка Христова Ивана, Дяковска изпаднала в шок. Тогава тя призна, че се чувства духовно изчерпана, предадена и безсилна.\n\n\n                    ", "date": "2018.01.13", "title": "Дами канят дами"}
{"url": "http://www.monitor.bg/a/view/9781-%D0%A1%D1%82%D0%BE%D1%8F%D0%BD%D1%87%D0%BE-%D1%81%D0%BB%D0%B5%D0%B4-%D0%92%D1%8A%D0%B7%D0%B2%D0%B8%D1%88%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%90%D1%81%D0%B5%D0%BD%D1%87%D0%BE/", "text": "Актьорът от Столичен куклен театър мечтае за къща в планината\n                    Промени ли се животът на Стоянчо след Асенчо? Младият актьор от Столичен куклен театър Стоян Дойчев, който изигра блестящо ролята на начинаещия пишман революционер Асенчо във филма „Възвишение“, твърди, че не особено. Разпознават го по улицата най-вече когато се движи в комплект с партньора си от лентата Алек Алексиев – неговия „ментор“ бачо Гичо. Приятелството между двамата избуява с пълна сила и скоро Дойчев ще влезе в един от образите в новия филм с работно заглавие „Падение и спасение“, който продуцира Алексиев. Той е по документалната книга на Весела Тотева, посветена на борбата й с наркотичната зависимост, а режисьор ще е Яна Титова, половинката на Алек. Иначе Стоян продължава да се изявява на сцената в няколко театъра в София и страната, запазвайки относителна анонимност. „Не мисля, че съм популярен –Веднъж в ИКЕА някакъв човек с голям бус ме видя и дойде да ме поздрави за изпълнението ми. Аз тъкмо трябваше да кача един голям диван на капака на моята кола и си мислех дали няма да предложи да ми помогне, но не се стигна до това“, с намигване разказва симпатягата. Той не се оплаква, че още не е придобил оная известност, която кара фенките да си разкъсват блузките от възторг: „Не бих искал да се набивам в очите на хората като личност, предпочитам да запомнят героите ми. Това е важно за мен, за да мога да направя повече и различни персонажи“, обяснява актьорът, решен колкото се може по-дълго да страни от заклещването в екранните клишета.Стоян Дойчев е градски човек, роден е във Варна, но точно в негово лице режисьорът Виктор Божинов провижда непокварения от цивилизацията чобанин, когото сценарият на Милен Русков ще изпрати по следите на Апостола. „И аз като малък съм си поскитал из горите, прекарвах летата при баба в село Солник на 50 км от Варна – внася яснота чаровникът. – Но за ролите във „Възвишение“ се наложи с Алек да се отчуждим напълно от света и да поемем по Балканския път, да срещнем интересни хора, с които да разговаряме, за да черпим мъдрост от тях и от великата природа. Самите места ни инспирираха към естествеността на определен тип държание“.Според него, обитателите на планината са по-широко скроени, одухотворени са по свой специфичен начин, гледат по-философски на живота и са отворени за същностните неща в него, а не за суетите му. Актьорът няма да забрави гостоприемството на Вальо – техния домакин в Жеравна, приютил ги във вековна къща, стопанисвана от поколения в семейството. Нито треньорката от спортната база до хотела в Тетевен, която обучава момчетата от екипа в тънкостите на тениса на маса, докато навън вали и камерите не работят. „Там успях да видя истински нашата природа. След проекта ми се прииска да имам къщичка горе в планината, далеч от всички, може би в Родопите или Рила“, споделя Стоян, но признава, че това няма как да стане с хонорара от снимките, който бил изхарчен за други цели още в аванс, даже преди филмът да е създаден.Може да се каже, че Дойчев попада в актьорския състав на „Възвишение“... с връзки. Може, обаче ако не си гледал филма, в който той прави чудеса от храброст. Кастинг директор на продукцията е актрисата от Кукления театър Мая Бежанска. „Аз тогава я познавах от 2 седмици. За това време явно тотално съм я впечатлил“, смее се колегата й. Подобно „подозрение“, разбира се, е шега, истина е следната: „Доколкото знам,и са го търсили до голяма степен според Гичо, който вече е бил определен. Може би в пробите ни с Алекс Алексиев режисьорът е почувствал, че колкото и да сме различни като типажи, има разбирателство и химия между нас“, отбелязва Стоян.Когато Бежанска се обажда на Дойчев да го пита иска ли да се яви на един кастинг, той първо възкликва „Супер!“, но като зачита изпратения му материал разбира, че става дума за „Възвишение“, и то – за една от двете водещи роли. Малко стряскащо за абсолютен дебютант в киното... „Беше неочаквано и за мен самия, но се мобилизирах, много работих върху текста и мисля, че отидох на кастинга подготвен – убеден е екранният Асенчо. – Това беше огромен шанс. Предполагам, че в нашите среди съм познат като добър актьор, но главна роля в такъв филм е огромно предизвикателство. И си спомних какво казваше моят професор в НАТФИЗ: когато ти кацне птичето на рамото, трябва да го хванеш“.Когато преди години прочита романа „Възвишение“, Стоян изобщо не си го представя като филм, учудва се и че режисьорът Иван Добчев е съумял да направи спектакъл по него. „Разбирах, че е значима книга, но чак като започнахме работа по филма осъзнах, че всъщност е истински шедьовър, че е гениално написана – историята, ситуациите, езика, всичко...“, възторгва се Дойчев. Снимките съвсем не се оказват разходка в парка, те са тежки и продължителни, но най-голям риск крият не каскадите сред върхове и пропасти: „Опасното беше свързано с нас самите – как да успеем да се преборим с нашите си характери, с нашето его и да влезем в егото на героите. Да не допуснем част от нас, от модерните хора, да иде при онези революционери. Най-голямата опасност беше да не успеем да създадем образи“, обяснява Дойчев. И Алек Алексиев, и той са я преодолели повече от достойно и техните Гичо и Асенчо вече са се настанили в представите ни като колоритна двойка нашенски Дон Кихот и Санчо Панса от епохата на турското робството и неумелите опити за национална революция. Специално Асенчо е уж наивен и глуповат, а излиза многознайко и прагматик, който отваря очите на останалите за много истини. „Като човек по-скоро се доближавам до Гичо – определям се като по-меланхоличен, мечтател, идеалист, докато Асенчо като персонаж е по-пресметлив“, уточнява емоционалната Риба Стоян. И добавя: „Със сигурност има нещо останало от него в мен и вярвам, че лесно мога да го върна. Стои си в базата данни някъде там, което е супер за актьора!“. Често от устата му излиза по някоя реплика на стилизирания архаичен език на Петър Берон или Раковски, който говорят юнаците във филма и който актьорите са пренесли дори вкъщи. „Сближихме се с Алек още от самото начало и досега не спира тая наша дружба. Той е прекрасен човек“, изтъква Дойчев, но се замисля за любимото им общо занимание извън работата. Освен чене се сеща за друго. „Всяко нещо правехме заедно. Когато влизаш в такъв огромен, мощен проект с такива чудовищни роли, всичко е работа, животът ти е работа, няма как да го живееш по друг начин“, категоричен е Стоянчо.Сега той участва в новия спектакъл на Старозагорския театър „Живота бяс“ по романа „Бесове“ на Достоевски под режисурата на Веселка Кунчева: там е Федя Каторжника – суров мъж, на моменти дори привидно безчувствен. На другия полюс от Асенчо. За да се подготвят за вселената Достоевски, започват с уъркшоп, рамо дава и италианският хореограф Алесандро Солима. На 29 януари в театър „Азарян“ пък за пореден път Стоян Дойчев ще излезе в коронната си роля, в която обаче малцина различават истинското му лице, защото там свещенодейства с маски, кукли, специално осветление и прочее трикове – в „Аз, Сизиф“, отново на нестандартната Кунчева. Представлението триумфално шества по света: Испания, Германия, Русия, Украйна и другаде, като обира купища международни награди. „Мога да отъждествя– с неговото постоянно изкачване, сриване и започване пак и пак отначало. Той е човек, който вечно мъкне, бута, мъчи се, самоизоставя се и се самоизважда от отчаянието“, образно го описва той. Нужни са му винаги няколко дни, за да се подготви физически и психически за това сценично откровение: с комплекс упражнения и самота за размисъл. След спектакъла също не му се говори, докато влезе в обичайното русло на ежедневието. Трябва да е 100% отдаден, но пък се получава красиво.В професионалната му биография обаче има и един откровен провал: проектът с негово участие „Соцгурме“ по книгата на Албена Шкодрова така и не стига до афиша. Но пък покрай него Стоян се запознава със сценографката Мирела и вместо спектакъл се ражда любов. Оттогава двамата са заедно и се обичат.\n\n\n                    ", "date": "2018.01.13", "title": "Стоянчо след Възвишението на Асенчо"}
{"url": "http://www.monitor.bg/a/view/68084-%D0%A1%D0%B5%D0%B4%D0%BC%D0%B8%D1%87%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-1319-%D1%8F%D0%BD%D1%83%D0%B0%D1%80%D0%B8/", "text": "\n                    Родените в първата декада да не правят публично достояние свои и чужди тайни в съботния ден. Затваряйте си устата, независимо как и с какво ви изкушават да се разпуснете и разприказвате. Последствията ще са тежки. Каквото отложите за неделя, ще тръгне като по вода, ще носи благоприятни възможности и варианти за бъдещето. Не се ограничавайте в стремежите, организирайте срещи и контакти, използвайте колективния ум и сила за решаване на общите и лични въпроси. На 15-и се заемете с имотни и наследствени дела. Добре е да се отвори заведение или търговки обект. Но както и да постъпите, ще трябва да се съобразявате с изискванията и желанията на наследници и роднини. На 16-и бъдете особено внимателни. Сами може да се вкарате в кошарата на принудата, да позволите да ви използват, стрижат и доят. Не подписвайте нови договори и не се обвързвайте особено с непроверени хора. На 17-и ще се събудите с важна идея и интуитивно решение на проблемите, които ви вълнуват. Ще намерите път за излизане от кризата. На 18-и не позволявайте да ви отнемат инициативата. В този ден пасивният човек ще претърпи поражение. На 19-и не се съгласявайте да работите в екип и да поемате колективна отговорност. Трети лица ще използват потенциала на групата, в която влизате. Лош ден за запознанства и първа среща.13-и е неблагоприятен за участия в митинги и демонстрации на сила. С никого и за нищо няма да може да се разберете. Всеки слуша себе си. Неблагоприятен ден за сбирка на роднините по имотни и наследствени въпроси. В неделния ден тенденцията е всичко да става лесно и да се намира изход от всяка ситуация. Вечерта може да ви предложат нещо, което не бива да се споделя с трети лица. Печелят хората, знаещи да си държат езика зад зъбите. Чудесно е на 15-и да стартирате нова фирмена дейност, да отворите нов офис и да рекламирате бъдещата си дейност. Може да намерите терен за офис или жилище. На 16-и ще бъдете изкушени от сиренцето в капана. Някой ще търси слабото ви място, за да ви въздейства и използва. В този ден и пророчествата са лъжливи, но е добре нищо да не се предприема. Тъмните сили се активизират в деня преди новолунието. На 17-и късметът ще работи повече за родените в последните дни на зодията и то предимно в посока на любовта и чувствата. Каквото имате да кажете на партньора, направете го веднага. На 18-и конкуренцията ви ще се активизира и ще ви създаде проблем. На 19-и ще се опитате да използвате група хора, за да си решите проблемите, но само ще ги задълбочите. Ще попаднете на фатално влияние и привличане. Погрешно оценявате един любовен знак като приятелски жест.В събота ще срещате противопоставяне не само в семейството, но и в групата, с която работите и имате публични изяви. Лесно се влиза в преразход на сили, енергия и чувства. До вечерта ще се почувствате употребени и по някакъв начин ощетени. В неделя е добре да се прави разсад и да се връщат дълговете не само като пари, но и като ангажимент и жест на внимание. На 15-и е добре да се капарира жилище, да се правят големи вложения и инвестиции. Намерете начин да стартирате нов проект и да започнете нова бизнес инициатива. Пазете очите. Родените в първата декада да пазят и поверените им тайни. Ще бъдете провокирани към споделяне и работата ви ще пострада. 16-и е най-неблагоприятният ден за периода. Нищо съществено да не се предприема, особено под диктовка на хора, който и друг път са ви подвеждали. Неблагоприятно за планирано раждане. Вечерта са вероятни проблеми с техника и транспорт. Не карайте, ако сте пили. На 17-и ще се събудите с усещането за печелившата посока. Благоприятен ден за зачеване. Луна и Венера се целуват в нощното небе. На 18-и пасивността е вредна и разболява. Не позволявайте на конкуренцията да ви изпревари с нови дейности и инициативи. На 19-и е добре да работите като шеф на група, а не като неин член. Лесно може да се манипулира общественото мнение.Изискването за съботния ден е да не се включвате в съвместни инициативи и да не споделяте поверителна информации. Ако обещаете нещо ще се вкарате в дълъг период на зависимости. Бъдете разумни и икономични, не се захващайте с дела и дейности, които може да доведат до енергийни загуби. В неделя поне в една посока животът ви ще се отпуши, ще направите крачка към някого, към нов дом или ангажимент повишаващ личното ви ниво. 15-и започва с битка на интереси и позиции. Не се отказвайте, независимо че може да ви настъпят по мазола. Затворете се устата, слушайте, но не споделяйте, не давайте излишна информация, особено ако не ви питат. В професионален план ще ви бъде трудно на 16-и, когато колеги и близки хора ще застанат срещу вас и може да се съюзят срещу личната ви кауза и интереси. В този ден нищо не се прави на светло. Не започвайте нова работа и нова лична инициатива. Всичко предприето ще тръгне накриво. Може да имате и здравословен проблем. Спазвайте диета. Движете се с повишено внимание и не се товарете с несвойствени ангажименти. 17-и е дълбоко интуитивен ден. Давате си сметка, кое е полезно или вредно за вас, за отношенията и дейността ви. 18-и изисква едновременно нападение и защита. Може да изместите някого от яслата, да получите предложения и поръчки. На 19-и се пазете от фатално привличане и влияние.В събота, докато другите се карат, вие се измъквате и прекарвате чудесно. Денят е критичен, лесно се влиза в разправии, не е нужно на никого нищо да доказвате. Желателно е да посетите съветници и лични консултанти, да обмените знания, сведения и опит. Бъдете избирателни, прекъснете вредни контакти. В неделя всичко предприето ще тръгне по вода, ще ви донесе късмет и любов, възможност да постигнете нещо, към което отдавна се стремите. Не се обръщайте назад. На 15-и е добре да се отвори нов магазин, офис или търговски обект и дейност. Рекламирайте старта на новата си бизнес инициатива. Във вторник попадате в изкушаващи ситуации. Не обещавайте нищо, не се съгласявайте с чуждите оферти и запазете неутралитет. Гонете от съзнанието си натрапчивите мисли и мелодии и не позволявайте да ви убеждават да постъпите по един или друг начин. В следващите три дни Луната ще ви гледа в опозиция от знака на Водолея. На 17-и не забравяйте с каква мисъл сте се събудили. Тя ще се окаже точна и полезна за избора, който трябва да направите. 17-18 носят опасност от изневери. Луна и Венера ви гледат в опозиция. Родените в първите дни на Лъва може да попаднат в опасни и изкушаващи обятия. На 18-и се пригответе за атака, за да не ви изпреварят. В петък сте подложени на фатално влияние и привличане. Не е ден за нови запознанства и работа в екип.Тежък уикенд. Съботният ден носи проблеми за родените около 1 септември. Очертават се скандали, разправии и конфликти с близки и приятели. Денят е критичен за връзките ви, особено ако си позволите да споделяте и коментирате нечия тайна. Постарайте се да сте добре информирани за действията на хората, от които зависите. В неделя криволичите между претенциите на един и изискванията на друг. Близките сякаш са се съюзили да ви създават проблеми и утежняваща програма. Качвате кръвното. На 15-и късметът ще ви следва. Може да придобиете собственост, да намерите помещение за магазин или офис и да получите важни документи и разрешителни. Всеки старт ще е успешен. Не се колебайте да направите решителната крачка в личен и в бизнес план. Денят е благоприятен за връщане на кредит на доверие. На 16-и поне един ваш конкурент ще се издъни и ще освободи нишата, в която да се внедрите. Не се намесвайте, изчакайте. Съдбата ви проправя път. Не влизайте в съглашателства, за да не работите за чужди интереси. 17-и е ден на прозрение за истинската сила на връзките ви. Давате си сметка кого обичате и кой ви обича истински. На 18-и не давайте на друг да ви върши работата. Всеки работи за себе си. В петък стойте далече от съвместните инициативи, от общата работа и отговорност. Препоръчват се солови акции.На 13-и лесно се отива към преразход на енергия, чувства и пари. Нужна е трезва оценка на реалностите. Посетете капацитет за съвет. В неделя някой слага край на връзка, друг се опитва да започне отначало. 15-и залага тестова програма. Дайте си срок за напасване. Бъдете сигурни, че ще ви изпитват, ще бъдете подложени на тайна и явна проверка. Очертава се тежка битка за любов, работно място и по-добра позиция в живота. Време е да поемете по нов път, ако нещата някъде не вървят. Ще се сблъскате със силни противници и конкуренти, но предприето ще ви носи светлина в тунела. Запазете за себе си поверителните информации. На 16-и спазвайте диета, окадете помещенията, където живеете и работите. Пазете се от чернотата наоколо и не започвайте нищо важно. Не позволявайте да ви въздействат. Родените в третата декада са в трудна позиция и на 17-и когато с лекота пренебрегват интуитивните си усещания. Не се доверявайте толкова на сетивата, колкото на предчувствията си. От 18-и Венера ще ви гледа в брилянтен аспект от знака на Водолея. Едно приятелство е на път да се превърне в любов. Пасивността е нежелателна, излезте от храстите на изчакването и направете крачка към нова работа или нова връзка. Заявете претенциите си, подсетете шефовете за дадените обещания. В петък сте на прага на фатално влияние и въздействие.На 13-и докато другите се карат и влизат в конфликти, вие намирате начин да си вземете своето от живота и да бъдете където ви е наистина приятно и уютно. Денят е критичен, не позволявайте да ви вкарват в разправии. Движете се по линията на най-малкото съпротивление. В неделя всичко ще тръгне по вода, ще получавате покани, екстри и предложения, ще намерите верния път в мрежата от възможности. В понеделник стартирайте нова дейност и проект. Може да намерите отдавна търсения обект или жилище. Чудесен ден за нови начинания и инвестиции. Направете реклама и промоция на бизнеса, който започвате. На 16-и всичко се прави на тъмно и с тенденция да бъде ощетен този, който не е в час. Подлагате на натиск и психологическа атака околните и получавате своето. Не разчитайте обаче на равностойност и искрени чувства. След два дни Венера ще ви гледа вече в пречупващ аспект от знака на Водолея. На 17-и интуитивно напипвате верния път, усещате кое е полезно и кое е вредно за вас, за бъдещето и за семейството ви. До вечерта взимате и решение, което болезнено ще засегне някого. На 18-и не се занимавайте с нищо сериозно. Бъдете дипломатични в разговорите, не оставайте да си отиде от живота ви ценна връзка. Родените в третата декада са на прага на изневери на 19-и. Ден на опасни връзки и привличане.В събота действа грубият материализъм. Всеки гони ползи и придобивки, без да се съобразява с околните. Пътувайте, посетете хората, които може да са ви от полза с материална подкрепа и ценен съвет. В неделя може да направите силен и изненадващ ход и да постигнете напредък в личните връзки. Благоприятен ден за водни процедури, сауна и масаж. В понеделник е време за вложения в недвижим имот. Може да спечелите и като брокер. Всичко предприето ще ви стабилизира, ще носи късмет във връзките и ще осигурява база за бъдещата работа. Пътувайте водете директни преговори, търсете съюзници и инвестиции за работата, която започвате. Чудесно е да се отвори собствено заведение, магазин, ателие или офис. На 16-и тъмните сили се активизират. Не подписвайте нови договори, не се съгласявайте на работа в сивата икономика и не взимайте заеми. Ако към нещо изпитате привличане и афинитет на 17-и не се спирайте. Денят дава възможност да напипаме верния път, да усетим кое е полезно и кое е вредно за тялото и душата, за работата, за спортните ни занимания и тренировки. В момента сте на път към неравностойна любовна връзка, което не значи, че трябва да бягате от нея. На 18-и водете преговори, опипвайте почвата за нова работа и не оставайте пасивни, ако ви предложат нещо изгодно. На 19-и вървите към фатална връзка и запознанство.В събота е точният съвпад на Меркурий и Сатурн във вашия знак. Не споделяйте поверителни информации. Пазете свои и чужди тайни. Някой ще се реши и на работа свързана с военните или в други институции, които имат клаузи за конфиденциалност. Моментът е благоприятен и за влизане в тайно общество. В неделя пътувайте, търсете контакти и нов път към някого, когото сте на път да завладеете или да изгубите. Преградите по пътя са лесно преодолими. Ще намерите точната дума и действие. 15-и е най-силният ви ден за периода. Застанете на старта, отворете ново заведение, купете или капарирайте жилище, осигурете си базата, на която ще развивате бъдещата си дейност и ще приютите семейството си. На 16-и се пазете от изневери, от всякакъв вид обсебване и навлизане в личната ви територия. Изкушенията са навсякъде. В четвъртък Венера ще напусне вашия знак, тенденцията е отново да се затворите в себе си. Концентрирате се повече върху работата и деловите задачи. Някой може да ви обърне гръб. Засилва се студенината. На 17-и е важно първото усещане, с което ще се събудите. Не пренебрегвайте гласа на интуицията, ако искате да спечелите. Яжте само това, което ви се дояде. 18-и изисква да покажем зъби и нокти, за да не ни пренебрегнат. На 19-и не се препоръчва екипна работа и поемане на колективна отговорност.Настоящият период ще пренареди картите в живота ви, ще промени връзки и отношения. И нали сте си терсене-човек ще наблегнете повече на любовта и връзките, вместо на работата, като другите го правят. Венера ще навлезе във Водолей на 18-и и ще ви изправи пред непреодолими изкушения във връзките още на 19-и . Бъдете внимателни, защото тенденцията е някой отхвърлен от друг да се прилепи и присламчи към вас, към вашата трапеза и семейство. На 13-и ситуацията е критична в общуванията. Сякаш съдбата ви тика да кажете и направите нещо, което ще ви конфронтира с определен кръг хора. На 14-и гоните далечни цели, а може би и химери. Но каквото потръгне ще ви донесе ползи и може да ви отведе към брега на така желаната взаимност. 15-и дава възможност да се окопаете на определено място, да закупите жилище или друг терен, на който да развивате бъдещите си връзки и дейности. Не споделяйте много, независимо кой и как ви подпитва и провокира. 16-и е ден, в който матрицата на бъдещето се презарежда. Нищо съществено да не се предприема, да не се търсят съвети и да не се взима кредит. На 17-и ще се събудите с точна преценка и съвет на подсъзнанието кое е полезно и кое е вредно за вас. Съобразете се. Луна и Венера се прегръщат на границата Козирог-Водолей. Единият се смразява, другият гори от любов.Очертава се тежък уикенд. В събота трудно ще избегнете скандалите. Денят е критичен, настава суетене, бърборят се празни приказки. Тенденцията е да загубите много енергия, ако се включите. Малко повече дистанцираност ще ви помогне. В неделя тръгвате напред, но с тежък товар от роднински и приятелски желания и ангажименти. Дано пълната ви лодка не се преобърне във водите на големите претенции. Не се впускайте в необмислени начинания. 15-и ще ви донесе стабилизация на работното място и възможност да намерите отдавна търсения обект, жилище или помещение, помагащо в бъдеще да затворите производствения си цикъл. Изискването в тези дни е да не се говори много, нищо че ви се иска да се похвалите. Сега е моментът да се стартира нов предмет на дейност. На 16-и енергията е на кота нула, но някой се опитва да се надскочи и да направи нещо, за което още не е дозрял. Смирете се, окадете дома, помолете се, спазвайте диета. Отбележете си 17-и като ден на голямото ви прозрение за бъдещето. Ще се събудете с особено чувство на привличане или отблъскване. Ако нещо ви се дояде, наблегнете на тази храна, а ако към някого и нещо изпитате неприязън, забравете за него. 18-и е ден за първа крачка и първа целувка. Дано ви се случи и получи. За 19-и не планирайте съвместни инициативи, не се обвързвайте с никого.\n\n\n                    ", "date": "2018.01.13", "title": "Седмичен хороскоп за 13-19 януари"}
{"url": "http://www.monitor.bg/a/view/33751-%D0%9A%D0%BE%D0%B4-%D0%A1%D0%BB%D1%8A%D0%BD%D1%86%D0%B5/", "text": "Кои страни и градове могат да се похвалят с най-много топли дни през годината\n                    Липсват ви слънчевите лъчи на фона на мрачните студени дни у нас? Ако и вие страдате от синдрома „няма да излизам от вкъщи, защото ще замръзна и се стъмва рано“, то ви предлагаме да организирате още на мига пътешествието си до дестинация, в която прибирането в хотелската стая ще е последната ви мисъл. Макар в България да се гордеем с наличието на четири сезона, то нерядко мнозина таят надежди поне една година да не вадят шапката и шала от гардероба. Затова пък светът е голям и спасение дебне отвсякъде. Земята изобилства от места, в които слънцето се мръщи за максимум 30 дни в годината и именно тези дестинации служат като истински рай за ентусиасти, търсещи удобен повод да събират тен, полегнали на шезлонга с чаша коктейл в ръка. За да ви помогне в пресяването на точното място за вас, „Монитор“ състави кратък списък с локациите, в които облаците са рядко срещано явление, а релаксът е гарантиран. Това определено е мястото за вас, ако имате пристрастие към високия адреналин. Акапулко е смятан за най-опасният курорт в Мексико и въпреки това привлича милиони туристи на територията си. Сред причините несъмнено е и фактът, че слънцето гали града средно по 338 дни в годината. Става още по-хубаво – Акапулко предлага на посетителите си изящни плажове край Тихия океан, прелестни води, в които гмуркането, карането на джет и други подобни спортове са определено на почит. Между приключенията по пясъка пък можете да си спретнете цяла фотосесия на фона на нижещите се в близост до ивиците палми.Фактът, че градът е сред любимите отправни точки на пътешествениците, е подкрепен и от статистиката, че близо 73% от населението на Акапулко се занимава с търговия, свързана с туризма. Да, тук няма да можете да наваксате с четенето на любимата си книга, но пък със сигурност ще можете да разгорещите страстите буквално и преносно – в някой от нароилите се клубове на терен (Акапулко е смятан за център на нощния живот в Мексико).И тъй като далеч не ви съветваме да прекарате ваканцията си на принципа „от вечерта нищо не помня, през деня изтрезнявам“, то си оставете време и за разходка из забележителностите в курорта. Задължително посетете Стария град. Той се намира в центъра на Акапулко, където ще имате възможността да се любувате на крепостта Сан Диего, площадите „Сокало“ и „Меркадо Сентрал“ и др. Препоръчваме ви да отскочите още до катедралата „Дева Мария на Соледад де Акапулко“ и местния археологически музей. С една идея по-екзотично ще е приключението ви във втория по големина израелски град - Тел Авив. И тук слънцето се крие в едва 35 дни от годината. Затова ще можете и да заровите нозе в пясъците на местните плажове или да демонстрирате умения по сърф във водите на Средиземно море когато си поискате.За дните, които няма да минат единствено на плажа, Тел Авив е любопитен с местности като Яфо – един от най-старите градове в Близкия изток. Намира се на възвишение и предлага живописна гледка към бреговете. Местата, сред които е добре да се разходите, е и т.нар. Бял град. Всъщност, това е район в Тел Авив, една от улиците носи името на първия кмет на селището Дизенгоф, а от 2003 г. е под опеката на ЮНЕСКО. Там ще намерите разнообразие от заведения, магазини и барове, където да вдигнете по една наздравица с компанията, празнувайки решението си да пуснете котва именно тук. Само на метри от подредения Бял град, където всъщност се разполагат по-престижните квартали, ще имате възможността да се запознаете отблизо и с типичния ориенталски начин на живот. Тел Авив е смятан и за „модерният облик“ на Израел, като тук са разположени най-големите бизнес сгради, търговски обекти и почти всички чуждестранни посолства. Намираме се в „житницата на Италия“ - това е Фоджа, разположен южната част на Ботуша. Градът е столица на едноименната провинция в страната и макар да не е първата туристическа дестинация, която ни идва наум щом стане въпрос за Италия, тя определено крие своите съкровища.Името на града идва от латинската дума fovea, означаваща яма – напомняне за ямите, в които са съхранявали някога житото. Както вече можете да се досетите, сред скритите козове на Фоджа е и непокорното слънце, което блести в очите на местните поне 330 дни в годината.Градът впрочем ще ви допадне най-много ако сте фенове на приключенията в стил Индиана Джоунс. Местността е обилно изпъстрена от исторически паметници, археологически разкопки и т.н. Фоджа датира още от ерата на неолита, като се предполага, че първите заселници тук са древните племена дауни. Според легендите градът е основан от овчари, които служейки на територията му са видели лика на Св. Дева, заобиколен от три пламъка. За да се потопите изцяло в атмосферата на Фоджа, посетете и природо-научния музей, в който ще имате възможността да разгледате редица палеонтологични открития, включващи дори останки от динозаври. Няма как да говорим за безоблачни страни и да пропуснем Египет. Препоръчваме ви да посетите Асуан, където слънцето грее 322 дни в годината, донякъде и заради историческите спомени за това магично място. В древността египтяните забелязали, че слънцето тук не прави сянка за най-продължително време и затова очертали на това място северния тропически паралел, който с модерни средства е установен малко по на юг. За красивите пейзажи пък спомага и фактът, че Асуан е разположен на брега на най-дългата река в света Нил.Ако вятърът ви довее тук, задължително посетете открития пазар, пълен с подправки, благовония и селскостопански продукти, смятан за най-колоритният такъв след този в столицата Кайро. Аусан е обграден от старини. Храмове и дворци от времето на фараоните и птолемеите сега са погребани под пясък, както и крепости от римляните и арабите. Каменоломните с червен гранит, в които са се сечели обелиските и колосалните статуи за цял Египет, също се намират около Асуан.Мястото, което със сигурност ще ви накара да изпитате чувство на патриотизъм, пък е Горната Асуанска язовирна стена, дълга 3,6 km и висока 111 m. Тя е открита на 15 януари 1971 г., а за реализацията й са отговорни съветски и български инженери. Представете си град, в който 300 дни от годината са слънчеви. Това далеч не е причудлива утопия от приказките, а третият по големина град в Испания – Валенсия. Точно за това, необходими компоненти в багажа ви за тази дестинация, са плажното масло, слънчевите очила и шапка. Ако прекалите със слънчевите бани и плажните приключения и искате да се скриете на сянка – градът предлага богат избор от културни и исторически забележителности. Сред тях влиза Mueso Taurino - Музеят на бикоборството или наричан още Валенсианския Колизеум. Макар да няма мащабите на този в Рим, колизеумът е впечатляващ и дава идеален фон за селфи маратон. На речното корито на река Турия пък е разположен комплексът „Градът на изкуствата и науката“, който е архитектурното „чудо“ на Валенсия. Той се позиционира върху изкуствено езеро и се състои от 6 постройки, сред които ботаническа градина, 3D кино и планетариум, както и музей на науките. В слънчевия град се намира и Oceanografico - най-големият аквариум в Европа. Там например можете да позирате за снимка с истински морж. След дългата обиколка на забележителностите във Валенсия, задължително се подкрепете с традиционното за Испания ястие паеля – в основата му са ориз, шафран и зехтин и обикновени се гарнира със зеленчуци или морски дарове.\n\n\n                    ", "date": "2018.01.13", "title": "Код: Слънце"}
{"url": "http://www.monitor.bg/a/view/11271-%D0%A2%D0%B8%D1%82%D0%B0-%D0%B0%D0%BD%D1%82%D0%B8%D0%BB%D0%BE%D0%BF%D0%B0%D1%82%D0%B0-%D0%BD%D0%B0-%D0%91%D0%93-%D0%BF%D0%BE%D0%BF%D0%B0/", "text": "Любимката на тийнейджърите ще усвоява тънкостите на бизнеса\n                    За месец време Тита успя да навлезе в джунглата на шоубизнеса със своята „Антилопа“ с над 10 милиона гледания в YouTube. На фона на нашумялата фраза „Всичко е точно, защото снощи правих кекс“ на писателя Константин Трендафилов и търсенето на възпятата от Наско Ментата „Шушана“, парчето на Тита се появи като глътка свеж въздух и бързо превзе върха на музикалните класации.Макар цитати от текста на песента като „А каква си антилопа, газела, да ти пръсна дисплея и панела! Само като те докопам и ти гарантирам - ще те кльопам, изцеждам, попивам“ да не бяха приети с отворени обятия от по-възрастната аудиторията, видеото стана най-споделяното сред тийнейджърите. Представителите на мъжкия пол също останаха очаровани от клипа, в който Тита захапва сурово месо и се заиграва с... Тита.Гласовитата красавица, която по паспорт е Христина Христова, от малка се подвизава на сцената и трупа в актива си награди от детски музикални конкурси. По-паметливите зрители я помнят от участието й в предаването X Factor през 2014 г. като попълнение на триото Sweet 16 с поп старлетката Гери-Никол и чаровната Мишел Страмински. Скоро след това хитмейкърът от Габрово Криско привлече Тита като първи артист в продуцентската си компания Adamand. Песните на поп сензацията се радват на градация – от захаросано комерсиалната „Вуду кукла“, с която изгря на звездния небосклон, до разтърсващия хит „Антилопа“. Самата тя не е очаквала толкова бързо да добие такава популярност. „Силно се надявах. Но чак такъв успех не съм очаквала. Безкрайно съм благодарна на хората, които ме подкрепят. Без тях това нямаше да стане реалност“, сподели тя пред „Монитор“.18-годишната певица вече работи по два нови проекта. Единия ще чуем през пролетта, а втория – лятото. „Нещата се случват. А аз и целият ми екип сме много амбицирани да вървим нагоре с пълна сила“, намигна Тита. Тита се разписва с участие в уебсериала „Следвай ме“. Тийндрамата, която е съвместна продукция между лейбъла на Криско Adamand и продуцентите от 7Talents, се излъчва във Vbox7.com. Красавицата, която е родом от Тутракан, се явява на кастинг и мигновено издухва конкуренцията. „Признанието, което получих с главната роля, е голямо и аз го ценя дълбоко“, признава тя пред „Монитор“. Изпълнителката на „Късай“ влезе в обувките на 16-годишната Бела, която води война със своя съученичка в интернет пространството. „Общото между мен и Бела е, че и двете сме от малкия град. Може би в началото аз бях като нея. Доста по-свита и притеснителна. Но с времето човек се очупва и пораства“, сподели ни тя. Тита е ходила на уроци по актьорско майсторство в Силистра и е участвала в представления, но ролята в такава продукция за нея е сбъдната мечта. Любимката на тийнейджърите дава заявка, че при възможност би се занимавала с кино и телевизия в бъдеще. Веднага след участието си в X Factor дизайнерката Миглена Каканашева-Мегз се свързва с Тита с предложение да стане лице на модната й къща. Поп сензацията блесна като едно от най-чаровните попълнения в така наречените „Ангели на Мегз“. „Още след първата фотосесия тя беше впечатлена от играта ми с камерата и колко съм освободена пред нея. Затова и продължихме работата си толкова дълго време“, разказа пред „Монитор“ Тита. В края на 2017 г. пътищата им се разделят. Модата обаче е една от големите страсти на изпълнителката на „Антилопа“. „Лесно е да изразиш себе си чрез модата. А още по-голям достъп имаме вече чрез социалните мрежи да виждаме хора по целия свят как виждат живота, изразен в начина, по който се обличат, декорират стаята си или се гримират. Всичко е изкуство“, допълни още тя. Това е важна година за Тита, тъй като й предстоят матури и кандидатстудентски изпити. Абитуриентският бал засега остава на заден план и певицата още не се е спряла на тоалет. „Не мога да кажа, че се готвя за бала, защото не ми остава време да мисля за роклята или всичките приготовления покрай него. Най-вероятно всичко ще се случи в последния момент“, споделя пред „Монитор“ тя. Красавицата обаче дава заявка, че ще изпрати училището в „елегантна, дълга и сияеща“ рокля. Изпълнителката на „Вуду кукла“ ще продължи образованието си с бизнес специалност. „Това е профилът ми в гимназията и ми е доста интересно“, категорична е тя. \n\n\n                    ", "date": "2018.01.13", "title": "Тита – антилопата на БГ попа"}
{"url": "http://www.monitor.bg/a/view/54985-%D0%91%D1%8A%D0%BB%D0%B3%D0%B0%D1%80-%D0%BF%D1%80%D0%B0%D0%B2%D0%B8-%D0%BF%D0%B8%D1%86%D0%B0-%D0%B8-%D0%BD%D0%B5-%D1%81%D0%B5-%D1%88%D0%B5%D0%B3%D1%83%D0%B2%D0%B0/", "text": "Героите от анимацията на Неделчо Богданов бичат айляк в ресторанта му, докато той жонглира с тесто в кухнята \n                    Търсите ресторант извън матрицата на „Хепиту де и“ (по варненски сленг), кафенета с напудрени брънч оферти и битовите кръчми-магнит за редови пияници, които упражняват правописа си върху банкнотите с името на „Шушана“? Имаме нещо за вас. То е малко, уютно, и ако сте две компании с деца, решили да обядват след разходка в Южния парк, със сигурност ще изтикате остатъка от клиентелата на спешна пуш пауза навън. На фона на конкуренцията в района „Българ“ (бул. „Витоша“ 158) изпъква като сочното бедро на Миша от едноименния анимационен сериал в сесия за еротичен календар с анорексици. Иначе казано, мястото се забелязва с невъоръжено око. В летните месеци в импровизираната градинка ще разцъфнат маси с кокетни карирани покривчици и саксии с билки, част от които ще се приземят директно в мохитото ви, но сега върху голия „плочник“ там ви очаква само фигура на Българ в респектиращ размер. Под мустака му грее широка усмивка, а пред хайдушкия поясна заведението. Виждам, че е магнит за деца, които искат да се снимат с него минавайки по булеварда. Калпака му за късмет свенливо докосват и хора, които едва ли са гледали поредицата на Неделчо Богданов в YouTube. На тях ще кажем две неща – абонаментът за приключенията на Пешо Слепия, Унуфрий и Аспарух от Марс до Несебър и дебрите на българската народопсихология е задължителен. Силно препоръчително е да се срещнете с тях и в пицарията, в която има фен секция със скици, тениски, чаши и всякакъв мърчандайз на „Българ“.Истината е, че Пешо Слепия присъства като фигура между масите и би могъл да мине за надзирател по спазване на обществения ред от Слънчака, ако... реално можеше да вижда.Както и в пародийния сериал, който мнозина сравняват с БГ аналога на „Семейство Симпсън“, така и в ресторанта движеща сила е креативността на шепа съмишленици. Начело, разбира се, е самият Неделчо, който е спец в приготвянето на пици. Талантът да създава шедьоври и от тесто, в чиния, извън листа за рисуване, аниматорът впрегна миналото лято и в родния си град Несебър. „Там концепцията беше малко по-различна, бяхме наблегнали на лицата във вътрешната част на интериора, докато навън си беше класически италиански ресторант. Оттам си носим лодката, която приютява част от масите. Тя е създадена по поръчка и по наш проект, истинска нямаше как да адаптираме не само като размери, ами не е никак удобно да се сяда в нея“, сподели за „Монитор“ управителят на „Българ“ Михаела Зоева. Неин е гласът на Мата Хари в поредицата, озвучава и някои второстепенни герои, предимно дечица. Глас назаем в „Българ“ дават още няколко човека от персонала, който е изключително свеж, усмихнат и ненатрапчив с присъствието си. Михаела е отговорникът за десертите (чийзкейка й със сладко от бели череши е божествен) и в голяма степен за уюта на местенцето, чиито стени вместо с традиционните рафтове са осеяни естетски със щайги, рисунки и чували тип овчарска торбичка.в цветовете на дъгата. Ако се позиционирате там поради липса на места, книгите ще бъдат най-естествения ви компаньон, докато чакате поръчката си – те са на ръка разстояние под бара. „Всички замесени в проекта влагаме много душа и желание във всичко, идеята беше на нас да ни е вкусно и забавно. Всяка рецепта е мислена, тествана и лично разработена. Знам, че предвид темата на сериала хората очакват да предлагаме народни манджи, но менюто ни е подчинено на нещата, които Неделчо обича – пици и бургери, въобще тестени вкусотийки“, обяснява Михаела.Съвсем скоро ще бъдат готови с дневно меню за всички трудещи се в района, а напролет ще предлагат паста и риба с чипс по „Българ“ табиет.\n\n\n                    ", "date": "2018.01.13", "title": " Българ прави пица и не се шегува "}
{"url": "http://www.monitor.bg/a/view/65467-%D0%97%D0%B5%D1%82-%D0%BD%D0%B0-%D0%9E%D1%80%D0%B1%D0%B0%D0%BD-%D1%83%D0%BB%D0%B8%D1%87%D0%B5%D0%BD-%D0%B2-%D0%B7%D0%BB%D0%BE%D1%83%D0%BF%D0%BE%D1%82%D1%80%D0%B5%D0%B1%D0%B0-%D1%81-%D0%B5%D0%B2%D1%80%D0%BE%D1%84%D0%BE%D0%BD%D0%B4%D0%BE%D0%B2%D0%B5/", "text": "\n                    Разследване на ОЛАФ разкри \"сериозни нередности\" и случаи на конфликт на интереси в договор за изграждане на улично осветление на унгарски общини.\n\nДоговорът е съфинансиран с европейски фондове, предаде Франс прес, цитирана от БТА.\n\nСлужбата не посочва имена на замесени лица, но според икономическия вестник \"Уолстрийт джърнъл\" унгарската фирма \"Елиос иноватив\", която е спечелила повечето от тези търгове между 2011 и 2015 г., по онова време е била съсобственост на зетя на премиера Виктор Орбан - Ищван Тиборц.\n\nВ изявление ОЛАФ съобщава, че е предала окончателния си доклад и препоръките си на унгарското правосъдие и уточнява, че спорните търгове обхващат 35 проекта за подновяване на улично осветление под егидата на министерството на околната среда и енергетиката.\n\nУнгарската главна прокуратура заяви, че е получила препоръките на ОЛАФ и ги е предала на компетентните магистрати.\n\nГоворител на унгарското правителство заяви, че Будапеща подкрепя ново разследване на въпроса и добави, че търговете са били организирани при управлението на предишното ляво правителство.\n                    ", "date": "2018.01.13", "title": "Зет на Орбан уличен в злоупотреба с еврофондове"}
