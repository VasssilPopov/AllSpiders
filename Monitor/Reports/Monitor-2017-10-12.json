{"url": "http://www.monitor.bg/a/view/40640-%D0%97%D0%B0%D0%BF%D0%BE%D1%87%D0%B2%D0%B0%D1%82-%D0%B2%D1%82%D0%BE%D1%80%D0%BE%D1%82%D0%BE-%D0%BF%D0%BB%D0%B0%D1%82%D0%BD%D0%BE-%D0%B4%D0%BE-%D0%A1%D0%BB%D1%8A%D0%BD%D1%87%D0%B5%D0%B2-%D0%B1%D1%80%D1%8F%D0%B3/", "text": "\n                    Проектът за изграждане на четирилентов път от Бургас до Слънчев бряг е на  рестарт. След близо двугодишен застой, АПИ обяви, че започва изграждане на второто платно в отсечката между Поморие и Ахелой. Символичната първа копка ще бъде направена днес /петък, 13-ти/. Стартът на реконструкцията ще дадат министърът на регионалното развитие и благоустройството Николай Нанков, министърът на транспорта, информационните технологии и съобщенията Ивайло Московски и председателят на Управителния съвет на Агенция „Пътна инфраструктура“ инж. Дончо Атанасов. Ат АПИ съобщиха, че изпълнител на строително-монтажните работи е „Пътстрой Бургас“ ЕООД, а строителният надзор ще осъществява „Ен Ар Консулт“ ЕООД. Авторският надзор пък е поверен на „Виа план“ ЕООД. \nСлед разширяването на пътя, се очаква да се сложи край на тъпите и километричните задръствания по трасето Бургас-Слънчев бряг. Тесният участък между Поморие и Ахелой създаваше огромни проблеми на трафика и шофьорите висяха повече от час в задръствани в пиковия сезон.\n                    ", "date": "2017.10.12", "title": "Започват второто платно до Слънчев бряг"}
{"url": "http://www.monitor.bg/a/view/10562-%D0%91%D0%B0%D0%B3%D0%B5%D1%80%D0%B8-%D0%B2%D0%BB%D1%8F%D0%B7%D0%BE%D1%85%D0%B0-%D0%B2-%D0%BF%D0%BB%D0%BE%D0%B2%D0%B4%D0%B8%D0%B2%D1%81%D0%BA%D0%B0%D1%82%D0%B0-%D0%90%D1%80%D0%BC%D0%B0%D0%BD-%D0%BC%D0%B0%D1%85%D0%B0%D0%BB%D0%B0/", "text": "\n                    Районната администрация пристъпи днес към последващо събаряне на незаконни постройки в пловдивската „Арман Махала”, съобщи кметът на района инж.Ральо Ралев. Събарят се жилищни сгради, които са без каквито и да е строителни документи и книжа и са изградени върху терен общинската собственост. Заповедите за премахване на незаконното строителство са потвърдени от съдебните институции, както в България, така и от Европейския съд по правата на човека в Страсбург.Тежките машини са посрещнати от протест. Някои от засегнатите са атакували заповедта за събаряне в съда, по думите им - в Европейския съд по правата на човека в Страсбург.Акцията засяга предимно стабилни сгради, някои от които са двуетажни. Това не е първия случай - преди време в махалата бяха съборени 15 бараки. Предвижда се на мястото на къщите да бъде изграден бул. \"Северен\", финансиран с европари.\n\n\n                    ", "date": "2017.10.12", "title": "Багери влязоха в пловдивската \"Арман махала\""}
{"url": "http://www.monitor.bg/a/view/14086-%D0%A3%D0%B2%D0%BE%D0%BB%D0%BD%D0%B8%D1%85%D0%B0-%D0%B8-%D0%B7%D0%B0%D0%BC-%D1%80%D0%B0%D0%B9%D0%BE%D0%BD%D0%BD%D0%B0%D1%82%D0%B0-%D0%BF%D1%80%D0%BE%D0%BA%D1%83%D1%80%D0%BE%D1%80%D0%BA%D0%B0-%D0%B7%D0%B0%D1%80%D0%B0%D0%B4%D0%B8-%D0%BF%D0%B8%D1%8F%D0%BD%D1%81%D0%BA%D0%B8-%D0%B7%D0%B0%D0%BF%D0%BE%D0%B9/", "text": "\n                    Заместник-районната прокурорка на Варна, Милена Даскалова, бе освободена от ръководна длъжност, заради скандала от пролетта, когато заедно с уволнената преди нея началничка Цветанка Гетова, бяха засечени да пият алкохол в ресторант през работно време. Наказанието на Даскалова беше подкрепено от всички 11 членове на Прокурорската колегия на Висшия съдебен съвет, която гласува преди три седмици и освобождаването на Гетова. Случаят с пиянския запой е от 13 март т.г., когато двете прокурорки напуснали работа в 13,38 часа и със служебен автомобил отишли в заведение, като повече не се върнали на работа. На мястото били засечени от проверяващи прокурори, които снели обяснения от сервитьорите и изискали касов бон, в който до 15,30 часа била калкулирана консумация на 6 ракии, 2 чаши с уиски и 2 бири, изконсумирани от двете. След това проверяващите си тръгнали, но Гетова и Даскалова останали до 21 часа. Срещу тях има дисциплинарни дела и за случай от края на м. г., когато варненка подала сигнал в МВР срещу варненския бизнесмен Влади Ковачев, с когото живеела на семейни начала. Особеното в казуса е, че Ковачев вече е осъждан за убийството на първата му съпруга, а сега заплашил с убийство и тази. След като разбрали за случая, Гетова и Даскалова се намесили в работата на прокурор и на разследващ полицай по случая, като прекъснали разпита на жертвата. След това обяснили на жената, че с подадената жалба може да вкара Ковачев в затвора, а той имал много познати и, че това не бил начинът да се защити. Жената била разубедена и оттеглила жалбата си. Заради този случай главният прокурор оиска уволнението на Гетова. Тя беше временно командирована във Видин за 10 месеца, а след изтичане на този срок и завръщането й във Варна, уволнена. Сега я последва и заместничката й.\n\n \n                    ", "date": "2017.10.12", "title": "Уволниха и зам.-районната прокурорка на Варна, заради пиянски запой"}
{"url": "http://www.monitor.bg/a/view/32428-%D0%A0%D0%B0%D0%B1%D0%BE%D1%82%D0%BE%D0%B4%D0%B0%D1%82%D0%B5%D0%BB%D0%B8-%D0%B2%D0%B0%D0%BA%D1%81%D0%B8%D0%BD%D0%B8%D1%80%D0%B0%D1%82-%D0%BF%D0%B5%D1%80%D1%81%D0%BE%D0%BD%D0%B0%D0%BB%D0%B0-%D1%81%D0%B8-%D0%BF%D1%80%D0%BE%D1%82%D0%B8%D0%B2-%D0%B3%D1%80%D0%B8%D0%BF/", "text": "\n                    Има работодатели в България, които закупуват ваксини против грип за персонала си, но това, за съжаление, все още не е масова практика. Това каза днес в Русе проф. д-р Татяна Червенякова, национален консултант по инфекциозни болести и директор на Специализираната болница за активно лечение по инфекциозни и паразитни болести „Проф. Иван Киров”.\n\nПо думите й тази практика да се инвестира в здравето на работниците засега е само във фирми от частния сектор. Компаниите купуват на едро ваксините, което излиза много по-евтино, а решение на служителя или работника е дали да си я постави или не. Ползите от тази неголяма инвестиция са няколко. От една страна, фирмата не търпи икономически загуби от отсъствието на персонала през зимата. Самият служител пък, ако се разболее от грип, ще похарчи няколко пъти повече средства за лечението, отколкото струва ваксината, а последствията от болестта биха могли да бъдат тежки.\n\nЕдва 2-3 процента е ваксиналното покритие против грип в България, допълни проф. Червенякова. Тя посочи, че в други европейски страни то е между 70 и 80 процента. През октомври е моментът за поставянето на противогрипна ваксина, като рисковите групи са възрастните хора над 65 години, децата и хронично болните. В момента на пазара се предлага четиривалентна ваксина, която създава защита срещу четирите щама грипни вируси. Проф. Червенякова посочи, че тази зима ще ни атакува новият грипен щам „Мичиган”.\n\nВ Русе днес започна XI-ата годишна национална конференция по инфекциозни болести на тема: „Инфекции в ежедневната практика. Новости при ХИВ/СПИН“.\n                    ", "date": "2017.10.12", "title": "Работодатели ваксинират  персонала си против грип"}
{"url": "http://www.monitor.bg/a/view/66694-%D0%A1%D0%91%D0%A5-%D1%81%D0%B5-%D1%80%D0%B0%D0%B7%D0%B3%D1%80%D0%B0%D0%BD%D0%B8%D1%87%D0%B8-%D0%BE%D1%82-%D0%BF%D1%80%D0%BE%D0%B5%D0%BA%D1%82-%D0%B7%D0%B0-%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%BA%D0%B0%D0%BD-%D0%A2%D0%B5%D1%80%D0%B2%D0%B5%D0%BB-%D0%B2-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0/", "text": "\n                     \n\nМесеци след провеждането на конкурс за избор на скулптор, който да вдигне величествен паметник на кан Тервел в Стара Загора ръководството на Съюза на българските художници изтегли своите представители от журито . В писмо до кмета на общината Живко Тодоров / почетен съпредседател на инициативния комитет/ от творческия съюз заявяват, че не желаят да служат „за параван при легитимацията на начинание, което не е преминало през широко обществено обсъждане“.\n\nВърху три машинописни страници председателят на СБХ Любен Генов изброява редица причини, поради които конкурсът и избрания  проект на великотърновеца Борис Борисов е неприемлив. Оказва се, че при журирането са отсъствали представители на община Стара Загора, а  от четиримата представители на СБХ двама са отказали да подпишат протокола, а един е сложил подпис , но с особено мнение.\n\nВъпреки категоричността на специалистите, че проектът е „под въпрос“, седемте членове на инициативния комитет в журито са наложили мнението си.\n\nЗа проведеното на 11 април т.г. журиране старозагорският градоначалник научи от журналисти. Той остана неприятно изненадан от случилото се. Изненада изрази и съпредседателят на инициативния комитет  проф. Божидар Димитров, който сподели че не знае докъде са стигнали нещата , а определеният от журито за победител скулптор познавал само като автор на проекта за величествена статуя на Аполон в родния му Созопол.\n\nПредседателят на СБХ изразява учудване от прекалено детайлното, стигащо „почти до комичност“ излагане на идеята как точно трябва да изглежда бъдещия паметник. Налагало се мнението, че всъщност от инициативния комитет търсят не творец, а „сръчен изпълнител“, който да претвори вижданията им в камък или бронз.\n\nЗа да разберат какво точно е заданието и да получат документацията, желаещите да участват в конкурсната надпревара е трябвало да заплатят по 150 лв.В конкурса на практика са участвали общо трима души: Борис Борисов; работещият в Пазарджик Спас Киричев и дългогодишният директор на единственото у нас училище по каменоделство в село Кунино Стефан Стефанов.\nМесеци след „приключването“ на журирането върху част от представителите на СБХ продължавало да се упражнява натиск да променят мнението си, допълва Любен Генов.\n\nИдеята за монумент на кан Тервел в Града на липите е от десетина години, а решението за обявяването на национален конкурс беше взето през лятото на 2015-а.\n\nОбявяването му е станало на 21 февруари т.г. от сайта на СБХ, като срокът за представяне на проектите е бил до 30 март. Тихомълком, на 11 април журито е определило победителя, който получава награда в размер на 2 000 лв.\n\nОколо 500 000 лв ще струва изработката на 8-метровата конна фигура, тя трябва  да е готова за навършващите се догодина 1 300 години от победата на кана над арабите край Константинопол.\n\nВ община Стара Загора до ден днешен не са виждали спечелилия първото място проект, призна главният архитект Виктория Грозева. Тя очаква това да се случи в понеделник, 16 октомври за когато е насрочена среща за представянето на авторите и евентуално обсъждане с участието на експерти от Града на липите.\n\nКакъв е смисълът от подобно обсъждане и дали то е в състояние „да легитимира“ резултата, след  като от СБХ оттеглят представителите си в журито арх. Грозева не се нае да коментира.\n\nСлучващото се с конкурса за паметник на кан Тервел не е прецедент за Стара Загора. Миналата година се провали инициативата за паметник на свети Климент Охридски, който трябваше да се извиси край едноименното читалище в града.\n\nСлед конкурс и обявен победител в крайна сметка от Комисията за защита на конкуренцията върнаха нещата към изходната им точка, но така и нова надпревара не е стартирана.\n\n \n                    ", "date": "2017.10.12", "title": "СБХ се разграничи от проект за паметник на кан Тервел в Стара Загора     "}
{"url": "http://www.monitor.bg/a/view/74546-%D0%91%D1%80%D0%BE%D0%BD%D0%B7%D0%BE%D0%B2%D0%B0-%D0%95%D0%B2%D1%80%D0%BE%D0%BF%D0%B0-%D0%B2%D1%8A%D1%80%D1%85%D1%83-%D0%B1%D0%B8%D0%BA-%D1%80%D0%B0%D0%B7%D0%BA%D1%80%D0%B0%D1%81%D1%8F%D0%B2%D0%B0-%D0%95%D0%BD%D0%B8%D0%BD%D0%B0/", "text": "\n                     \n\n \n\nОтлята от бронз композиция, изобразяваща старогръцкия мит за спасяващата се върху гърба на бик Европа украсява от четвъртък казанлъшкото село Енина.\n\nФигурата е висока около 1 м, а пиедесталът върху който е монтирана е двуметров и предстои да бъде облицован с мрамор.\n\nИдеята и средствата за изработката са осигурени от родения тук бизнесмен и бивш политик Добромир Гущеров, сподели кметът Веселин Андреев. Паметникът ще бъде открит официално в събота, когато е празникът на селото -Петковден.\n\nЖителите на Енина припомнят, че преди две години , отново с финансовата подкрепа на Добромир Гущеров бяха открити два , изработени от бял мрамор паметника: на алековия герой Бай Ганьо и на намерения през 60-те години на миналия ХХ в. в храма „Света Параскева“\n\nЕнински Апостол. Изследователите са категорични, че товай е на практика най-старият, написан на кирилица и с отделни букви от глаголицата църковнославянски текст, запазен по нашите земи.\n                    ", "date": "2017.10.12", "title": "Бронзова Европа върху бик  разкрасява Енина  "}
{"url": "http://www.monitor.bg/a/view/19516-%D0%94%D0%B5%D1%81%D0%B5%D1%82%D0%BE%D0%BA%D0%BB%D0%B0%D1%81%D0%BD%D0%B8%D1%86%D0%B8-%D0%B2%D0%B5%D1%87%D0%B5-%D0%BC%D0%BE%D0%B3%D0%B0%D1%82-%D0%B4%D0%B0-%D1%81%D0%B5-%D0%BE%D0%B1%D1%83%D1%87%D0%B0%D0%B2%D0%B0%D1%82-%D0%BF%D0%BE-%D0%BF%D1%80%D0%BE%D1%84%D0%B5%D1%81%D0%B8%D1%8F-%D0%9F%D1%80%D0%B8%D0%BB%D0%BE%D0%B6%D0%B5%D0%BD-%D0%BF%D1%80%D0%BE%D0%B3%D1%80%D0%B0%D0%BC%D0%B8%D1%81%D1%82/", "text": "\n                    Десетокласниците вече могат да кандидатстват за обучение по новата професия „Приложен програмист“ по Националната програма „Обучение за ИТ кариера“. Регистрацията на кандидатите е до 10 ноември 2017 г. на адрес: \n\nСформирането на групите от ученици ще става след входящ тест за допускане на регистрираните кандидати, който ще се проведе на 11-12 ноември 2017 г. Системата ще е отворена за 48 часа, а тестът трябва да се направи в рамките на 1 час.\n\nЗа това обучение могат да кандидатстват ученици от всички области на страната, които в момента не се обучават по професии от направлението „Компютърни науки“.\n\nОбучението ще е в 5 училища-центрове - към МГ „Акад. Кирил Попов“ и Пловдивски университет „Паисий Хилендарски“, Професионална гимназия по компютърни технологии и системи в Правец и Технически университет - София, Технологично училище „Електронни системи“ и Технически Университет - София, Професионална гимназия по електротехника и електроника „Апостол Арнаудов“ в Русе и Русенски университет „Ангел Кънчев“, към Професионална гимназия по електротехника и електроника „К. Фотинов“ и Университет „Проф. д-р Асен Златаров“ в Бургас.\n\nОбучението е безплатно. На всеки одобрен ученик от по-далечно място ще се поемат разходите за път и храна.\n\nОбучението ще е по нови учебни планове и програми, съобразени с научните достижения в областта на информационните технологии. Лекциите и упражненията ще се провеждат в свободно от учебните часове време, както и в събота и неделя.\n\nВсички завършили тригодишното обучение ще получат професионалната квалификация \"Приложен програмист\".\n\nПартньори на Министерството на образованието и науката по програмата са БАСКОМ - Българска асоциация на софтуерните компании, БАИТ - Българска асоциация за информационни технологии, ИКТ Клъстер - Клъстер информационни и комуникационни технологии и компании от бранша, и Българската аутсорсинг асоциация.\n\n \n                    ", "date": "2017.10.12", "title": "Десетокласници вече могат да се обучават по професия \"Приложен програмист\" "}
{"url": "http://www.monitor.bg/a/view/63662-%D0%91%D0%B0%D0%B2%D1%8F%D1%82-%D0%BF%D0%BB%D0%B0%D1%82%D0%B5%D0%BD%D0%B8-%D1%82%D0%B0%D0%BD%D1%86%D0%B8-%D0%B2-%D1%83%D1%87%D0%B8%D0%BB%D0%B8%D1%89%D0%B5-%D0%B7%D0%B0%D1%80%D0%B0%D0%B4%D0%B8-%D0%BD%D0%BE%D0%B2-%D1%80%D0%B5%D0%B3%D0%BB%D0%B0%D0%BC%D0%B5%D0%BD%D1%82/", "text": "Проверка на финансовата инспекция открила нарушения и от Столичната община спуснали по-строги правила\n                    Извънкласните занимания в училище като танци, бойни изкуства, баскетбол все още не са започнали в някои школа заради нов регламент. Така децата все още не могат да разпускат с любимите си тренировки. Причината е нова наредба, спусната от Столична община, според която за всяка платена извънкласна дейност трябва да се обявява конкурс, разказа пред „Монитор“ директорът на столичното 119 СУ „Акад. Михаил Арнаудов“ Диян Стаматов. Досега при организирането на тези занимания не е имало регламент и директорите по свое усмотрение са избирали клубовете или образователни структури, които да провеждат платените кръжоци.Шефката на дирекция „Образование“ към Столична община Мария Минчева обясни, че до новия регламент се стигнало след проверка на Агенцията за държавна финансова инспекция, която установила, че провеждането на заниманията без конкурс е незаконосъобразно.След този сигнал от Столична община изготвили наредба с нов регламент, според който за платените извънкласни дейности трябва да има конкурс. Ако обаче има само един кандидат, той не може да бъде одобрен първоначално. В такъв случай се дава гратисен период от 15 дни и ако през това време не се е появил друг кандидат, първият започва да се разглежда за одобрение, след което се сключва договор.Диян Стаматов разказа, че първите платени занимания в неговото училище се очаква да започнат през следващата седмица.Месечните такси са различни в зависимост от броя на децата в групата. Тя може да бъде 6 лв. или пък 20 лв. Както „Монитор“ вече писа, образователният министър Красимир Вълчев изпрати писмо до регионалните управления по образование, от което става ясно, че не е редно училищните настоятелства да организират курсове в школата. Причината е, че това не е функция на настоятелствата и не е правилно парите от курсовете да се събират от тях и да попадат в техния бюджет. Писмото на министъра обаче не е нормативен акт и няма силата на забрана, но от просветното министерство ще предложат промени в тази насока в Закона за предучилищно и училищно образование.Писмото с указания идва, след като стана ясно, че училищното настоятелство в Софийската математическа гимназия имало приходи от курсове над 1 млн. лв. годишно. По повод тази информация започна и финансова проверка от страна на НАП.\n\n\n                    ", "date": "2017.10.12", "title": "Бавят платени танци в училище заради нов регламент"}
{"url": "http://www.monitor.bg/a/view/10191-lufthansa-%D0%BF%D1%80%D0%B8%D0%B4%D0%BE%D0%B1%D0%B8%D0%B2%D0%B0-%D0%B3%D0%BE%D0%BB%D1%8F%D0%BC-%D0%B4%D1%8F%D0%BB-%D0%BE%D1%82-%D0%B7%D0%B0%D0%BA%D1%8A%D1%81%D0%B0%D0%BB%D0%B0%D1%82%D0%B0-%D0%B7%D0%B0%D1%82%D1%80%D1%83%D0%B4%D0%BD%D0%B5%D0%BD%D0%B0%D1%82%D0%B0-air-berlin/", "text": "\n                    Германският авиопревозвач Lufthansa ще купи голяма част от изпадналата в затруднение авиокомпания Air Berlin - 81 самолета заедно с 3000 служители, съобщиха ДПА и АФП, като цитираха шефа на Lufthansa Карстен Шпор. Той уточни, че договорът ще бъде подписан в ранния следобед днес.\n\nПрез август се наложи Air Berlin да започне процедура по фалит, след като най-големият акционер, Etihad, спря финансовата си подкрепа заради дългогодишните загуби на компанията. Банкрутиралият авиопревозвач има общо 144 самолета и 8500 служители.\n                    ", "date": "2017.10.12", "title": "Lufthansa придобива голям дял от закъсалата затруднената Air Berlin"}
{"url": "http://www.monitor.bg/a/view/52892-%D0%97%D0%B0%D0%BF%D0%B0%D0%BB%D0%B8-%D1%81%D0%B5-%D0%BA%D0%BE%D0%BC%D0%B8%D0%BD-%D0%B2-%D1%85%D0%BE%D1%82%D0%B5%D0%BB-%D0%B2%D1%8A%D0%B2-%D0%92%D0%B5%D0%BB%D0%B8%D0%BD%D0%B3%D1%80%D0%B0%D0%B4/", "text": "\n                    Задимяване в котелно помещение на хотел“Роял Спа“ във Велинград вдигна „на крак“ огнеборците в местната Районна служба „ Пожарна безопасност и защита на населението“. Това съобщават от Главна дирекция „Пожарна безопасност и защита на населението”. Сигналът бил подаден във велинградската пожарна по обяд от човек от персонала на хотела. от За ликвидиране на произшествието е изпратен екип от един противопожарен автомобил и трима служители на РС ПБЗН - Велинград. При пристигането си се установява, че задимяването се дължи на запален комин. Произшествието е ликвидирано в 13:45 ч., като не се е наложило евакуация на хотела, в който са се намирали към 50 човека с персонала. Няма пострадали.\n                    ", "date": "2017.10.12", "title": "Запали се комин в хотел във Велинград"}
{"url": "http://www.monitor.bg/a/view/72364-%D0%90%D1%80%D0%B5%D1%81%D1%82%D1%83%D0%B2%D0%B0%D1%85%D0%B0-%D0%B7%D0%B0%D1%80%D0%B0%D0%BB%D0%B8%D1%8F-%D0%B3%D0%BE%D1%82%D0%B2%D0%B5%D0%BB-%D1%83%D0%B1%D0%B8%D0%B9%D1%81%D1%82%D0%B2%D0%BE-%D0%BD%D0%B0-%D0%B8%D1%82%D0%B0%D0%BB%D0%B8%D0%B0%D0%BD%D0%B5%D1%86/", "text": "\n                    Старозагорската полиция арестува 44-годишен жител на Града на липите по обвинение, че подготвял убийството на възрастен италианец. Неизвестният до сега на криминалистите С.Ж.подбуждал към тежкото престъпление грижеща се за чужденеца в дома му българка. В съучастие с осъждания за измами и притежание на наркотици 29-годишен Георги Павлов заралията успял за няколко месеца /от януари 2016-а до 20 март т.г./ по измамен начин r  в условията на продължавано престъпление да сложи ръка върху 110 000 лв и 5 500 евро от сметките на чужденеца.\n\nОперативната разработка спрямо двамата е стартирала преди около месец след сигнал от партньорски служби, белезниците щракнали около китките на старозагореца на 10 октомври.Тогава от три адреса в Града на липите са били иззети множество вещи и документи, имащи отношение към престъпната дейност. По предварителни данни Павлов е в неизвестност, за последно е пребивавал в Италия.Очаква се в петък от прокуратурата да поискат постоянното оставане на С.Ж. зад решетките.\n\n \n                    ", "date": "2017.10.12", "title": "Арестуваха заралия, готвел убийство на италианец "}
{"url": "http://www.monitor.bg/a/view/57009-%D0%9C%D0%B5%D0%B9-%D0%9C%D0%BE%D0%B6%D0%B5-%D0%B4%D0%B0-%D1%81%D0%B5-%D1%80%D0%B0%D0%B7%D0%B1%D0%B5%D1%80%D0%B5%D0%BC-%D1%81-%D0%B2%D1%81%D1%8F%D0%BA%D0%B0-%D1%81%D1%82%D1%80%D0%B0%D0%BD%D0%B0-%D0%BE%D1%82-%D0%95%D0%A1-%D0%BF%D0%BE%D0%BE%D1%82%D0%B4%D0%B5%D0%BB%D0%BD%D0%BE/", "text": "\n                    Великобритания може да реши поотделно с всяка страна членка на ЕС въпроса за спазването на правата на нейните граждани след Brexit, при липса на общо споразумение с Брюксел. Това заяви британският премиер Тереза Мей пред парламента.\n„Оценяваме приноса на европейските граждани в тази страна и искаме те да останат. По тази причина ние посочихме въпроса за правата на гражданите като един от ключовите и първи в дневния ред на водените в момента преговори. Но, разбира се, ако споразумение не бъде достигнато…, то ние ще разработим механизъм с другите страни членки на общността в защита на правата не само на гражданите на ЕС тук, но и на жителите на Обединеното кралство в тези страни“, каза премиерът. Тя поясни, че този вариант е по-скоро теоретичен и в момента Лондон и Брюксел са много близо до постигане на споразумение. Въпросът с правата на гражданите след Brexit засяга 3,2 млн. граждани на ЕС във Великобритания и 1,2 млн. британци в Европа. В понеделник в Брюксел започна пети извънреден кръг от преговори за определяне на условията за британския „развод“ с ЕС. Той ще завърши в четвъртък, като целта му беше да се постигне напредък преди срещата на европейските лидери на 19 октомври, на която трябваше да бъде решено преминаването към следващия етап на преговорите. Освен правата на гражданите, другите два основни въпроса от преговорите са този за сумата, която Великобритания трябва да плати на Брюксел по свои финансови ангажименти и този за границата между Република Ирландия и Северна Ирландия.\n\n \n                    ", "date": "2017.10.12", "title": "Мей: Може да се разберем с всяка страна от ЕС по-отделно "}
{"url": "http://www.monitor.bg/a/view/29821-%D0%A2%D0%B5%D0%BE%D0%B4%D0%BE%D1%80-%D0%A1%D0%B0%D0%BB%D0%BF%D0%B0%D1%80%D0%BE%D0%B2-%D0%B8%D1%81%D0%BA%D0%B0-%D0%B4%D0%B5%D1%82%D0%B5-%D0%BE%D1%82-%D0%A0%D0%B0%D0%BB%D0%B8%D1%86%D0%B0-%D0%9F%D0%B0%D1%81%D0%BA%D0%B0%D0%BB%D0%B5%D0%B2%D0%B0/", "text": "\n                    Само три месеца след старта на връзката им Теодор Салпаров е сигурен, че иска дете от Ралица Паскалева. Волейболният национал и актрисата, която зрителите обикнаха като д-р Стилянова от „Откраднат живот“, се афишираха като двойка наскоро с общи снимки в Инстаграм. „ Аз направих първата крачка към нея. Ралица ме впечатли с естествената си красота. Тя е много земна, скромна и чиста, истински ангел и е доста по-различна от повечето жени в днешно време”., споделя спортистът пред сп. LoveStyle.\n\nВлюбените все още не живеят заедно, защото Теодор в момента е в Бургас, където стана играещ спортен директор на „Лукойл Нефтохимик”. Когато идва в София, остава в дома на Ралица. Тя също пътува постоянно до морския град, така че далечното разстояние не е пречка за любовта им. Възпитаничката на Стефан Данаилов се разбира прекрасно с бившата жена на Салпаров Бойка Делиева, както и с неговия син – десетгодишния Георги. „Много бих искал да се радвам на още деца – две ще е най-добре. Ралица определено притежава качествата, които бих искала да има майката на бъдещите ми наследници, така че рано или късно и това ще се случи. Не съм се замислял дали бих се оженил отново, след като вече имам един брак зад гърба ми, само времето ще покаже. Засега сме оставили връзката ни да се развива постепенно, без да бързаме”, казва още либерото.  \n                    ", "date": "2017.10.12", "title": "Теодор Салпаров иска дете от Ралица Паскалева"}
{"url": "http://www.monitor.bg/a/view/85874-%D0%96%D0%B5%D0%BB%D0%BA%D0%BE-%D0%99%D0%BE%D0%BA%D1%81%D0%B8%D0%BC%D0%BE%D0%B2%D0%B8%D1%87-%D0%B8%D0%B4%D0%B2%D0%B0-%D1%81-%D0%B1%D0%B5%D0%BD%D0%B4-%D0%BE%D1%82-40-%D0%B4%D1%83%D1%88%D0%B8/", "text": "\n                    Една от най-ярките поп звезди на Балканите – Желко Йоксимович, ще строи бенд от 40 души в зала 1 на НДК. Датата е 20 октомври, а който очаква да чуе стрелби с черешови топчета и ритми ала Кустурица, ще остане леко разочарован. Живецът на брас секцията и пулса на веселбата в една сръбска сватба са едва загатни в „Два света“, който е вдъхновен от спектаклите на Пол Анка и канадския поп идол Майкъл Бубле.\n\nТри екрана с внушителни размери ще допълват елегантната атмосфера на сцената, а отличникът от „Евровизия“ обещава освен с чувствен тембър да погъделичка сетивата на феновете и с качествата си на мулти инструменталист. Йоксимович владее общо 8 инструмента, сред които акордеон и пиано. В сетлиста ще влязат култови балкански, поп, рок и етно мелодии с преработени аранжименти, както и най-големите хитове на Йоксимович като Ljubavi, Zaboravljaš и Ono nase sto nekad bejase. \n                    ", "date": "2017.10.12", "title": "Желко Йоксимович идва с бенд от 40 души"}
{"url": "http://www.monitor.bg/a/view/33609-%D0%93%D1%80%D0%B8%D1%88%D0%BE-%D1%81-%D0%BD%D0%BE%D0%B2%D0%B0-%D0%BF%D0%BE%D0%B1%D0%B5%D0%B4%D0%B0-%D0%B2-%D0%A8%D0%B0%D0%BD%D1%85%D0%B0%D0%B9-%D0%BE%D1%82%D0%BD%D0%BE%D0%B2%D0%BE-%D1%87%D0%B0%D0%BA%D0%B0-%D0%9D%D0%B0%D0%B4%D0%B0%D0%BB/", "text": "Българинът все по-близо до финала в Лондон\n                    Най-добрият ни тенисист Григор Димитров си уреди нова среща със световния номер 1 Рафаел Надал (Исп). Двамата ще се срещнат в 1/4-финален мач утре на „Мастърс“ турнира в Шанхай, близо седмица, след като играха полуфинал в Пекин. Тогава Матадора не даде шанс на Гришо, като го победи с 6:3, 4:6, 6:1.Сега Димитров стигна до възможност за реванш след победа над Сам Куери (САЩ) с 6:3, 7:6(3). Това бе негов трети успех от три мача срещу американеца и общо 40-и от началото на сезона. Гришо наниза 10 аса и направи три двойни грешки, вкара 64 процента от първия си сервис и спечели 88 процента от разиграните точки на него. Срещу Куери българинът стигна до победата далеч по-лесно, отколкото срещу Райън Харисън (САЩ) във втория кръг педи ден.Световният номер едно Рафаел Надал бе още по-категоричен в своя мач срещу Фабио Фонини (Ит), като го отстрани само за 62 минути с 6:3, 6:1. Днес Григор и Рафа ще се срещнат за 11-и път в кариерите си, като Димитров има само една победи – от Пекин 2016.Освен че стигна за пръв път до 1/4-финалите в Шанхай, 26-годишният хасковлия нанесе поражение над пряк конкурент за място в осмицата на финалите в Лондон. Гришо вече има 3455 точки във виртуалната класация за ATP Race, а финал в Шанхай ще му гарантира 100-процентово участие още след края на тази седмица. Дори и това да не стане обаче, българинът има още два турнира преди Лондон – в Стокхолм (16-22 октомври) и в Париж (30 октомври - 5 ноември).„Нямах много време да си почина, но съм доволен, че преминах тези мачове. Чувствам се добре, това е добър знак, обяви Григор след мача си вчера. - Играл съм няколко пъти срещу Сам, тренирали сме. Той е труден съперник и когато има ден, се играе трудно срещу него. Трябваше да намеря ритъма си. След първия сет знаех, че всичко е под мой контрол, но той ме притискаше във всеки мой сервис гейм и ми създаваше трудности. В тайбрека чувствах, че контролирам разиграванията. Чувствах се невероятно и сервирах много добре. Мачът бе интересен, защото исках да видя на какво психическо и физическо ниво съм.“Още преди да научи следващия си съперник, Григор сподели: „Рафа е невероятен тази година. Няма какво повече да се каже.“Мачът между двамата ще може да се гледа по телевизия Mtel Sport 1 утре сутринта, не преди 9 часа. \n\n\n                    ", "date": "2017.10.12", "title": "Гришо си уреди нова среща с Надал (ОБНОВЕНА)"}
{"url": "http://www.monitor.bg/a/view/23116-%D0%A1%D0%BD%D0%B0%D1%85%D0%B0%D1%82%D0%B0-%D0%BD%D0%B0-%D1%81%D1%8A%D1%80-%D0%90%D0%BB%D0%B5%D0%BA%D1%81-%D0%B0%D1%80%D0%B5%D1%81%D1%82%D1%83%D0%B2%D0%B0%D0%BD%D0%B0-%D0%B7%D0%B0-%D0%B4%D1%80%D0%BE%D0%B3%D0%B0/", "text": "Надин Фъргюсън се нашмъркала здраво с кокаин и подкарала колата си\n                    Снахата на легендарния треньор на „Манчестър Юнайтед” сър Алекс Фъргюсън беше вкарана в ареста, след като беше хваната от полицаи да кара колата си под влияние на наркотици. Британският вестник „Дейли Стар” съобщава, че 38-годишната Надин Фъргюсън е била тествана позитивно за употреба на кокаин и в началото на следващия месец ще трябва да се изправи пред съда. Инцидентът се случва осем години след като брюнетката едва не уби сина си в автомобилна катастрофа при подобни обстоятелства. Сега тя е заплашена от шест месеца затвор и 5000 паунда глоба.Надин и синът на един от най-известните футболни треньори в Обединеното кралство – 45-годишният Дарън Фъргюсън, създадоха семейство през 2003 година. Двойката има една дъщеричка – Грейс, която сега е на 15 години. Самата Надин има син от предишна своя връзка – 18-годишния в момента Чарли. Момчето беше прието от Дарън като негов собствен син навремето.Дарън и Надин се разведоха през 2007 година. Няколко месеца по-късно бившият вече съпруг беше глобен с 1500 паунда, защото нападна някогашната си благоверна с юмруци пред прага на бащиния си дом. Освен това той получи ограничителна заповед да не доближава бившата си съпруга.През 2009 година Надин и синът й Чарли, който тогава беше на 10 години, претърпяха смразяваща кръвта автомобилна катастрофа, докато майката караше детето си на училище. Чарли беше откаран в болницата в кома, а в следствие на тежките травми се наложи единият крак на Надин да бъде ампутиран. Двамата след време успяха да се възстановят и да се върнат към нормален живот.През 2012-а обаче Надин се забърка в пореден скандал. Ставаше въпрос за сериозни финансови злоупотреби на нейната фондация, основана с цел да набира средства за болницата, в която беше спасен животът на Чарли. Ставаше дума за дарение в размер на 15 000 паунда, които според прокуриста на болницата Елдър Хей така и не стигнали до касата на здравното заведение. Родената в Уилмслоу, графство Чешър, Надин пък контрира, че никога не е обещавала на болницата пари, а е дарила инструменти и оборудване.По-рано тази година Надин се раздели и с приятеля си Дон Уард. Преди това тя не успя да си осигури и участие в популярно телевизионно шоу, откъдето се надяваше да получи сериозен хонорар.\n\n\n                    ", "date": "2017.10.12", "title": "Снахата на сър Алекс арестувана за дрога"}
{"url": "http://www.monitor.bg/a/view/18188-%D0%98%D1%81%D0%BB%D0%B0%D0%BD%D0%B4%D0%BA%D0%B0-%D0%BF%D0%BE%D0%B4%D0%B3%D1%80%D1%8F%D0%B2%D0%B0-%D1%81%D1%8A%D1%81-%D1%81%D0%BD%D0%B8%D0%BC%D0%BA%D0%B8-%D0%BC%D0%BE%D0%BD%D0%B4%D0%B8%D0%B0%D0%BB%D0%B0/", "text": "\n                    Исландия стана най-малката нация, която успя да се класира за световното първенство по футбол в Русия догодина благодарение на победата си с 2:0 над Косово. Независимо че населението на страната е едва 335 000 души, някои от футболните съпруги на тамошните национали дават сериозен принос за повишаването на температурите. Като например жената на капитана на сърцатия тим Аарон Гунарсон – Крис, която отбеляза успеха на съпруга си и неговите колеги, като пусна няколко горещи свои снимки в социалните мрежи.„Ние отиваме в Русия!”, написа атрактивната блондинка под серията свои снимки. А безспорно Крис, която е фитнес модел, има какво да покаже на феновете в страната домакин и да се мери с местните красавици по време на пребиваването си там.Не закъсня и отговорът на руския потребител в Инстаграм Ln.vldmrvn, който отговори: \"Чакаме те в Русия. Ние обичаме исландските момичета.”Заслужава да се отбележи, че Крис не се вмества в традиционните разбирания за футболна половинка. Тя сама се грижи за финансите си, притежава собствен фитнес салон и твърди, че не може да се оплаче от липсата на клиентела. \n\n\n                    ", "date": "2017.10.12", "title": "Исландка подгрява със снимки мондиала"}
{"url": "http://www.monitor.bg/a/view/55371-%D0%91%D1%8A%D0%BB%D0%B3%D0%B0%D1%80%D0%BA%D0%B8%D1%82%D0%B5-%D1%81%D0%B2%D0%B5%D1%82%D0%BE%D0%B2%D0%BD%D0%B8-%D1%88%D0%B0%D0%BC%D0%BF%D0%B8%D0%BE%D0%BD%D0%BA%D0%B8-%D0%BF%D0%BE-%D0%BA%D0%B0%D1%80%D0%B0%D1%82%D0%B5-%D1%88%D0%BE%D1%82%D0%BE%D0%BA%D0%B0%D0%BD/", "text": "\n                    Българските състезателки спечелиха отборната титла на световното първенство по карате шотокан в унгарския град Егер. Сестрите Борислава и Адриана Ганева, Лора Русчева и Кристина Свиленова грабнаха златните медали в отборното класиране по кумите (спаринг б.р.). На финала те победиха каратистките на Румъния.Мъжкият ни отбор в състав Веселин Димитров, Павел Дишев, Силвестър Гьолски, Пламен Кирилов пък завърши на второ място на кумите и се окичи със сребърните отличия. Той отстъпи само на домакините от Унгария.Освен това каратистите ни станаха трети на ката (форма б.л.) при мъжете и на ката микс (мъже и жени). На кумите микс те взеха бронзови отличия. Девойките на възраст от 16 до 20 години са трети, както и момичетата от 12 до 15. В българската делегация имаше общо 200 състезатели, които мериха сили със съперници от над 30 страни.При жените в кат. над 58 кг Борислава Ганева стана за пети път световна шампионка на кумите, а на Open взе бронз. Сестра й Адриана (58) завърши втора на кумите. Втора е и Лора Русчева (+58), а Кристина Свиленова (58) - трета. При мъжете сребърни медали на кумите взеха Тихомир Тодоров (+87), Денис Николов (77), Христо Щерев при ветераните (мастърс), той е трети и при мъже до 68 кг. Йордан Георгиев (68) е трети, а Анджей Згжива втори на ката (форма б.р.).\"Състезанието премина без никакви сериозни травми, което за мен е най-важното, обобщи пък президентът на федерацията ни Александър Славков. - Заради изключително сериозния инцидент с Тодор Събев в началото на годината на европейското в Сърбия, ние тръгнахме от България все още притеснени и както се казва с „едно на ум“. Благодаря на съдиите за нелеката задача да отсъждат на надпревара от такъв ранг и разбира се на всички състезатели, които се бореха да затвърдят името на българският национален отбор“\"Доволен съм от представянето, въпреки че сме имали и по-добри резултати, коментира пък старши треньорът Димитър Тодоранов. - Конкуренцията беше силна, доста хора в отбора ни бяха нови и трябваше да се адаптират. Все пак обаче първенството не беше толкова силно, колкото предишното през 2016 г. в Бургас, когато дойдоха каратисти от над 40 страни.\"\n\n\n                    ", "date": "2017.10.12", "title": "Българките - световни шампионки по карате шотокан"}
{"url": "http://www.monitor.bg/a/view/46323-%D0%90%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%BC%D0%B8%D0%BB%D0%B8%D0%B0%D1%80%D0%B4%D0%B5%D1%80-%D0%BF%D0%BE%D0%B6%D0%B5%D0%BB%D0%B0-%D0%9B%D0%B8%D0%B2%D1%8A%D1%80%D0%BF%D1%83%D0%BB/", "text": "\n                    Американският милиардер Робърт Крафт не се е отказал от намерението си да купи клуб от Висшата лига, но признава, че е притеснен от отсъствието на таван на заплатите в английското първенство. 76-годишният богаташ е собственик на тима по американски футбол „Ню Инглънд Пейтриътс“ и на отбора от МЛС „Ню Инглънд Ревълюшън“. През 2005 година той имаше интерес към „Ливърпул“, но тогава „червените“ бяха купени от американците Джордж Джилет и Том Хикс. От 2010 година клубът е собственост на „Фенуей Спортс Груп“, а само преди дни бе поставена цена от 1 милиард евро на клуба. Към „Ливърпул“ има сериозен интерес и от консорциум от Дубай, а сегашните собственици са склонни да продадат клуба. „Искам да спечеля навсякъде, където може. Според мен липсата на таван на заплатите е минус за Висшата лига. Това е пречка за мен, но не съм се отказал от желанието си да купя клуб. Донякъде ме спира и това, че не знам как се ръководи отбор в тамошната среда. Разликите със САЩ са големи“, призна Крафт пред Би Би Си.\n\n\n                    ", "date": "2017.10.12", "title": "Американски милиардер пожела „Ливърпул“"}
{"url": "http://www.monitor.bg/a/view/53928-%D0%94%D0%B2%D0%BE%D0%B9%D0%BD%D0%B8-%D0%BF%D1%80%D0%B5%D0%BC%D0%B8%D0%B8-%D0%B2-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F-%D0%B7%D0%B0-%D0%B4%D0%B5%D1%80%D0%B1%D0%B8%D1%82%D0%B0%D1%82%D0%B0/", "text": "\n                    Футболистите на ЦСКА-София бяха зарадвани със страхотна новина след паузата на първенството заради мачовете на националния отбор. Те ще получат завишени премии, ако успеят да спечелят наближаващите две дербита - с „Левски“ и „Лудогорец“. Битката със \"сините\" е на 21 октомври на националния стадион, а тази с шесткратните шампиони е на 5 ноември в Разград. Премиите ще бъдат поне двойни, като е много вероятно да има допълнителни бонуси и от спонсори.Двете дербита се явяват ключови за борбата за титлата в Първа лига. „Армейците“ бяха свалени от върха миналия кръг и вече изостават на точка зад „Лудогорец“, но имат и аванс от 5 пред „сините“. В предстоящия кръг ЦСКА-София приема „Пирин“, „сините“ гостуват във Велико Търново на „Етър“, а „орлите“ също имат тежък мач – визита на „Черно море“.Междувременно от ЦСКА-София съобщиха, че вече са пуснати в продажба билетите за мача с „Пирин“. Цените са от 5 до 18 лева. Двубоят ще бъде по-специален за треньора на гостите Милен Радуканов, който се завръща на „Армията“, след като през 2010 година като наставник на „червените“ спечели Купата и Суперкупата на България.\n\n\n                    ", "date": "2017.10.12", "title": "Двойни премии в ЦСКА-София за дербитата"}
{"url": "http://www.monitor.bg/a/view/18618-%D0%96%D0%B5%D0%BD%D0%B0-%D1%89%D0%B5-%D1%80%D0%B0%D0%B7%D1%87%D0%B8%D1%81%D1%82%D0%B2%D0%B0-%D0%B1%D0%B0%D0%BA%D0%B8%D0%B8%D1%82%D0%B5-%D0%BD%D0%B0-%D0%A4%D0%B5%D1%80%D0%B0%D1%80%D0%B8/", "text": "\n                    Себастиан Фетел кръсти Джина своето „Ферари” в началото на настоящия сезон във Формула 1. Сега обаче той ще разчита на помощ от Мария. Защото \"Джина\" претърпя дефекти в последните две състезания и това почти изхвърли германеца от битката за световната титлата, а големият бос Серджо Маркионе взе бързо мерки. Шефът на концерна ФИАТ-Крайслер е изпратил в базата на тима в Маранело мениджърката по качеството Мария Мендоса, съобщава в. La Repubblica.Задачата й е да изчисти проблемите в отбора. Испанката е завършила физика в университета в Сарагоса, а дисертацията й е в областта на компютърното инженерство. Последно в концерна тя работи като шеф на отдела по качеството в Европа, Азия и Близкия Изток и под нейно подчинение е екип от 25 високо квалифицирани специалисти.„Трябва да подобрим качеството на компонентите за колите си във Формула 1, категоричен е Маркионе. – Това е проблем, който ни съпътства трайно.”Идването на Мария пък подсказва, че шефът на тима Маурицио Аривабене скоро ще бъде отстранен от поста си, твърдят медиите в Италия.\n\n\n                    ", "date": "2017.10.12", "title": "Жена ще разчиства бакиите на „Ферари”"}
{"url": "http://www.monitor.bg/a/view/12304-%D0%91%D0%B0%D0%BB%D0%BA%D0%B0%D0%BD-%D0%BE%D1%81%D1%82%D0%B0%D0%BD%D0%B0-%D0%B2-%D0%95%D0%B2%D1%80%D0%BE%D0%BF%D0%B0-%D0%BA%D0%B0%D1%82%D0%BE-%D1%89%D0%B0%D1%81%D1%82%D0%BB%D0%B8%D0%B2-%D0%B3%D1%83%D0%B1%D0%B5%D1%89/", "text": "\n                    Баскетболният отбор на „Балкан“ (Ботевград) продължава участието си в турнира за Купата на ФИБА-Европа като „щастлив губещ“. Момчетата на треньора Небойша Видич допусна две загуби от унгарския „Сомбатхей“ във втория квалификационен кръг, но преминават в следващата фаза като един от трите „щастливи губещи“ тима. „Балкан“ е с обща точкова разлика от -11 след двете срещи, след като отстъпи с 95:96 у дома и със 74:84 на реванша в Унгария.Тегленият в Швейцария жребий отреди на ботевградчани група „D”, където са още белгийският „Бейсик-Фит“ (Брюксел), унгарският „Егис Кьорменд“ и кипърският „Керавнос“. Първият двубой на „Балкан“ е на 18 октомври у дома срещи „Егис“.Другият български отбор в групите - „Лукойл Академик“, е в група \"Е\" заедно с румънския „Клуж Напока“, турския „Истанбул Бююкшехир“ и грузинския „Динамо“ (Тбилиси). \"Студентите\" стартират с домакинство на „Динамо“ също на 18 октомври.Тимът на „Берое“ обаче не успя да влезе в групите след две загуби, съответно с 19 и 13 точки разлика от белгийския „Белфиус Монс-Айно“. \n\n\n                    ", "date": "2017.10.12", "title": "„Балкан“ остана в Европа като „щастлив губещ“"}
{"url": "http://www.monitor.bg/a/view/70799-%D0%94%D0%B5%D0%BB%D0%B8%D0%BE-%D0%A0%D0%BE%D1%81%D0%B8-%D1%83%D0%BC%D1%83%D0%B2%D0%B0-%D0%B7%D0%B0-%D0%A6%D0%B2%D0%B5%D1%82%D0%BA%D0%BE%D0%B2%D0%B8%D1%87-%D0%B8-%D0%9A%D0%B0%D0%B1%D1%80%D0%B0%D0%BB/", "text": "„Сините“ правят шествие във Велико Търново\n                    Треньорът на „Левски“ Делио Роси се колебае за два поста преди гостуването на „сините“ срещу „Етър“. Двубоят във Велико Търново е в неделя от 17:30 часа и е много важен за шампионските амбиции на столичани.Първото притеснение на Роси е в защита, където Милош Цветкович е под сериозен въпрос. Вече трети ден отборът тренира без него, а той не се е завърнал от Сърбия. Това най-вероятно ще му коства титулярното място срещу „Етър“, като в дясната зона на защитата ще действа юношата Ивайло Найденов.Другата въпросителна е свързана с новото попълнение Жерсон Кабрал. Холандският халф има проблеми с тренировките, тъй като изостава сериозно като физическа подготовка. Той се присъедини по-късно към отбора и все още не е готов за титулярно място. Очаква се Кабрал да остане на пейката, а на негово място да се появи Антонио Вутов.Сред титулярните 11 се завръща и Антони Белмонт. Той демонстрира силни изяви и е сред любимците на Делио Роси. Очаква се Белмонт да заеме мястото на Васил Панайотов в центъра на халфовата линия.В същото време агитката на „Левски“ се готви за сериозно присъствие във Велико Търново. Очаква се около 2000 „сини“ фенове да пътуват за мача, като се организира шествие по улиците на града.Мачът с „Етър“ е много важен за „Левски“, тъй като евентуална грешна стъпка ще се отрази на настроението в отбора преди дербито с ЦСКА-София. В момента тимът на Делио Роси изостава на 5 точки от „червените“ и на 6 от лидера „Лудогорец“.\n\n\n                    ", "date": "2017.10.12", "title": "Делио Роси умува за Цветкович и Кабрал"}
{"url": "http://www.monitor.bg/a/view/52388-%D0%90%D0%BB%D0%B5%D0%BA%D1%81-%D0%91%D0%BE%D0%B3%D0%B4%D0%B0%D0%BD%D1%81%D0%BA%D0%B0-%D0%B8%D0%B7%D0%BD%D0%B5%D0%B2%D0%B5%D1%80%D1%8F%D0%B2%D0%B0-%D0%BE%D1%82-%D0%BB%D1%8E%D0%B1%D0%BE%D0%BF%D0%B8%D1%82%D1%81%D1%82%D0%B2%D0%BE/", "text": "\n                    Манекенката Александра Богданска отдава изневерите си на чиста доза любопитство. След като рестартира отношенията си с Даниел Петканов, по-известен като Лудия репортер, красавицата реши да направи равносметка. \"Ти мислиш ли, че съм жена за един мъж?“, попита тя Петканов сред декорите на „ВИП Брадър“. Макар вечно усмихнатото момче да вярва в промяната, Алекс изпитва съмнение в моралните си устои. Талисманът на националите ни по волейбол призна, че е била щастлива с Петканов, но му е изневерявала, за да види дали друг не може да я зарадва повече. Макар моделът да кацна в любовното гнездо на Големия брат със заявката да изчисти името си на лека жена, засега постига обратния ефект. Припомняме, че Дани я обвини в проституция преди година с фотографии, на които Богданска позира с чужд пръст в уста. Не е ясна и съдбата на Макс, с който Богданска беше във връзка, когато прекрачи прага на Къщага. През лятото дори се спекулираше, че е готова да предприеме по-сериозна крачка с бизнесмена, чийто постоянен адрес е в Монако. Тя го доведе в България за да го запознае с родителите си и да поиска благословията им за евентуална сватба. \n\n\n                    ", "date": "2017.10.12", "title": "Алекс Богданска изневерява от любопитство"}
{"url": "http://www.monitor.bg/a/view/55891-%D0%A2%D0%BE%D1%82%D0%BE-%D1%81%D0%B5-%D0%B3%D0%B0%D0%B2%D1%80%D0%B8-%D1%81%D1%8A%D1%81-%D0%A1%D0%B0%D1%88%D0%BA%D0%B0/", "text": "\n                     \n\nФолк фурията Сашка Васева получи два подаръка в навечерието на рождения си ден – спасяване от изгонване и порция безпощаден сарзказъм от страна на Тото. Рапърът, чието име по паспорт е Йонислав Йотов, я взе за мезе заради абсурдната суета, накарала я да откаже участие в мисия. Според задачата на Големия брат Дупнишката Мадона трябваше да вие като вълк срещу луната или да покаже колко богат е репертоара й на детски песнички. Нейният партньор в комедийната случка – Алфредо Торес, загърби егото си в името на общото благо и седмичния бюджет и изпълзя на двора, за да упражни хищническия си вой. Вместо да го поощри, пасивната Сашка дори взе да му се подиграва. „Ти заради двете си деца ли се срамуваш? Алфредо какво да каже с неговите осем? За каква се мислиш?“, попита я Тото, а на брътвежите й реагира със симулация на истеричен рев.\n\nВасева е сред най-привилегированите звезди в къщата на „ВИП Брадър“.Тя има собствена спалня с паник бутон до вратата, неограничен достъп до храна и свободата да излиза от шоуто, когато пожелае. \n                    ", "date": "2017.10.12", "title": "Тото се гаври със Сашка  "}
{"url": "http://www.monitor.bg/a/view/475-%D0%A5%D0%B8%D0%BB%D0%B4%D0%B0-%D0%9A%D0%B0%D0%B7%D0%B0%D1%81%D1%8F%D0%BD-%D0%BF%D0%B5%D0%B5-%D0%A1%D0%B8%D0%BD%D0%B0%D1%82%D1%80%D0%B0-%D1%81-%D0%92%D0%B0%D1%81%D0%B8%D0%BB-%D0%9F%D0%B5%D1%82%D1%80%D0%BE%D0%B2/", "text": "\n                     Най-добрият ресторантьор сред джазмените у нас – Хилда Казасян, ще бъде специален гост в концерта на Васил Петров. Мястото е зала 1 на НДК, датата е 4 декември, а репертоара е трибют към творчеството на легендарния Франк Синатра. Шоуто ще превърне пространството в елегантен джаз клуб в духа на Лас Вегас, а Хилда и Васко ще кръстосат тембър в унисон от боса-нова теми, сред които The Girl From Ipanema, Corcovado и How Insensitive.\n\n „С Хилда сме много добри приятели от деца. Навремето заедно слушахме по цели нощи албума на Синатра с Ню Йорк стринг квартет. Синатра е любимият изпълнител и на двама ни“, споделя Петров.\n\nВ проекта Sinatra: Vegas участват още Биг Бенд на БНР в пълен състав под палката на маестро Антони Дончев, гост солистите Весела Бонева, Брус Джонсън (САЩ) и балет, напомнящ на The Rockettes в ослепителни сценични костюми, създадени специално за концерта. Режисьори са Румен Григоров и Алекс Борназ, а хореографи на кабаре балета са Станислава Гочева и Ани Ганчева. В сетлиста ще влязат легендарни парчета My Way, Fly Me To The Moon“, Strangers in the Night, New York, New York“ и много други.\n\n \n                    ", "date": "2017.10.12", "title": "Хилда Казасян пее Синатра с Васил Петров "}
{"url": "http://www.monitor.bg/a/view/62311-%D0%A7%D1%83%D0%B6%D0%B4%D0%B5%D0%BD%D1%86%D0%B8-%D0%B7%D0%B0%D1%82%D1%80%D1%83%D0%BF%D0%B2%D0%B0%D1%82-%D0%A2%D0%B5%D0%B4%D0%B8-%D0%94%D1%83%D1%85%D0%BE%D0%B2%D0%BD%D0%B8%D0%BA%D0%BE%D0%B2%D0%B0-%D1%81-%D0%BF%D1%80%D0%B5%D0%B4%D0%BB%D0%BE%D0%B6%D0%B5%D0%BD%D0%B8%D1%8F-%D0%B7%D0%B0-%D0%B1%D1%80%D0%B0%D0%BA/", "text": "\n                    Под обстрел от предложения за брак във Фейсбук попада Теодора Духовникова след снимките на „Боик: Фаворитът“. Родният секссимвол мина над десет кастинга, за да получи главната женска роля в чуждата продукция и да си партнира с най-голямата бяла екшън звезда в момента Скот Адкинс. Героинята й Алма е основен двигател на сюжета като съпруга на ММА боец, който умира при инцидент на ринга, а тя попада в капана на силови групировки. След премиерата на заснетата у нас лента пощенската й кутия преляла от обяснения в любов от Китай, Индия, Пакистан, Афганистан, Ирак, Сирия. Съобщенията варират от „Ако спреш да пушиш, ще се оженя за теб“ до леко заплашителното „Ще те намеря и ще се оженим“, пуснато от мъж с черна чалма и вдигнат пръст в знака на Ислямска държава.\n\nНаскоро Духовникова приключи снимките на сериала „Дяволското гърло“ в Смолян, а от утре по кината тръгва „Вездесъщият“ с нейно участие. Героинята й във филма на Джевелеков има любовна сцена с друга жена. „С хомосексуализма нямам проблем. Може би защото средата, в която живея, е такава. Може би защото някои от хората, на които най-много се възхищавам в живота си, са с хомосексуална ориентация. Фройд казва, че единственото извратено нещо е да не правиш секс. Вече с кого е въпрос на вкус и предпочитания. Така че за любовните отношения на героинята ми Ана с друга жена нямах никакъв проблем. Много красива любовна сцена имаме. Но всеки има право да пуска завеси пред съкровените си тайни. Защото „дори само една истина в повече може да те убие“ – много ми харесва как го е написал Матей в сценария на „Вездесъщият“., споделя в интервю за сп. EVA актрисата.\n\n \n                    ", "date": "2017.10.12", "title": "Чужденци затрупват Теди Духовникова с предложения за брак "}
{"url": "http://www.monitor.bg/a/view/54341-%D0%A4%D0%B0%D1%81%D0%B1%D0%B5%D0%BD%D0%B4%D1%8A%D1%80-%D0%B4%D0%B5%D0%B1%D0%BD%D0%B5-%D0%A1%D0%BD%D0%B5%D0%B6%D0%BD%D0%B8%D1%8F-%D1%87%D0%BE%D0%B2%D0%B5%D0%BA/", "text": "Магнетичният актьорски състав на кримката е сред малкото й козове\n                    Може ли един снежен човек да ви докара кошмари? Отговорът е „да“, а пътят до лошите сънища със зимния герой несъмнено преминават през новия филм на Томас Алфредсън. „Снежния човек“ стартира обиколката си по българските кина от утре, а със задачата да разплете мистериозни убийства, случили се по падането на първия сняг в Норвегия, се заема номинираният за „Оскар“ за „Стив Джобс“ Майкъл Фасбендър. Героят му  за когото печеленето на женски сърца е добре овладян, но отдавна изоставен занаят. Той застава начело на елитна полицейска група, която трябва да подреди пъзела на злокобния сериен убиец, чийто „подпис“ е всъщност снежният човек.Кримката е екранизация на едноименния роман на Ю Небсьо. Изпълнена с динамика и мрак, книгата се превръща в истински бестселър през 2007 г. Който е разгърнал страниците й обаче надали ще препоръча филма на Алфредсън на своите приятели. Лентата не крие почти никакви изненади, а единствената загадка, която може да провокира жилки на вълнение у зрителите, е най-очевидната: „Кой е убиецът?“ С разкрояването на сюжета ще забележите, че дори и тя не изисква кой знае какъв напън на сивите клетки.Един от най-големите козове на „Снежния човек“ със сигурност е магнетичният каст. Освен Фасбендър, който по дефиниция  на големия екран ни радват още Вал Килмър, Ребека Фъргюсън и др. Норвежките пейзажи също са сред позитивите, които несъмнено ще намерят достойно място на лентата в световния боксофис.Снимките на трилъра се състоят скоро след като екранният Хари Холе завършва работата си по „Орденът на асасините” (създаден по играта – Assassin's Creed). Резултатът от филма, на който Фасбендър бе и продуцент, е повече от разочароващ, което признава и самият актьор. „Диалозите бяха прекалено много и отегчаваха. Аз предпочитах да преминем много по-бързо към екшъна“, обяснява звездата с германско-ирландски корени.\n\n\n                    ", "date": "2017.10.12", "title": "Фасбендър дебне „Снежния човек“"}
{"url": "http://www.monitor.bg/a/view/64814-%D0%90%D0%BD%D0%B4%D0%B6%D0%B5%D0%BB%D0%B8%D0%BD%D0%B0-%D0%BF%D0%B8%D0%B5-%D1%87%D0%B0%D0%B9-%D1%81-%D0%BB%D0%B5%D0%BE%D0%BF%D0%B0%D1%80%D0%B4%D0%B8/", "text": "\n                    Холивудският секссимвол Анджелина Джоли избра глутница леопарди за компания за следобедния си чай. Локацията, на която звездата разпъна маса с бяла покривка и подреди сребърен сервиз като за натюрморт, бе пустинята Намиб. Описаното до тук не е сцена от нов филм или поредното й приключение като хуманитарен работник, а част от фотосесията, която Джоли засне за юбилейния 150-ти брой на сп. Harper's Bazaar. Кадрите са направени в резерват, обгрижван от фондация на приятелите на Анджелина Руди и Марлис. „Дъщеря ни Шайло в родена в Намибия, а семейството ни е работило с Руди и Марлис по съхраняването на това място през последните десет години. За мен Намибия е символ не само на семейните връзки и истинското приятелство, но и на усилията да намериш баланс между хората и околната среда, толкова решаваща за нашето бъдеще.“, споделя Джоли.\n\nАнгажираността си като активист за правата на жените тя проявява и в поредния си продуцентски проект. „Спечелилият хляба“ разказва историята на 11-годишната Парвана, която се облича като момче, за да изкара прехраната на семейството си в окупирания от талибани Афганистан – страна, в която жените нямат достъп до пълноценна работа или образование. \n                    ", "date": "2017.10.12", "title": "Анджелина пие чай с леопарди "}
{"url": "http://www.monitor.bg/a/view/60015-%D0%98-%D0%9A%D0%B0%D1%80%D0%B0-%D0%94%D0%B5%D0%BB%D0%B5%D0%B2%D0%B8%D0%BD-%D1%81%D0%BA%D0%BE%D1%87%D0%B8-%D0%BD%D0%B0-%D0%A3%D0%B0%D0%B9%D0%BD%D1%81%D1%82%D0%B8%D0%B9%D0%BD/", "text": "\n                    Моделката, преквалифицирала се в актриса Кара Делевин се включи в списъка на звездите, разкриващи скандални подробности от поведението на холивудския продуцент Харви Уайнстийн спрямо жените в бизнеса. По думите на красавицата, разочароваща от големия екран в ленти като „Отряд самоубийци“ и „Валериан и градът на хилядите планети“, двамата се срещнали още в зората на кариерата й пред камера. Разбрал за бисексуалността на Делевин, киномагнатът отправил заплахи, че ако тя не разграничи себе си от нежния пол в медийното пространство, никога няма да пробие в средите. „Няколко години по-късно отново се срещнахме покрай „Треска за лалета“. Отново ме беше поканил в хотелската си стая, на което първоначално отказах. Асистентът му ме убеди и се видях с Харви. Успокоих се, тъй като в стаята имаше и друго момиче. Той обаче искаше двете да се целуваме пред него“, разкрива Кара. С цел да го разсее, моделът предлага да демонстрира певческия си талант и изпява една песен. Планът й обаче не сработва и тя си тръгва от хотелската му стая. „Чувствах се абсолютно унижена. Така и не мога да изпитам радост от участието си в „Треска за лалета“, обяснява още красавицата.\n\nВ романтичната лента, проследяваща събитията преди една от най-големите финансови кризи в Холандия, Делевин се разписва с малка роля. „Треска за лалета“, която ще се появи в киносалоните след броени седмици, отчита сравнителен напредък в актьорските подвизи на модела.\n\nМеждувременно стана ясно, че Уайнстийн е отпътувал за Европа, където най-вероятно е постъпил в център за възстановяване. Там той ще лекува сексуалната си зависимост. След като бе изритан от компанията, на която е съосновател, той бе изключен и от редиците на БАФТА. Американската филмова академия ще направи заседание в края на седмицата, като се очаква продуцентът да загуби членската си карта и за оскарите.\n                    ", "date": "2017.10.12", "title": "И Кара Делевин скочи на Уайнстийн"}
{"url": "http://www.monitor.bg/a/view/84112-%D0%A4%D1%80%D0%B0%D0%BD%D0%BA%D0%B8-%D0%9C%D1%8E%D0%BD%D0%B8%D1%86-%D0%BD%D0%B5-%D0%BF%D0%BE%D0%BC%D0%BD%D0%B8-%D0%9C%D0%B0%D0%BB%D0%BA%D1%8A%D0%BB%D0%BC/", "text": "\n                    Актьорът Франки Мюниц призна, че няма спомен от участието си в култовия ситком „Малкълм“, в който блесна като любимец на зрителите. Причина за празните дупки в паметта му са поредица от мини-инсулти и мозъчни сътресения. Нежната половинка на звездата Пейдж Прайс се е заела с мисията да възвърне спомените му с помощта на снимки и видеоклипове от детството му. Първият мини-инсулт покосява Мюниц през 2012 г., когато е едва на 26 години. Бившият екранен партньор на Франки – Брайън Кранстън, който го надзираваше в обувките на чалнат баща, го подкрепи публично. „Казах му да не се тревожи какво помни и какво не. Те си остават негови преживявания“, категоричен е той. След края на комедийния сериал през 2006 г., Мюниц се занимава полупрофесионално с автомобилни състезания и рок музика, а днес е част от звездната селекция на риалити формата Dancing with the Stars.    \n\n\n                    ", "date": "2017.10.12", "title": "Франки Мюниц не помни „Малкълм“"}
{"url": "http://www.monitor.bg/a/view/12902-%D0%90%D1%80%D0%B5%D1%81%D1%82%D0%B8-%D0%B7%D0%B0-%D1%82%D0%B5%D1%80%D0%BE%D1%80-%D0%B2%D1%8A%D0%B2-%D0%A4%D1%80%D0%B0%D0%BD%D1%86%D0%B8%D1%8F-%D1%83%D0%B1%D0%B8%D1%85%D0%B0-%D0%91%D1%8F%D0%BB%D0%B0%D1%82%D0%B0-%D0%B2%D0%B4%D0%BE%D0%B2%D0%B8%D1%86%D0%B0-%D0%B2-%D0%A1%D0%B8%D1%80%D0%B8%D1%8F/", "text": "\n                    Двама младежи на 24 и 29 години бяха задържани в Тулон впо подозрение във връзка с терористично нападение с нож в Марсилия, при което бяха убити две млади жени. Двамата са отведени под стража в Марсилия.\nНа 1 октомври мъж нападна с нож минувачи на гарата в Марсилия. Полицията ликвидира нападателя, а жертви на нападението са две млади жени, които са получили множество наранявания с нож. По данни на министерството на вътрешните работи на Франция, нападателят на марсилската гара е идентифициран. Става въпрос за тунизийския гражданин Ахмед Ханаши.\nСега швейцарската полиция съобщи, че е арестувала в южната част от Кантона Киясо двама тунизийски граждани, по подозрение във връзка с нападението в Марсилия. По-късно стана известно, че единият от задържаните е брат на нападателя.\nМеждувременно британската гражданка Сали Джоунс, по прякор Бялата вдовица, е била убита в Сирия. Джоунс е била член на \"Ислямска държава\". Тя е намерила смъртта си след удар с дрон в град Ракка. \"Предположението, че Сали Джоунс и синът ѝ са мъртви, по всяка вероятност е вярно\", твърди The Times, позовавайки се на свой източник, който уточнява, че Джоунс е била уцелена от безпилотен самолет на американската армия, докато се е опитвала да избяга с 12-годишния си син от обсадата в сирийския град. Правителствен източник на \"Сън\" също потвърди тази информация и обяви, че новината е \"приятно облекчение\".\nИсторията на \"Бялата вдовица\" беше за първи път разпространена от арабския вестник \"Ал Хаят\" през юли тази година. Според медията 45-годишната британска гражданка и майка на две деца се е развела с първия си мъж заради двойно по-млад от нея мюсюлманин, пребиваващ в Бирмингам. След като е приела исляма, тя се е преместила в Сирия и се е превърнала в помощница на своя мъж, който според данните е Джунейд Хусеийн - един от най-висшестоящите вербовчици на \"Ислямска държава\", който е участвал за подготовката на най-малко 12 атентата в Европа.\n\n \n                    ", "date": "2017.10.12", "title": "Арести за терор във Франция, убиха Бялата вдовица в Сирия "}
{"url": "http://www.monitor.bg/a/view/12812-%D0%97%D0%B0%D0%BF%D0%BE%D1%80%D0%B8%D1%80%D0%B0%D1%85%D0%B0-%D1%81%D0%BC%D0%B5%D1%82%D0%BA%D0%B8%D1%82%D0%B5-%D0%BD%D0%B0-%D0%94%D0%B8%D0%BB%D0%BC%D0%B0/", "text": "\n                    Сметният съд в Бразилия (орган на държавния финансов контрол, имащ съдебни пълномощия) наложи запор на банковите сметки и друга собственост на бившия президент на страната Дилма Русеф, съобщи РИА Новости. Мярката е наложена във връзка с делото за загубите на газовата компания Petrobras. По информация на Globo постановлението е било прието на 11 октомври.\n\n \n                    ", "date": "2017.10.12", "title": "Запорираха сметките на Дилма "}
{"url": "http://www.monitor.bg/a/view/83346-%D0%A5%D0%BE%D0%BD%D0%BE%D1%80%D0%B0%D1%80%D1%8A%D1%82-%D0%BD%D0%B0-%D0%9F%D1%83%D0%B3%D0%B0%D1%87%D0%BE%D0%B2%D0%B0-%D1%83%D0%B4%D0%B0%D1%80%D0%B8-350-000-%D0%B7%D0%B0-%D1%83%D1%87%D0%B0%D1%81%D1%82%D0%B8%D0%B5/", "text": "\n                    Примата Алла Пугачова е най-скъпо платената руска естрадна звезда – за участие тя взема колосалната сума от 350 000 евро, пише в. „Експрес газета“. За сравнение хонорарът на певеца от български произход Филип Киркоров се движи между 100 000 и 150 000 евро, допълва изданието.\n\n          И независимо че изпълнителката на хита „Милион алени рози“ в последно време рядко дава солни концерти, то си остава най-търсената руска звезда. По данни на в. „Комсомолска правда“ през септември примадоната е пяла на две партита – на сватбата на малкия син на ръководителя на компанията „Ташар“ Самвел Карапетян и на купон на крупна металургическа фирма, където я завел съпругът й Максим Галкин. Утро.ру припомня, че освен хонорарите, певицата има и друг доход – от 1997 г. тя пуска на пазара своя дизайнерска марка обувки. Освен това звездата дава уроци и на талантливи деца, като месец обучение в нейната школа струва 600 евро. Според изданието „Форбс“ състоянието на певицата се оценява на 100 млн. долара.  \n\n          Въпреки колосалните суми, които получава за изпълненията си, преди време Пугачова се оплака от мизерната пенсия, която държавата й плаща.\n\nПарите за прослужено време на изпълнителката, която стана известна с песента на Емил Димитров „Арлекино“, била цифром и словом едва 17 000 рубли или по-малко от 500 лева. В тази сума, освен парите за прослужено време, влизали още добавката за званието й „народна артистка на СССР“ и обезщетението, което й се полага като ликвидатор на аварията в Чернобилската АЕЦ. Изданието „Дни.ру“ пише, че Пугачова се оплакала от малкото си пари за старост по време на сватбата на внука си Никита Пресняков, който мина под венчилото в края на юли т.г. „Пенсията ми е малка, но още една година ще изкарам“, казала певицата, обещавайки, че ще помага на младото семейство още 12 месеца. Мъжът на примата шоуменът Максим Галкин се възмути от мизерното заплащане за старост на половинката си още, когато тя излезе на заслужен отдих. „В Съветския съюз плочите на Алла излизаха в милионен тираж, тя е пяла и в Чернобил, работила е цял живот, а в замяна й дават смешна сума“, негодува тогава Галкин. Още по време на активната си кариера в съветски времена за препълнените си със зрители концерти Пугачова е получавала стотинки, пише Утро.ру. Като солистка на Липецката филхармония тя започнала със ставка от 7,5 рубли за изпълнение. През 1978 г. хонорарът й за концерт възлизал на 16,50 рубли. Именно от това ниско заплащане са били отчислявани пенсионни вноски и затова днес парите за прослужено време на изпълнителката са мизерни, коментират експерти от социалната сфера.\n                    ", "date": "2017.10.12", "title": "Хонорарът на Пугачова удари €350 000 за участие  "}
{"url": "http://www.monitor.bg/a/view/43013-%D0%A6%D0%B8%D0%BF%D1%80%D0%B0%D1%81-%D0%BB%D0%B5%D1%82%D1%8F-%D1%81-%D0%A416/", "text": "\n                    Гръцкият премиер Алексис Ципрас днес е извършил полет над северната част на Егейско море с изтребител Ф-16.\nМашината е излетяла от военновъзздушната база в град Лариса, а Ципрас е летял с един от най-опитните пилоти, съобщава местното издание Нюз.ин.\nС друг Ф-16 заедно с него са излетели началникът на Генералния щаб на националната отбрана (ГЕЕТА), а с трети - командващият военновъздушните сили.\nС този полет Ципрас се нарежда сред гръцките премиери, летели с Ф-16, както в миналото направи Константинос Мицотакис.Междувременно Ципрас заяви, че е оптимист и смята, че Гърция ще е сред страните на еврозоната с най-високи темпове на растеж в следващите години, съобщава в. \"Вима\".\nНа регионална среща на тема \"производствено пресктруктуриране\" Ципрас каза, че тази негова увереност произтича от прогнозите, които показват, че Гърция ще може да постигне такива високи темпове на растеж в следващите години и дори обясни какъв вид развитие и растеж търси неговото правителство.\nНадзорът върху Гърция свършва, икономиката вече навлиза във фаза на растеж и прогнозите са оптимистични след толкова много години, подчерта премиерът.Правителството в Атина оспорва прогнозните оценки, изложени в годишния доклад на Международния валутен фонд (МВФ) за Гърция, като уверява, че Атина няма да допусне отклонение от 2,4 млрд. евро, за каквото се твърди в доклада, съобщава в. \"Прото тема\", като се позовава на източник от кабинета.\nВестникът отбелязва, че това се случва, след като европейските институции /и най-вече председателят на Еврогрупата Йерун Дейселблум/ похвалиха правителството за извършваните от него реформи.\nРазнобоят идва в момент, когато гръцкият финансов министър Евклидис Цакалотос и неговият заместник Йоргос Хулиаракис се очаква да пристигнат във Вашнигтон за среща с управляващия директор на МВФ Кристин Лагард, за да изложат своите аргументи в подкрепа на тезата, че няма да има отклонение в размер на 2,4 млрд. евро по заложената от правителството цел за първичен бюджетен излишък от 3,5 на сто от БВП през 2018 г., посочва изданието.\nВ сряда МВФ публикува есенните си оценки за Гърция, като предупреди, че ако не бъдат взети допълнителни мерки, Гърция няма да може да постигне първичен бюджетен излишък за 2018 г. в размер на 3,5 на сто от БВП, какъвто очакват правителството на сатраната и европейските институции, а този излишък ще е по-малък и ще е 2,2 на сто от БВП.\nВ. \"Прото тема\" твърди, че исканите от фонда нови мерки за икономии ще са на стойност два милиарда евро за 2018 г., а това според изданието означавало, че обещаните от правителството облекечия и бонуси отивали във фризера.\nФондът прогнозира, че излишъкът на Гърция за тази година няма да е 2,2 на сто, а ще е по-нисък и ще възлезе на 1,7 на сто от БВП.\nИсканите от фонда допълнителни мерки идват, след като премиерът Алексис Ципрас обеща данъчни облекчения за гърците догодина, залагайки на това, че неговото правителство ще може да постигне 3,5 на сто излишък.\nВ същото време МВФ трябва до края на годината да реши дали ще финансира настоящата спасителна програма на Гърция.\nПрез юни правителствата на еврозоната одобриха нова кредитна линия за Гърция на стойност близо 10 милиарда долара, след като МВФ заяви, че би се присъединил \"принципно\" към настоящата спасителна програма, третата от 2010 г. насам.\nФондът непрестанно настоява за облекчаване на гръцкия дълг, тъй като смята ,че това е начин, за да се даде възможност за съживяване на гръцката икономика.\nМВФ, който участваше финансово в двете първи спасителни програми за Гърция, засега отказва да предостави пари, ако еврозоната не реши да облекчи гръцкия дълг /възлизащ на 180 процента от БВП.\n                    ", "date": "2017.10.12", "title": "Ципрас летя с Ф-16, обеща нечуван икономически растеж в Гърция"}
{"url": "http://www.monitor.bg/a/view/12025-%D0%A2%D1%80%D1%8A%D0%BC%D0%BF-%D0%BE%D0%B1%D1%8F%D1%81%D0%BD%D0%B8-%D0%B4%D0%B0%D0%BD%D1%8A%D1%87%D0%BD%D0%B0%D1%82%D0%B0-%D1%80%D0%B0%D0%BC%D0%BA%D0%B0/", "text": "\n                    Американският президент Доналд Тръмп обясни какво е имал предвид с израза си, че в момента е  затишие пред буря   Това стана по Фокс Нюз, където Тръмп поясни, че няма да позволи да продължава повече това положение с КНДР.Само преди ден шефът на Пентагона Джеймс Матис и председателят на Съвета на началник-щабовете на въоръжените сили на САЩ генерал Джоузеф Дънфорд запознаха президента Тръмп с вариантите за действия срещу Северна Корея. Американски стратегически бомбардировачи B-1B, японски и южнокорейски изтребители вече проведоха нощни учения над Корейския полуостров, а самолетоносачът \"Роналд Рейгън\" участва в учения с японски военен кораб.Същевременно Тръмп назначи експертката по сигурността Кирстен Нилсен за министър на вътрешната сигурност, след като предишният ръководител на ведомството Джон Кели стана началник на канцеларията на Белия дом.\nМинистерството на вътрешната сигурност бе създадено след терористичните атаки от 11 септември 2001 г. и отговаря за граничната сигурност, митниците, бреговата охрана и за реагиране при извънредни ситуации.Тръмп отново определи споразумението за иранската ядрена програма като много слабо. \"Сключили сме го от слабост, а имаме много сила\", добави президентът на САЩ. \"Ще видим какво ще стане скоро\", подчерта Тръмп, който трябва да обяви решението си до края на седмицата.\nСпоред американските закони президентът на САЩ трябва да потвърждава на всеки 90 дни пред Конгреса дали Иран спазва споразумението и дали отменяне на санкциите наистина отговаря на националните интереси на САЩ.Що се отнася до вътрешната политика, Тръмп обясни, че предложението за радикална промяна в данъчното облагане ще \"направи данъците прости, лесни и справедливи\" към трудолюбивите американци. Президентът Тръмп говори пред шофьори на камиони в Пенсилвания и подчерта, че неговата данъчна \"рамка\" ще доведе до по-нисък данък общ доход, по-ниски данъци за малките фирми и намаляване на корпоративния данък от 35 на 20%  Тръмп каза още, че е отворен към двустранно търговско споразумение с Канада, ако не бъде постигнато съгласие с Мексико за преразглеждане на Северноамериканското споразумение за свободна търговия (НАФТА).   САЩ планират да напуснат ЮНЕСКО от 31 декември 2017 г. Така те ще утежнят още повече положението на организацията на ООН за култура и образование.\nСписание \"Форин полиси\" съобщи, че САЩ официално ще се оттеглят, след като ЮНЕСКО избере нов генерален директор в петък.\nСпоред изданието с това решение САЩ искат да спестят пари и да протестират срещу антиизраелската по тяхно мнение позиция на ЮНЕСКО. САЩ дават 80 милиона долара на година - близо една пета от бюджета на организацията.\n\n\n                    ", "date": "2017.10.12", "title": "Тръмп обясни данъчната рамка "}
{"url": "http://www.monitor.bg/a/view/24796-40-%D0%BC%D0%B8%D0%BB%D0%B8%D0%BE%D0%BD%D0%B0-%D1%81%D0%BB%D0%B5%D0%B4%D0%B2%D0%B0%D1%82-%D0%BF%D0%B0%D0%BF%D0%B0%D1%82%D0%B0-%D0%B2-%D0%A2%D1%83%D0%B8%D1%82%D1%8A%D1%80/", "text": "\n                    Папа Франциск вече има над 40 милиона последователи на страниците си на 9 езика в Туитър, предаде Франс прес, като цитира информация на Ватикана.\nПапа Франциск, който поства религиозни послания, се доближава до американския президент Доналд Тръмп (40,3 милиона последователи), но остава далече зад Барак Обама (над 95 милиона), певицата Кейти Пери (104 милиона) и канадската поп звезда Джъстин Бийбър (над 102 милиона).\nПрез последните 12 месеца последователите на папа Франциск на страниците му в Туитър са се увеличили с 9 милиона. Става въпрос за анонимни последователи, политически лидери, представители на културата, уточниха от Ватикана.\nПапата има най-много последователи - 14,6 милиона, на страницата си на испански език в Туитър, следвана от тази на английски - 14 милиона. Последователите му на страницата на италиански са 4,6 милиона, а на онази на португалски - 3 милиона. Изненадващо много са последователите му на страницата на латински - над 843 000.\nПапа Франциск освен това има 5 милиона последователи в Инстаграм.\n                    ", "date": "2017.10.12", "title": "40 милиона следват папата в Туитър"}
{"url": "http://www.monitor.bg/a/view/43716-%D0%98%D0%B7%D0%B3%D0%BE%D1%80%D1%8F-%D0%BA%D1%83%D0%BB%D0%B0%D1%82%D0%B0-%D0%93%D1%8C%D0%BE%D1%82%D0%B5-%D0%B2%D1%8A%D0%B2-%D0%A4%D1%80%D0%B0%D0%BD%D0%BA%D1%84%D1%83%D1%80%D1%82/", "text": "\n                    Изгоря една от забележителностите на Франкфурт - дървената кула \"Гьоте\" , съобщи Асошиейтед прес, като цитира германски медии. Властите подозират, че става въпрос за палеж.\nГоворителка на полицията заяви, че изпратените на място около 60 огнеборци са успели само да предотварят разпространението на пожара, тъй като кулата се срутила.\n\"Всичко навежда на мисълта, че това е палеж - каза тя. - В кулата нямаше електронни устройства, а миналата нощ нямаше и гръмотевици.\"\nВисоката 43 метра кула, която посетителите можеха да изкачват, бе построена през 1931 г. Тя носеше името на германския писател Йохан Волфганг фон Гьоте и бе реставрирана преди три години, като реставрационните работи струваха почти 500 000 евро.\n                    ", "date": "2017.10.12", "title": "Изгоря кулата \"Гьоте\" във Франкфурт"}
{"url": "http://www.monitor.bg/a/view/5705-%D0%98%D1%81%D0%BF%D0%B0%D0%BD%D1%81%D0%BA%D0%B8-%D0%B2%D0%BE%D0%B5%D0%BD%D0%B5%D0%BD-%D1%81%D0%B0%D0%BC%D0%BE%D0%BB%D0%B5%D1%82-%D1%81%D0%B5-%D1%80%D0%B0%D0%B7%D0%B1%D0%B8-%D0%BD%D0%B0%D0%B2%D1%80%D1%8A%D1%85-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B8%D1%8F-%D0%BF%D1%80%D0%B0%D0%B7%D0%BD%D0%B8%D0%BA/", "text": "\n                     Испански военен самолет се разби, след като участва в парада в столицата Мадрид по случай националния празник на страната, предаде АФП. При инцидента е загинал пилотът на самолета, паднал близо до военновъздушната база \"Лос Ланос\", близо до град Албасете, на 300 километра югоизточно от Мадрид.Испания отбеля националния празник на фона на кризата в Каталуния. На 12 октомври испанците честват пристигането на Христофор Колумб в Новия свят през 1492 г.Хиляди каталунци, които искат областта им да остане в Испания, отбелязаха с шествие в Барселона деня. Участниците, някои от които с боядисани в червено и жълто лица, развяваха испански и каталунски знамена и викаха \"Да живее Испания\" и \"Аз съм испанец\".\nНасловът на шествието беше \"Каталуния да. Испания също\", в подкрепа на каталунската автономия, но вътре в Испания.\nДемонстрантите освиркаха регионалната полиция, която според юнионистите е направила твърде малко да спре сепаратистките усилия за свикване на референдума за независимост на 1 октомври.\nВ Мадрид войници и полиция участваха в парад пред крал Фелипе Шести. Монархът, съпроводен от съпругата си Летисия и наследничките на испанския престол - принцесата на Астурия Леонор и инфанта София - се появи публично за първи път от 3 октомври, когато във връзка с каталунската криза призова да бъде възстановен конституционният ред.Междувременно каталунският премиер Карлес Пучдемон реагира на ултиматума на испанското правителство да се откаже от плановете за независимост, защото в противен случай ще бъдат прекратени правомощията му, като заяви в Туитър: \"Ние искаме диалог и отговорът е да се постави на масата член 155. Посланието е разбрано\", предаде АП. Става дума за разпоредбата, привеждаща в сила неизползвани досега конституционни правомощия, която испанското правителство заплаши, че ще задейства, ако плановете за независимост не бъдат изоставени преди определения краен срок на 19 октомври.\nПо-рано Пучдемон предложи на каталунските депутати да замразят прилагането на плана за отцепване, за да дадат време за преговори с испанските власти по въпроса за независимостта. Министър-председателят на Испания Мариано Рахой отхвърля какъвто и да е диалог, докато отцепването се предлага като възможност и даде срок от пет дни - до понеделник 16 октомври да изясни позицията си относно декларацията за независимост и до 19 октомври, ако случайно позицията е за отцепване. \n\n\n                    ", "date": "2017.10.12", "title": "Испански военен самолет се разби навръх националния празник"}
{"url": "http://www.monitor.bg/a/view/83158-%D0%9F%D1%83%D1%87%D0%B4%D0%B5%D0%BC%D0%BE%D0%BD-%D1%80%D0%B0%D0%B7%D0%B1%D1%80%D0%B0%D0%BB-%D0%BF%D0%BE%D1%81%D0%BB%D0%B0%D0%BD%D0%B8%D0%B5%D1%82%D0%BE-%D0%BD%D0%B0-%D0%A0%D0%B0%D1%85%D0%BE%D0%B9/", "text": "\n                    Каталунският премиер Карлес Пучдемон реагира на ултиматума на испанското правителство да се откаже от плановете за независимост, защото в противен случай ще бъдат прекратени правомощията му, като заяви в Туитър: \"Ние искаме диалог и отговорът е да се постави на масата член 155. Посланието е разбрано\", предаде Асошиейтед прес.\nПучдемон имаше предвид разпоредбата, привеждаща в сила неизползвани досега конституционни правомощия, която испанското правителство заплаши, че ще задейства, ако плановете за независимост не бъдат изоставени преди определения краен срок на 19 октомври.\nПо-рано Пучдемон предложи на каталунските депутати да замразят прилагането на плана за отцепване, за да дадат време за преговори с испанските власти по въпроса за независимостта. Министър-председателят на Испания Мариано Рахой отхвърля какъвто и да е диалог, докато отцепването се предлага като възможност. Испанският премиер Мариано Рахой даде срок от пет дни - до понеделник 16 октомври да изясни позицията си относно декларацията за независимост.\nАко Пучдемон потвърди, че обявява независимост на региона, Мадрид ще му даде допълнителен срок до четвъртък, 19 октомври, да даде заден ход, след което ще прибегне до член 155, позволяващ на испанското правителство да суспендира автономията на Каталуния.\nКаталунският вицепремиер Ориол Жункерас каза на Рахой в Туитър: \"Това, което иска международната общност и което очаква Каталуния, е искрен диалог, а не конфронтация и нови заплахи.\"\n\n\n                    ", "date": "2017.10.12", "title": "Пучдемон разбрал посланието на Рахой"}
{"url": "http://www.monitor.bg/a/view/10578-%D0%A1%D0%B5%D1%81%D1%82%D1%80%D0%B0%D1%82%D0%B0-%D0%BD%D0%B0-%D0%9A%D0%B8%D0%BC-%D0%A7%D0%B5%D0%BD-%D0%A3%D0%BD-%D1%81%D1%82%D0%B0%D0%BD%D0%B0-%D0%B2%D0%B8%D1%81%D1%88-%D0%BF%D0%BE%D0%BB%D0%B8%D1%82%D0%B8%D1%87%D0%B5%D1%81%D0%BA%D0%B8/", "text": "\n                    Повишаването на 28-годишната сестра на севернокорейския лидер Ким Чен Ун до пост в най-висшия орган за вземане на решения в страната е знак, че той засилва позициите си, като привлича най-важните си хора по-близо до центъра на властта, казват експерти и служители.\nКим Йо-чен беше определена за кандидат член на Политбюро на управляващата Корейска трудова партия - непроницаемия, всемогъщ партиен орган, където се решават най-важните държавни въпроси, съобщиха в неделя държавните медии на Севера.\nТова я прави едва втората жена в патриархална Северна Корея, която става част от този клуб само за подбрани хора след Ким Кьон-хи, която заемаше влиятелни постове, докато нейният брат Ким Чен-ир управляваше страната.\n\"Тъй като тя е жена, Ким Чен-ун вероятно не я смята за заплаха и предизвикателство за своето управление\", каза научният сътрудник от Института за стратегия за национална сигурност Мун Хон-сик. \"Както се казва, \"кръвта вода не става\", Ким Чен-ун мисли, че на Ким Йо-чен може да има доверие.\"\nЗа разлика от своята леля, която беше повишена до пост в Политбюро през 2012 г., след като служеше повече от три десетилетия в партията, Ким Йо-чен се издига до властта с невиждана бързина.\nКим Кьон-хи не се е появявала, откакто през 2013 г. беше екзекутиран съпругът й Джан Сон-тхек, смятан някога за втори в йерархията в Пхенян. Според сведения, представени пред парламента през август, южнокорейското разузнаване смята, че сега тя се намира на изолирано място близо до Пхенян, където е подложена на лечение от неопределена болест.\nДжан и съпругата му не са единствените роднини, загубили благоволението на Ким Чен-ун.\nОтчужденият заварен брат на Ким Чен-ун - Ким Чен-нам - беше убит с отровно нервнопаралитично вещество на летище в Малайзия през февруари. Две жени са съдени за убийството, зад което според южнокорейски и американски служители стои режимът на Ким Чен Ун.\nКим Чен-нам, който живееше в изгнание в Макао, критикуваше династичното управление на своето семейство и брат му издаде постоянна заповед за неговото екзекутиране, казват някои южнокорейски депутати.\n\nС КОНСКА ОПАШКА И ЧЕРНИ КОСТЮМИ\nЕлегантно облечената Ким Йо-чен, която обикновено връзва косата си на конска опашка и се появява предимно с черни костюми и черни обувки с токчета, за първи път се показа по държавните медии през декември 2011 г., когато беше видяна да плаче до Ким Чен Ун на погребението на баща им.\nОттогава Ким се е появявала няколко пъти с брат си, смеейки се на концерти, яздейки бял кон, и усмихната, докато получава цветя от негово име на държавни церемонии.\nСъс своето младежко и живо присъствие на кадрите в държавните медии тя е в ярък контраст с обикновено мрачните генерали и застаряващи партийни функционери, които придружават Ким Чен Ун при изпълнение на официалните му задължения.\nМладата наследница, която преди това само от време на време се появяваше на заден план, напоследък се придвижва към предната линия и центъра на снимките в медиите, помагайки на брат си на множество значими държавни прояви.\nНа голям военен парад през април по случай 105-ата годишнина от рождението на бащата основател Ким Ир-сен тя беше видяна как излиза бързо зад колоните и носи документи на брат си, докато той се готвеше да направи обръщение.\nСъщия месец тя стоеше до него на церемония за откриване на строителен проект в Пхенян.\nПрез март 2016 г. тя придружаваше Ким Чен-ун при посещение, на което той даде напътствия на ядрени учени и обяви успешно разработване на смалени ядрени бойни глави.\n\"Официалното включване на Ким Йо-чен в 30-членния клуб за подбрани хора, в който влизат главните личности, определящи политиката на Северна Корея, означава, че нейната роля в режима ще стане още по-голяма\", каза старши сътрудникът в Института \"Седжон\" южно от Сеул Чхеон Сеон-чхан.\n\nЗАД ЗАВЕСАТА\nОсвен нейната възраст, почти нищо не се знае за Ким Йо-чен. За първи път тя попадна в общественото полезрение през февруари 2011 г., когато южнокорейска телевизия я засне на концерт на Ерик Клептън в Сингапур с другия й брат Ким Чен-чхол.\nТримата, за които има информация, че са ходили на училище в Швейцария, са пълнокръвни братя и сестри, родени на Ким Чен-ир от четвъртата му партньорка Ко Йон-хи.\nНай-големият син на Ким Чен-ир - Ким Чен-чхол - не участва в политиката, а води тих живот в Пхенян, където свири на китара в група, казва бившият заместник-посланик на Северна Корея в Лондон Тхе Йон-хо, избягал в Юга.\nПрез 2014 г. Ким Йо-чен беше назначена за заместник-директор на отдела за пропаганда и агитация на Корейската трудова партия, който се занимава с изпращане на идеологически послания в областта на медиите, изкуството и културата.\nНазначаването й на този пост накара финансовото министерство на САЩ да я постави през януари в черен списък заедно с още шестима севернокорейски служители за \"тежки нарушения на човешките права\" и цензура, прикрила \"нечовешкото и потисническо поведение\" на режима.\nМиналата година бившият ръководител на южнокорейското разузнаване каза, че се смята, че Ким Йо-чен \"злоупотребява с властта\", наказвайки висши служители на пропагандния отдел за \"дребни грешки\".\nНа снимка, публикувана в севернокорейските държавни медии през януари 2015 г., се виждаше, че тя носи пръстен на безименния си пръст по време на посещение в център за детски грижи.\nСлужители на южнокорейското разузнаване казват, че Ким може да се е омъжила за свой състудент от престижния университет \"Ким Ир-сен\", но няма потвърждение дали тя наистина е омъжена, нито за кого.\n                    ", "date": "2017.10.12", "title": "Сестрата на Ким Чен Ун стана висш политически кадър"}
{"url": "http://www.monitor.bg/a/view/52243-%D0%A1%D1%8A%D0%B2%D0%B5%D1%82%D1%8A%D1%82-%D0%BD%D0%B0-%D0%95%D0%A1-%D0%BE%D0%B4%D0%BE%D0%B1%D1%80%D0%B8-%D1%81%D1%8A%D0%B7%D0%B4%D0%B0%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%B5%D0%B2%D1%80%D0%BE%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0/", "text": "Ще повдига обвинения за злоупотреби със средства на ЕС\n                    Съветът на ЕС одобри на заседание в Люксембург обособяването на Европейската прокуратура. Засега в новата структура ще участват 20 от 28-те държави в ЕС.\nОчаква се Европейската прокуратура да започне дейността си най-рано през 2020 г., като тя ще може да повдига и поддържа обвинения за злоупотреби със средства от ЕС, за разлика от европейската служба за борба с измамите ОЛАФ.Досега само националните власти могат да поддържат подобни обвинения, като ОЛАФ може да им предоставя данни от извършени разследвания и предложения за повдигането на обвинения. Очаква се Европейската прокуратура да позволи бърз обмен на информация, съгласувани полицейски разследвания, бързо запориране и отнемане на имущество, както и задържане на заподозрени зад граница.\nВъзможно е догодина Европейската комисия да предложи новата структура да се занимава и със случаите на международен тероризъм.Европейската прокуратура ще бъде създадена между 20 държави от ЕС - Австрия, Белгия, България, Хърватия, Кипър, Чехия, Естония, Германия, Гърция, Италия, Финландия, Франция, Латвия, Литва, Люксембург, Португалия, Румъния, Словения, Словакия и Испания. Останалите държави от ЕС могат да се присъединят по всяко време. Седалището на Европейската прокуратура ще бъде в Люксембург, с главен прокурор и прокурори от всички участващи държави. Те ще ръководят всекидневните разследвания, извършвани от назначени прокурори в държавите от ЕС.България е категорична в позицията си за създаване на институционални мерки на европейско равнище, които да позволят ефективно наказателно преследване на престъпления, засягащи финансовите интереси на Европейския съюз. Това заяви министърът на правосъдието Цецка Цачева в Люксембург по време на дебата в Съвета по правосъдие и вътрешни работи на ЕС, минути преди той официално да приеме Регламента за създаване на Службата на Европейския прокурор.\nМинистър Цачева подчерта, че при председателството си България ще работи приоритетно за предприемане на необходимите действия по организиране на Европейската прокуратура и изграждане на отношения с неучастващите в нея държави членки и партньорски институции и служби, включително Евроюст и ОЛАФ. В този смисъл в рамките на нашето председателство е предвидена конференция по темата за Европейската прокуратура.\n\n \n                    ", "date": "2017.10.12", "title": "Съветът на ЕС одобри създаването на европрокуратура "}
{"url": "http://www.monitor.bg/a/view/15039-%D0%A0%D0%BE%D0%BC%D0%BA%D0%B0-%D0%BE%D1%82%D0%BD%D0%B5%D1%81%D0%B5-%D1%81%D0%B0%D1%87%D0%BC%D0%B8-%D0%B2-%D0%B7%D0%B0%D0%B4%D0%BD%D0%B8%D1%82%D0%B5-%D1%87%D0%B0%D1%81%D1%82%D0%B8-%D0%B2-%D0%BE%D0%BF%D0%B8%D1%82-%D0%B4%D0%B0-%D0%BE%D0%B1%D0%B5%D1%80%D0%B5-%D1%8F%D0%B1%D1%8A%D0%BB%D0%BA%D0%B0-%D0%B2-%D0%94%D1%83%D0%BF%D0%BD%D0%B8%D1%88%D0%BA%D0%BE/", "text": "\n                    Надупчиха със сачми от въздушна пушка 17-годишна ромка, която се опитала да обере ябълка в дупнишкото село Бистрица. Момичето се покатерило на оградата и започнало да къса от плодовете, когато собственикът видял и започнал да стреля с въздушната си пушка в опит да опази продукцията си. Девойката на минутата побягнала и започнала да крещи. По-късно тя е потърсила за съдействие полицията, като обяснила, че възрастен мъж открил стрелба по нея. 17-годишната ромка е закарана в болницата в Дупница, където медиците установили, че има една сачма в задните части. „Не се наложи да остава в здравното заведение. Тръгна си по живо по здраво, а случилото се сигурно ще й е за урок“, шегуваха се вчера медиците.\n\nПред униформените момичето обяснило, че не знае точно откъде е дошъл изстрела, защото било много тъмно. Забравила и от кой двор се е опитала да обере ябълката. „Девойката първоначално се оплака, а после на мига изпадна в амнезия“, коментираха униформени от Дупница. \n                    ", "date": "2017.10.12", "title": " Ромка отнесе сачми в задните части в опит да обере ябълка в Дупнишко"}
{"url": "http://www.monitor.bg/a/view/7980-%D0%9A%D0%BB%D0%B0%D0%BD%D0%B5-%D0%B2-%D0%A1%D1%82%D0%BE%D0%BB%D0%B8%D0%BF%D0%B8%D0%BD%D0%BE%D0%B2%D0%BE-%D0%B7%D0%B0%D1%80%D0%B0%D0%B4%D0%B8-%D0%BC%D0%BE%D0%BC%D0%B8%D1%87%D0%B5-%D0%BA%D1%80%D0%B8%D1%82%D0%BE-14-%D0%B3%D0%BE%D0%B4%D0%B8%D0%BD%D0%B8/", "text": "Детектор на лъжата изобличи килъра, който по време на убийството е бил едва на 16г.\n                    Екип „Студени досиета” в Пловдив разкри убийство, извършено преди цели 14 години в „Столипиново”. Разследването е било възобновено едва година преди да изтече давността на престъплението, съобщи на пресконференция зам.-окръжният прокурор на Пловдив Галина Андреева - Минчева. За броени седмици екип под ръководството на окръжна прокуратура в Пловдив, със съдействието на сектор „Престъпления против личността” към Главна дирекция „Национална полиция” и на психолози, килърът е бил заловен.В момента извършителят на убийството – Никола Камберов, е на 30 години. Когато е наръгал жертвата си – 26-годишният Божидар Моллов, обаче е бил едва на 16г. Затова ще бъде съден, като непълнолетен и за убийството го грози затвор от едва 3 до 12 години, уточни прокурор Минчева.Божидар Моллов бил наръган от Никола Камберов с един удар с нож в гърба през декември 2003г. в „Столипиново”. Причината за вендетата им бил спор за ромска красавица, която имала интимни отношения и с жертвата Божидар, и с друг младеж от гетото. Килърът Никола Камберов не бил гадже с красавицата, но решил да отмъсти на Божидар заради поруганата чест на своя приятел. Във фаталния ден жертвата и вторият рогоносец се скарали заради момичето пред Камберов и още един техен приятел от „Столипиново”. След размяната на обиди и псувни, 26-годишният Божидар обърнал гръб на тримата и си тръгнал. Тогава Никола Камберов го наръгал с един удар с нож в гърба. Божидар Моллов се опитал да избяга и да се скрие във входа на близък блок, където бил намерен от други роми. Те повикали линейка, но въпреки опитите да бъде спасен, Божидар издъхнал от тежката рана.Цели 14 години разследването на убийството на Божидар Моллов на 26 г. в „Столипиново” удряло на камък заради упоритото мълчание на присъствалите Никола Камберов и двамата му приятели. Когато от окръжната прокуратура в Пловдив установили, че след година изтича давностният срок и възобновили работа по случая, свидетелите проговорили. Това не станало веднага, а след намесата на психолози от Института по криминалистика в София и на експерти от Главна дирекция „Национална полиция”. Била назначена нова съдебно-медицинска експертиза на трупа, която установила, че Божидар Моллов е издъхнал по особено мъчителен начин. Това позволило на прокуратурата да води производството по по-тежка квалификация.Още в началото на възобновеното разследване подозренията паднали върху трима души, двама от които по време на убийството били непълнолетни. Именно единият от тях – Никола Камберов, впоследствие се оказал убиецът.За да бъде уличен, е бил използван полиграф. Камберов се издънил тотално на детектора на лъжата и проговорил какво се е случило през декември 2003г. Той признал всичко по време на разпита си, включително и пред съдия. След това завел криминалистите до мястото на убийството, показал какво е станало, а после ги завел и до река Марица, където им посочил къде е хвърлил ножа.Никола Камберов е бил арестуван и обвинен в убийството на Божидар Моллов преди дни. На 13 октомври т.г. се очаква окръжната прокуратура да внесе в съда искане мярката му за неотклонение да остане „задържане под стража”.Фамилията Камберови се свързва в „Столипиново” с престъпления и разпространение на наркотици. През юни 2006г. членове на многолюдния ромски род взеха участие в кървава вендета, която взе две жертви. Фамилиите Ракипови и Камберови се скарали люто, като според неофициална информация разпрата им била за разпределението на пазара на дрога в квартала. При масовото меле загинаха Верка Ракипова и Никола Петров, които бяха застреляни. По-късно на общо 32 години затвор за убийството бяха осъдени братята Красимир и Светослав Манолови. По време на делото срещу двамата представител на рода Камберови пък се пробва да внесе в Съдебната палата пистолет, за да отмъсти за пролятата кръв. Опитът му обаче завърши с провал, тъй като служителите на Съдебна охрана го хванаха на входа на съда с оръжието. Точно в онези години изплува и името на Илия Камберов с прякор Рамбо, който три години по-късно – през 2009г., бе арестуван по подозрение, че търгува с хероин, при акция на полицията и жандармерията в дома си на ул. „Джебел” в квартала. При обиските в дома му полицаите открили около 40 пакетчета с хероин и 20 000 лева в брой. Били иззети оръжие и златни накити. \n\n\n                    ", "date": "2017.10.12", "title": "Клане в „Столипиново” заради момиче крито 14 години "}
{"url": "http://www.monitor.bg/a/view/17664-300-%D0%BB%D0%B5%D0%B2%D0%B0-%D1%80%D1%83%D1%88%D0%B2%D0%B5%D1%82-%D0%B2%D0%B7%D0%B5%D0%BB%D0%BE-%D1%87%D0%B5%D0%BD%D0%B3%D0%B5%D1%82%D0%BE-%D0%9F%D0%B0%D0%BB%D0%B0%D1%82%D0%B0-%D0%BE%D1%82-%D0%B0%D0%BB%D0%BE-%D0%B8%D0%B7%D0%BC%D0%B0%D0%BC%D0%BD%D0%B8%D1%86%D0%B8/", "text": "Мулетата му викали „шефе”, 180 бона прибрали от наивни старци за месец и половина\n                    Многократно награждаван и хвален висш полицейски шеф от Пловдив взел 300 лева рушвет от ало измамници, за да ги закриля. Главен инспектор Стоян Павлов с прякор Палата обещал на телефонните мошеници да ги уведомява за предстоящи полицейски акции. Същевременно той знаел какви планове кроят бандитите и кого ще измамят по телефона, но си мълчал и не докладвал по-нагоре в МВР. Това съобщи на пресконференция окръжният прокурор на Пловдив Румен Попов. Той уточни, че на този етап от разследването било установено, че Палата е взел само един рушвет, което било документирано със срс-та, видеозапис и свидетелски показания.Стоян Павлов бил засечен със специални разузнавателни средства да комуникира с две от арестуваните три мулета на ало-измамниците в края на миналата седмица. Криминалистите подслушвали заподозрените, когато се натъкнали на техни разговори със своя колега. Този понеделник шефът на областната дирекция на МВР в Пловдив ст. комисар Атанас Илков предоставил информацията за ченгето на окръжната прокуратура. Само за 2-3 дни схемата с участието на Стоян Павлов започнала да се разплита. Оказало се, че Палата е приятел с едно от мулетата, което трябвало да взима пари от измамените пенсионери в Пловдив и да ги предава на „въртачите” от русенско, обясни ст.ком. Илков. На жаргон „въртачите” са тези измамници, които звънят на доверчивите старци и успяват да ги омаят по телефона да хвърлят пари през терасите си. От началото на септември до момента в Пловдив и региона са били извършени 21 ало измами, като прибраните от старците пари били общо за 180 000 лева. Разследващите са установили до момента, че Палата е взел един рушвет от 300 лева. Парите били част от 1300 лева, които наивна бабичка хвърлила през терасата си на непознати. Предаването на подкупа било заснето с камери в Трето районно, където Стоян Павлов бил началник на „Охранителна полиция”.Трите мулета от Пловдив работели с трима ало-измамници от русенско, които били арестувани преди дни на влизане в България при Русе от Румъния. Именно от северната ни съседка тримата въртели телефони и мамели старци в Пловдив. По същото време в Пловдив били задържани двете мулета и техният шофьор. Единият изпял Палата, но когато в сряда следобед случаят станал медийно достояние, се покрил.Те наричали Стоян Павлов „шефе”, но най-вероятно обръщението им към ченгето било заради поста, който той заемал в системата на МВР, а не защото наистина им е бил шеф, поясни окръжният прокурор Румен Попов. Главният инспектор най-вероятно ще бъде уволнен от МВР. Повдигнато му е обвинение за взимане на подкуп, за което го грози затвор от 3 до 10 г. Разследва се и съпричастността на ченгето и към други извършени измами в Пловдив в последните седмици. През 2012г. в кв. „Кючук Париж”, където живее обвинения полицейски инспектор бяха подпалени двете му семейни коли. Те се водели по документи на името на съпругата му, която пък работела в КАТ. \n\n\n                    ", "date": "2017.10.12", "title": "300 лева рушвет взело ченгето Палата от ало измамници (видео)"}
{"url": "http://www.monitor.bg/a/view/52894-%D0%A8%D0%BE%D1%84%D1%8C%D0%BE%D1%80%D0%BA%D0%B0-%D1%81%D0%B5-%D0%BE%D1%82%D1%8A%D1%80%D0%B2%D0%B0-%D1%81-2-%D0%B3%D1%83%D1%81%D0%BB%D0%BE%D0%B2%D0%BD%D0%BE-%D0%B7%D0%B0%D1%80%D0%B0%D0%B4%D0%B8-%D0%B7%D0%B0%D0%B3%D0%B8%D0%BD%D0%B0%D0%BB%D0%B0-%D0%BF%D0%B5%D1%88%D0%B5%D1%85%D0%BE%D0%B4%D0%BA%D0%B0/", "text": "\n                    Две години лишаване от свобода условно с тригодишен изпитателен период присъди Окръжен съд-Пазарджик на Пенка К., на 43 години от областния град, която уби по невнимание пешеходка на тротоара. Трагедията стана на 22 февруари тази година на кръстовището на бул.“Княгиня Мария Луиза“ и ул.“Болнична“ при сградата на Регионалната здравна инспекция. Водачката влязла с висока скорост в кръстовището и изгубила контрол над автомобила си - \"Опел Вектра\", който се качил на плочника при моста над близкия канал и прегазил нищо неподозиращата 47-годишна Петя В. от Пазарджик. Майката на две деца се прибирала към дома си. Шофьорката бе призната за виновна в причиняване на смърт по непредпазливост. Осъдена е да плати съдебните разноски от 1587 лева, както и 500 лева адвокатски разноски на съпруга и двамата синове на убитата.  \n \n                    ", "date": "2017.10.12", "title": "Шофьорка се отърва с 2 г.условно заради загинала пешеходка"}
{"url": "http://www.monitor.bg/a/view/71286-%D0%A1%D1%8A%D0%B4%D1%8A%D1%82-%D0%BE%D1%81%D1%82%D0%B0%D0%B2%D0%B8-%D0%98%D0%B2%D0%B0%D0%BD-%D0%95%D0%B2%D1%81%D1%82%D0%B0%D1%82%D0%B8%D0%B5%D0%B2-%D0%B7%D0%B0%D0%B4-%D1%80%D0%B5%D1%88%D0%B5%D1%82%D0%BA%D0%B8%D1%82%D0%B5/", "text": "\n                    Районният съд в Пловдив остави осъдения на 6 години затвор на първа инстанция бивш кмет на общинита Пазарджик и Стрелча Иван Евстатиев зад решетките. Адвокатът на Евстатиев Ташкена Колчева поиска промяна на мярката му за неотклонение от „задържане под стража” в по-лека, тъй като според нея, заради забавени мотиви по присъдата, е бил изтекъл срокът на законното задържане на клиента й. „Тъй като за мен липсата на мотиви е равнозначно на липса на присъда, а максималният срок на задържане не може да надвишава 1 година и 6 месеца, подадох молба за изменение на мярката в момент, когато все още нямаше мотиви”, обясни преди дни пред Агенция Монитор Колчева. Бившият градоначалник и политик бе признат този май за виновен от районния съд в Пловдив, че миналия януари е напил с водка и е изнасилил ученичката Ирена Белухова в хотелската си стая в Стрелча. Според адвоката на Евстатиев Ташкена Колчева обаче той е бил осъден невинен, а мотивите по присъдата му на първа инстанция са се забавили 5 месеца и 23 дни. Определението на районния съд за оставането в затвора на Евстатиев не е окончателно и може да бъде обжалвано пред окръжния съд в Пловдив. Дотогава Иван Евстатиев остава в затвора в Пазарджик.\n\n \n                    ", "date": "2017.10.12", "title": "Съдът остави Иван Евстатиев зад решетките"}
{"url": "http://www.monitor.bg/a/view/8408-%D0%9E%D1%82%D0%BF%D0%B5%D1%87%D0%B0%D1%82%D1%8A%D1%86%D0%B8-%D0%BF%D0%BE-%D1%82%D0%B5%D0%BB%D0%B5%D1%84%D0%BE%D0%BD%D0%B0-%D0%BE%D1%82-%D0%BA%D0%BE%D0%B9%D1%82%D0%BE-%D0%B5-%D0%B1%D0%B8%D0%BB-%D0%B8%D0%B7%D0%BD%D1%83%D0%B4%D0%B2%D0%B0%D0%BD-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD%D0%B0-%D0%BE%D1%82-%D0%90%D0%B9%D1%82%D0%BE%D1%81/", "text": "\n                    Отпечатъци от Тодор Давидов- Гринго са открити по гнездото за сим-картата и телефона, от който е бил изнудван айтоският бизнесмен Асен Атанасов. Това стана ясно преди минути в районния съд в Айтос, където тече делото за мярката за неотклонение на Гринго. Според адвоката му Красимир Кацарски обаче, ДНК-то на Гринго е върху този телефон, тъй като го е разглеждал в магазина, преди аверът му Стефан Сливков да го купи. Сливков е вторият задържан за изнудването и според прокуратурата е прекият извършител на деянието. В съда днес Гринго се извини за поведението си в Бургаския окръжен съд миналата седмица, където изригна щом чу, че го връщат в ареста. \"Умолявам Ви да ме изкарате от тази дупка, защото помагам на всеки. Асен ми е като баща, а синът му - като брат\" ,каза Гринго и допълни: \"Не знам защо ме обвиняват. Стефан ми е познат от обща компания. Ако знаех, че се занимава с това, не бих го насърчавал. Проваляте ми кариерата и живота. Майка ми е пред инфаркт в Германия. Умолявам Ви за правосъдие. Уважаеми хора, не съм виновен. Изгаря ми живота\". В съда стана ясно още, че вече е направена очна ставка между Стефан Сливков и изнудвания Асен Атанасов, която установила, че двамата не се познават. А това, според прокуратурата означавало, че някой е напътствал Сливков. Въпреки молбите на Гринго съдът го остави зад решетките. Давидов ще може да обжалва на 18 октомври пред Бургаския окръжен съд.\n                    ", "date": "2017.10.12", "title": "Отпечатъци на Гринго по телефона, от който е бил изнудван бизнесмена от Айтос"}
{"url": "http://www.monitor.bg/a/view/73772-%D0%9E%D1%81%D1%8A%D0%B4%D0%B8%D1%85%D0%B0-%D1%83%D0%BF%D1%80%D0%B0%D0%B2%D0%B8%D1%82%D0%B5%D0%BB-%D0%BD%D0%B0-%D1%84%D0%B8%D1%80%D0%BC%D0%B0-%D0%B7%D0%B0-%D1%83%D0%BA%D1%80%D0%B8%D0%B2%D0%B0%D0%BD%D0%B5-%D0%BD%D0%B0-%D0%B4%D0%B0%D0%BD%D1%8A%D1%86%D0%B8/", "text": "\n                    Условно присъда от 1 година и 6 месеца „лишаване от свобода“ с 3-годишен изпитателен срок наложи Окръжен съд - Добрич на управител на фирма, укрил 32 500 лева данъчни задължения.\n\nПодсъдимият Митат Х. от село балчишкото село Бобовец беше признат за виновен в това, че през периода от 31 юли 201З г. до 31 юли 2014 г. в Добрич, при условията на продължавано престъпление, в качеството си на управител на ЕООД, е избегнал установяването и плащането на данъчни задължения в особено големи размери - 32 500 лева.\n\nФирмата на Митат е имала безсрочна Лицензия за търговска дейност с отпадъци от черни и цветни метали и което от юли 2013 г., заради което е получила разрешение за изваждане на останките от 3 потънали кораба.\n\nПо делото е установено, че през 2013 и 2014 г. управителят Митат Х. е получил в брой от касата на дружеството съответно 400 000 и 250 000 лв., но не платил дължимия данък върху получените суми. В срок до 31 юли на двете години 40-годишният мъж е следвало да подаде декларации и да внесе данък от 20 000 лв. и от 12 500лв., което не направил и така нарушил разпоредби от Закона за данъците върху доходите на физически лица.\n\nПред съдебния състав 40-годишният мъж призна вината си и всички факти, изложени в обвинителния акт. В последната си дума в съдебната зала той заяви, че съжалява за стореното и че не е искал да ощети бюджета.\n\nСлед като прецени, че подсъдимият е извършил престъплението при наличието на многобройни смекчаващи вината обстоятелства - неговото самопризнание, чистото му съдебно минало и добрите характеристични данни, Окръжният съд му наложи наказание под определения в закона минимален размер за подобни деяния. Мъжът беше осъден да плати на държавата дължимите данъци в размер на 32 500 лева и лихвите върху тях.\n\nПостановеният съдебен акт подлежи на обжалване в 15-дневен срок.\n\n \n                    ", "date": "2017.10.12", "title": "Осъдиха управител на фирма за укриване на данъци "}
{"url": "http://www.monitor.bg/a/view/80585-%D0%92%D1%81%D0%B5%D0%BA%D0%B8-%D0%BF%D0%B5%D1%82%D0%B8-%D0%BD%D0%B0%D1%88%D0%B5%D0%BD%D0%B5%D1%86-%D0%BD%D0%B0-%D0%9E%D1%81%D1%82%D1%80%D0%BE%D0%B2%D0%B0-%D1%84%D0%B8%D0%BD%D0%B0%D0%BD%D1%81%D0%B8%D1%81%D1%82/", "text": "\n                    18% от българите на Острова са заети в една от най-добре платените области - финансовата индустрия и банковия сектор. За сравнение делът на британците в тази сфера е 14%. Това се казва в специален доклад на статистическия институт на Великобритания. Според написаното в документа в началото на 2014 г. отвъд Ламанша са живели 230 хил. българи и румънци. Към края на 2016 г. броят им вече е 413 хил. 79% от тях са граждани на Румъния.\n\nИнститутът цитира данни на ООН, според които към 2015 година 1,2 млн. родени в България и 3,4 млн. родени в Румъния хора живеят в държава, различна от родината си. Увеличаването на гражданите на двете страни във Великобритания се обяснява с отпадането на всички ограничения за работниците от двете държави, които станаха част от ЕС през 2007 г.\n\nАнализите показват още, че във Великобритания пристигат основно българи и румънци в трудоспособна възраст - 81% са между 16 и 64 години. Броят на чуждите граждани от тези двете балкански държави расте с 80% между 2014 и 2016 година. 79% от тях обаче работят, като най-често те са заети в сектори като строителство, хотелиерство и рестораньорство - общо 23% от българите и румънците във Великобритания са заети именно в тези индустрии. Подобни са данните и за гражданите на другите европейски държави - 73% са в трудоспособна възраст.\n\nСлед вота за Brexit британската статистика започва да следи и броя на британците в Европейския съюз. Според данните към края на 2016 г. 6,2 хил. британци живеят в България и Румъния. 71% от тях са на възраст между 15 и 64 години. Към февруари 2017 г. 1 423 британци са поискали да получават пенсията си в България и Румъния. Броят на британските пенсионери в тези две държави е устойчив за последните 14 години и е много по-малък спрямо присъствието им в други страни от ЕС - Испания или Франция, например.\n                    ", "date": "2017.10.12", "title": "Всеки пети нашенец на Острова финансист"}
{"url": "http://www.monitor.bg/a/view/86516-%D0%9A%D0%B8%D1%82%D0%B0%D0%B9%D1%81%D0%BA%D0%B0-%D0%BA%D0%BE%D0%BC%D0%BF%D0%B0%D0%BD%D0%B8%D1%8F-%D1%89%D0%B5-%D0%BF%D1%80%D0%BE%D0%B8%D0%B7%D0%B2%D0%B5%D0%B6%D0%B4%D0%B0-%D0%BA%D0%BE%D0%BB%D0%B0%D0%B3%D0%B5%D0%BD-%D1%81-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE-%D1%80%D0%BE%D0%B7%D0%BE%D0%B2%D0%BE-%D0%BC%D0%B0%D1%81%D0%BB%D0%BE/", "text": "\n                    Китайската компания TJK Biological Tech Co. Ltd. е сключила договор за партньорство с българската „Средногорска роза“ ЕООД по време на започналия Международен панаир за малки и средни предприятия CISMEF`2017 в Гуанджоу, Китай. Споразумението е за производство на маска за лице с колаген и българско розово масло. Китайската компания е сред най-големите производители на колаген в страната. Изпълнителната агенция за насърчаване на малките и средните предприятия (ИАНМСП) организира участието на 16 български предприятия в панаира.\n\nСтраната ни се представя с национален щанд от 162 кв.м. и с производители в секторите на парфюмерията и козметиката, натурален пчелен мед, сокове и безалкохолни напитки, вина, плодово-зеленчукови консерви и др. Участието на българските компании се реализира с помощта на Китайското Правителство, което предоставя безплатно стандартно оборудвани изложбени щандове, осигурява безплатна реклама на националното участие и оказва съдействие при участие в съпътстващите прояви.\n\nБългарският щанд беше посетен от министъра на индустрията и технологиите на Китай Миао Уей и губернаторът на провинция Гуандонг Уан Дзиянпин, които бяха посрещнати от търговския ни представител Костадин Джатев и експертите на ИАНМСП. Те обсъдиха възможностите за увеличаване на износа на български стоки на китайския пазар и в частност за провинция Гуандонг, която има над 80 млн. жители. Bank of China организира специални срещи за представителите на нашия бизнес с цел осигуряване на подкрепа за експорт на продукция за китайския пазар.\n                    ", "date": "2017.10.12", "title": "Китайска компания ще произвежда колаген с българско розово масло"}
{"url": "http://www.monitor.bg/a/view/86605-%D0%95%D0%BA%D0%BE%D0%BC%D0%B8%D0%BD%D0%B8%D1%81%D1%82%D0%B5%D1%80%D1%81%D1%82%D0%B2%D0%BE%D1%82%D0%BE-%D0%BE%D0%B4%D0%BE%D0%B1%D1%80%D0%B8-%D0%B8%D0%B7%D1%82%D0%BE%D1%87%D0%BD%D0%B8%D1%8F-%D0%B2%D0%B0%D1%80%D0%B8%D0%B0%D0%BD%D1%82-%D0%B7%D0%B0-%D0%A1%D1%82%D1%80%D1%83%D0%BC%D0%B0-%D0%BF%D1%80%D0%B5%D0%B7-%D0%9A%D1%80%D0%B5%D1%81%D0%BD%D0%B0/", "text": "\n                    Висшият експертен екологичен съвет (ВЕЕС) при Министерството на околната среда и водите (МОСВ) взе решение на заседанието си днес за одобряване на осъществяването на инвестиционното предложение за \"Подобряване на трасето на Лот 3.2 на автомагистрала \"Струма\" по Източен вариант Г 10.50\". Това съобщиха от пресцентъра на ековедомството.\n\nПри взимането на решението членовете на съвета са направили задълбочена експертна дискусия и са се съобразили със значителния брой становища, позиции, мнения и възражения, постъпили в хода на процедурата по оценката на въздействието на околната среда (ОВОС), за различните варианти на трасе. Обсъдени са били резултатите от обществените обсъждания и заключенията на независимите експерти от извършените ОВОС и Оценката за съвместимост с предмета и целите за опазването на защитените зони от мрежата Натура 2000.\n\nЗа да подпомогнат вземането на решение, в състава на заседанието на ВЕЕС, са били включени представители на научната общност и други експерти.\n\nС взетото решение по ОВОС за одобряване на източния вариант Г 10.50 на трасето на лот 3.2 на автомагистрала \"Струма\" са предписани задължителни за изпълнение условия и мерки по Закона за опазване на околната среда при всичките етапи по реализацията на инвестиционното предложение.\n                    ", "date": "2017.10.12", "title": "Екоминистерството одобри източния вариант за \"Струма\" през Кресна"}
{"url": "http://www.monitor.bg/a/view/71791-%D0%9E%D0%BA%D0%BE%D0%BB%D0%BE-95-%D0%BD%D0%B0-%D1%81%D1%82%D0%BE-%D0%BE%D1%82-%D1%83%D1%87%D0%B8%D0%BB%D0%B8%D1%89%D0%B0%D1%82%D0%B0-%D1%81%D0%B5-%D0%BF%D1%80%D0%BE%D0%B4%D0%B0%D0%B2%D0%B0%D1%82-%D1%86%D0%B8%D0%B3%D0%B0%D1%80%D0%B8/", "text": "\n                    В непосредствена близост до почти всяко столично училище се продават цигари, показва изследване на Асоциация „За живот без тютюнев дим”.\nПроверката им е показала, че в 95%, или 84 от 87 проверени училища цигари се продават и дори рекламират в район от 250 метра около сградите. Българските подрастващи продължават да са на първо място в Европа по употреба на тютюневи изделия – пушат около 25% от учениците на 16 години. Момичетата пушат по-често от момчетата.\n\nОт асоциацията са категорични, че рекламата влияе на децата и настояват да се въведе пълна забрана на рекламирането на цигари.\n                    ", "date": "2017.10.12", "title": "Около 95 на сто от училищата се продават цигари"}
{"url": "http://www.monitor.bg/a/view/70300-%D0%9C%D0%B0%D0%B3%D0%BD%D0%B8%D1%82%D0%BD%D0%B8-%D0%B1%D1%83%D1%80%D0%B8-%D0%BD%D0%B8-%D1%83%D0%B4%D1%80%D1%8F%D1%82-%D1%81-%D0%BC%D0%BE%D1%89%D0%BD%D0%BE%D1%81%D1%82-5-%D0%B1%D0%B0%D0%BB%D0%B0-%D0%B4%D0%BD%D0%B5%D1%81-%D0%B8-%D1%83%D1%82%D1%80%D0%B5/", "text": "\n                    Мощен поток слънчев вятър, който идва от голяма коронарна дупка/зона с понижена плазмена температура предизвика магнитна буря на Земята с мощност 5 бала от 9 възможни.\n\nДнес се очаква магнитната буря да намалее, а следващите дни да се усили до 6 бала. Това съобщи завеждащият лаборатория в Института за земен магнетизъм, йоносфера и разпространение на радиовълните Анатолий Белов пред \"Дарик\".\nБурята за малко ще стихне на 12 октомври, а на 13-ти отново ще се засили и се очаква да достигне 6 бала и скорост на слънчевия вятър 600 км/се. Той предупреди, че това може да се отрази както на здравето на хората, така и на работата на електронна апаратура.\n                    ", "date": "2017.10.12", "title": "Магнитни бури ни удрят с мощност 5 бала днес и утре"}
{"url": "http://www.monitor.bg/a/view/219-%D0%A4%D0%B8%D1%80%D0%BC%D0%B8-%D0%BD%D0%B0%D0%B5%D0%BB%D0%B8-233-%D1%81%D0%B0%D0%BC%D0%BE%D1%82%D0%BD%D0%B8-%D0%BC%D0%B0%D0%B9%D0%BA%D0%B8-%D0%B1%D0%B5%D0%B7-%D1%80%D0%B0%D0%B1%D0%BE%D1%82%D0%B0/", "text": "\n                    Фирми са наели 233 самотни майки без работа, като част от мерките предприети от държавата за насърчаване на работодателите да се наемат родители (осиновители) с деца до 5 години. Нови социални услуги за деца и семейства са открити през 2016 г. – центрове за настаняване от семеен тип и за обществена подкрепа, дневни центрове за деца с увреждания, преходни жилища и др.\nОбщият им капацитет е 1064 места. Към 1 януари 2017 г. общият брой на функциониращите услуги за деца на територията на страната е 605, според Доклад за изпълнението на Националната програма за закрила на детето за 2016 г., приет от правителството.\nАкцент в документа е продължаващият процес на закриване на специализираните институции за деца и създаването на нови социални услуги.\nПрез 2016 г. са организирани обучения за всички нива на персонала в домовете за медико-социални грижи за деца с цел предоставяне на по-качествени грижи за децата, настанени там.\n \n\n\n                    ", "date": "2017.10.12", "title": "Фирми наели 233 самотни майки без работа"}
{"url": "http://www.monitor.bg/a/view/73393-%D0%9C%D0%B5%D1%81%D1%82%D1%8F%D1%82-%D0%BB%D1%8A%D0%B2%D0%B0-%D0%BE%D1%82-%D0%92%D0%BE%D0%B5%D0%BD%D0%BD%D0%B8%D1%8F-%D0%BC%D1%83%D0%B7%D0%B5%D0%B9-%D0%BF%D1%80%D0%B5%D0%B4-%D0%9D%D0%94%D0%9A-%D0%B2-%D0%BD%D0%B0%D1%87%D0%B0%D0%BB%D0%BE%D1%82%D0%BE-%D0%BD%D0%B0-%D0%BD%D0%BE%D0%B5%D0%BC%D0%B2%D1%80%D0%B8/", "text": "\n                    В началото на ноември, Лъвът от Военноисторическия музей ще бъде преместен на мястото на демонтирания монумент \"1300 години България\" пред НДК. Реставрацията му е на финалната права.През октомври 1934 г. цар Борис Трети открива Войнишкия мемориал – три стени в П-образна форма, върху които се четат имената на загинали войници, по средата се издига бронзов лъв, чиято лапа лежи върху картата на Санстефанска България.„Този паметник е изпълнявал дълго време функциите на централен мемориал, пред който са ставали войнишките клетви, посещението на чуждестранни делегации и други церемониали”, каза Илия Мечков, главен експерт \"Мемориални обекти\" към РИМ – София пред бТВ.\n                    ", "date": "2017.10.12", "title": "Местят лъва от Военния музей пред НДК в началото на ноември"}
{"url": "http://www.monitor.bg/a/view/73753-%D0%A4%D1%80%D0%B5%D0%B3%D0%B0%D1%82%D0%B0%D1%82%D0%B0-%D0%94%D1%80%D1%8A%D0%B7%D0%BA%D0%B8-%D1%89%D0%B5-%D1%83%D1%87%D0%B0%D1%81%D1%82%D0%B2%D0%B0-sea-guardian-2017/", "text": "\n                    Фрегатата \"Дръзки\" от състава на ВМС ще се включи в операцията на НАТО \"Sea Guardian - 2017\", съобщиха от Министерството на отбраната. Официалното изпращане на екипажа бе вчера, в пункта за базиране Бургас. На него присъстваха командирът на ВМС контраадмирал Митко Петев, командирът на Флотилия бойни и спомагателни кораби флотилен адмирал Мален Чубенков, близки и роднини на екипажа на кораба.\nВ обръщението си към военнослужещите от състава на фрегатата контраадмирал Митко Петев пожела успешно и безаварийно изпълнение на мисията. Задачите, изпълнявани в операцията, в която ще участва \"Дръзки\" ще са свързани с поддържане на информационна осведоменост в Средиземно море, осигуряване свободата на корабоплаването и провеждане на възпиращи действия по море по отношение на трафика на хора и разпространението на оръжия за масово унищожение. Участващите в операцията сили ще извършват наблюдение и контрол на корабоплаването, ескортиране, спиране и проверка на отказали да се идентифицират морски съдове.\n                    ", "date": "2017.10.12", "title": "Фрегатата \"Дръзки\" ще участва \"Sea Guardian - 2017\""}
{"url": "http://www.monitor.bg/a/view/55191-%D0%9D%D0%B0%D0%BC%D0%B0%D0%BB%D1%8F%D0%B2%D0%B0%D1%82-%D0%B1%D1%8E%D1%80%D0%BE%D0%BA%D1%80%D0%B0%D1%86%D0%B8%D1%8F%D1%82%D0%B0-%D0%B7%D0%B0-%D1%85%D0%BE%D1%80%D0%B0-%D1%81-%D1%83%D0%B2%D1%80%D0%B5%D0%B6%D0%B4%D0%B0%D0%BD%D0%B8%D1%8F/", "text": "\n                    Единодушно със 141 гласа \"за\" парламентът прие на първо четене промени в Закона за интеграция на хората с увреждания, внесени от Министерския съвет. Основна цел на промените е да се намали административната тежест за хората с увреждания, предава БТА.\nПромените ще имат положителен ефект върху около 530 000 лица с увреждания и 328 лица, които предоставят медицински изделия, обясни зам.-председателят на Комисията по труда, социалната и демографската политика Светлана Ангелова от ГЕРБ. Промените ще оптимизират работата и ще повишат качеството на социалните услуги, смята тя.\nВ доклада на комисията се посочва, че се предвижда намаляване на изискуемите от заявителите документи. Въвежда се задължение административните органи служебно да събират информация от други институции. Част от декларациите се обединяват в една.\nАнгелова посочи, че депутати от различни групи в комисията са се обединили около това, че\nтрябва да се прецизира текст от промените, който по думите й прекалено разширява\nправомощията на дирекциите \"Социално подпомагане\".\n\"Г-жо Ангелова, на никой не помагаме, на мен не помагате. Този законопроект на мен по никакъв\nначин не ми помага\", заяви депутатът от БСП Михаил Христов, който е параолимпиец, двукратен\nсветовен шампион на скок дължина за хора с увреждания. При инцидент губи двете си ръце. Той\nпризна, че с промените се намалява административната тежест, но попита дали това е най-\nважното за хората с увреждания. \"10 процента от населението на България са хора с увреждания,\n80 процента от тези хора живеят под прага на бедността, 82 процента от децата с увреждания не\nпосещават редовно училище. В инструкцията за помощните средства продължава да присъства\nдумата \"дървена протеза\" и други технически помощни средства, излезли от употреба\", изреди\nпроблемите Христов. Според него единственият ефект от промените ще бъде улесняването на\nфирмите за помощни средства да източват социалното министерство.\nВ реплика Ангелова призова Христов да не изкривява духа на законопроекта и настоя, че\nпромените действително ще намалят административната тежест.\n\"След това емоционално изказване на г-н Христов е трудно да се говори\", каза председателят на\nкомисията Хасан Адемов от ДПС. Той посочи, че законопроектът има за цел да намали\nрегулаторната тежест и се съгласи, че важните проблеми са тези, за които говори Христов. \n\n\n                    ", "date": "2017.10.12", "title": "Намаляват бюрокрацията за хора с увреждания"}
{"url": "http://www.monitor.bg/a/view/28400-%D0%92%D0%BA%D0%BB%D1%8E%D1%87%D0%B2%D0%B0%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D0%B2-%D0%90%D0%BB%D0%B1%D0%B0%D0%BD%D0%B8%D1%8F-%D0%BA%D0%B0%D1%82%D0%BE-%D0%BC%D0%B0%D0%BB%D1%86%D0%B8%D0%BD%D1%81%D1%82%D0%B2%D0%BE/", "text": "\n                    Българското малцинство е включено в проекта на Закона за малцинствата в Албания. В документа, който ще бъде гласуван на 19 октомври в албанския парламент, поименно са изброени девет малцинства, сред които е и българското. Това е станало по инициатива на евродепутата д-р Андрей Ковачев и фондация „Българска памет“, съобщиха от там.\n\nОбединени около каузата, евродепутати от различни държави и политически партии също написаха писмо до парламента на Албания, в което призоваха да се спазят препоръките на Европейския парламент и българското малцинство да бъде признато.\n\nВ границите на сегашна Албания от столетия живеят етнически наши сънародници, , предимно в районите на Билища, Корча, Голо бърдо, Мала Преспа и Наша Гора. По неофициална информация те наброяват около 30 000 души и са съхранили своя майчин български език, традиции и идентичност.\n\nЗа да се чуе гласът на българското коренно население в Албания, само за седмица местните български организации, подкрепени от Фондация „Българска памет“, събраха и изпратиха подписка до албанския парламент и правителство с искане малцинството им да бъде регистрирано редом с всички останали етнически малцинства в страната.\n\n \n\n \n                    ", "date": "2017.10.12", "title": " Включват българите в Албания като малцинство"}
{"url": "http://www.monitor.bg/a/view/10796-%D0%91%D0%93-%D1%83%D1%87%D0%B5%D0%B1%D0%BD%D0%B8%D1%86%D0%B8%D1%82%D0%B5-%D0%BD%D0%B0-%D1%82%D1%80%D0%B5%D1%82%D0%BE-%D0%BC%D1%8F%D1%81%D1%82%D0%BE-%D0%B2-%D0%B5%D0%B2%D1%80%D0%BE%D0%BA%D0%BB%D0%B0%D1%81%D0%B0%D1%86%D0%B8%D1%8F/", "text": "\n                    Комплект наши учебници за първокласници получи трета награда на конкурса за най-добри учебни материали, който се провежда всяка година на Международния панаир на книгата във Франкфурт. Той се организира от от Асоциацията на европейските издатели на учебници (EEPG) съвместно с Международната асоциация за изследване на учебници и учебни медии (IARTEM). Първата награда в категорията образователни материали за възрастова група от 6 до 11 години бе дадена на португалски учебник по музика, а втората – на норвежки учебник по английски език. Третата награда е единствена за цял комплект учебници „Голямото приключение“ на издателство „Просвета“. „Това е голямо признание за труда на всички мои колеги, особено като се има предвид, че журито на конкурса награждава наше издание за втора поредна година - заяви Георги Шарабов, заместник-главен редактор в „Просвета“.Десетки хиляди първокласници ползват през тази учебна година целия комплект „Голямото приключение“ или отделни учебници от него. Комплектът е с марката „Просвета Плюс“. Той включва учебници и помагала по всички 6 предмета за 1. клас: български език и литература, математика, околен свят, музика, изобразително изкуство и технологии и предприемачество.\n\nНаграденият комплект е дело на общо 16 автори - университетски преподаватели, действащи учители и специалисти по методика на началното образование.\n                    ", "date": "2017.10.12", "title": "БГ учебниците на трето място в еврокласация "}
{"url": "http://www.monitor.bg/a/view/55934-1100-%D0%B1%D1%8A%D0%BB%D0%B3%D0%B0%D1%80%D0%B8-%D1%87%D0%B0%D0%BA%D0%B0%D1%82-%D0%B7%D0%B0-%D1%82%D1%80%D0%B0%D0%BD%D1%81%D0%BF%D0%BB%D0%B0%D0%BD%D1%82%D0%B0%D1%86%D0%B8%D1%8F/", "text": "\n                    1100 българи и над 60 хил. европейци чакат трансплантации на различни органи. Това стана ясно по време на отбелязването на Европейската седмица на донорството в областната болница във Велико Търново. Координаторът по донорство и началник на отделението по реанимация д-р Сибила Маринова връчи статуетки на близките на седемте човека, станали донори през тази година и спасили с органите си живота на други хора. „Трансплантацията не е търговия с органи, а изключително благороден акт и хората трябва да разберат това и да ни подкрепят. За нас е важно чакащите в списъка за трансплантация да намаляват, а не да се увеличават с всяка следваща година. Ние, координаторите по донорство отнемаме надеждата на едни, за да я върнем на други.има нужда от законодателна промяна, така че хората приживе да могат да дават съгласието си за донорство, а не само отказа си, както е сега. Хората трябва да обсъждат тези неща в семействата си и в случай, че се случи най-лошото на близките им ще бъде много по-лесно”, каза д-р Сибила Маринова.\n\nПрисъстващите на отбелязването близки на донори и един от болните със спасен живот и трансплантирано сърце поискаха да бъдат направени промени за да получат двете страни правото да се запознават. Според сега действащите медицински закони близките на донора нямат право да получат никаква информация за самоличността на хората, чийто живот техният починал роднина е спасил с органите си.\n\n \n\n \n                    ", "date": "2017.10.12", "title": "1100 българи чакат  за трансплантация"}
{"url": "http://www.monitor.bg/a/view/88548-%D0%92%D0%A1%D0%A1-%D1%89%D0%B5-%D0%BF%D1%80%D0%B5%D0%B3%D0%BB%D0%B0%D1%81%D1%83%D0%B2%D0%B0-%D0%B8%D0%B7%D0%B1%D0%BE%D1%80%D0%B0-%D0%BD%D0%B0-%D0%A7%D0%BE%D0%BB%D0%B0%D0%BA%D0%BE%D0%B2-%D0%B7%D0%B0-%D1%88%D0%B5%D1%84-%D0%BD%D0%B0-%D0%92%D0%90%D0%A1/", "text": "\n                    Висшият съдебен съвет ще изслуша и прегласува кандидатурата на Георги Чолаков за председател на Върховния административен съд. Това решиха кадровиците на Темида на пленума на ВСС, на който бе обсъден указът на президента Румен Радев, с който той върна назначението на Чолаков за поста.\nРешението, че съдебният съвет продължи старата процедура беше взето със 17 на 3 гласа. Веднага след това кръгът около скандалният шеф на Върховния касационен съд Лозан Панов запали спор от кой етап на процедурата трябва да се довърши избора на шеф на ВАС - дали да бъде изслушан само той и да се гласува за него, или трябва да бъдат изслушани и двамата кандидати - Чолаков и Соня Янкулова.\nПредседателят на ВАС Георги Колев изрази становище, че трябва да проведе единствено гласуване за кандидатурата на Чолаков. Главният прокурор Сотир Цацаров поясни, че процедурата за избор се състои от три етапа - изслушване на кандидатите, гласуване и избиране и предлагане на президента за издаване на указ за назначаване на одобрения кандидат. Според Цацаров съветът е на етап три, защото държавният глава не подписа указ за назначаването на Чолаков за председател на ВАС. \nСъщевременно обаче се оказа, че самият Чолаков е изпратил писмо до съвета, в което изразява готовност отново да се яви пред ВСС, за да изложи вижданията си и да отговори на въпроси. Така единодушно ВСС реши да покани Чолаков на изслушване. В залата се чуха гласове да се насрочи извънредно заседание за неговото изслушване, но главният прокурор Сотир Цацаров заяви, че няма никаква нужда от извънредни такива и предложи това да бъде първа точка в дневния ред за следващото заседание в четвъртък. Само Георги Колев бе против предложението на главния прокурор.\n                    ", "date": "2017.10.12", "title": "ВСС ще прегласува избора на Чолаков за шеф на ВАС"}
