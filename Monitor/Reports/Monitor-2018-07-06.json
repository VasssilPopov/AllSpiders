{"url": "https://www.monitor.bg/bg/a/view/radioaktivno-bezhaberie-104743", "text": "Настане ли лято, напече ли слънцето по родните плажове и отново се сещаме за радиацията на плажа „Вромос“ на юг Бургас. Преди сезона вече са сложени и табели, предупреждаващи хората да не се излягат върху радиоактивния пясък и да избягват района. Експерти твърдят, че дозата там била много над допустимата. Същото обаче се повтаря вече към три десетилетия. Мината обаче, която е замърсила района с радиоактивните отпадъци продължи да работи до 1998 г. Тогава с пари от еврефондовете се изгражда хвостохранилище, което да спре изливането на радионуклеидите в морето. Нещо обаче явно не е направено както трябва, след като 20 години по-късно няма промяна, плажът остава негоден за използване. За такъв период от време в Япония почти са изчистили от радиоактивното заразяване ударените от атомните бомби през 1945 г. Хирошима и Нагасаки, а у нас не можем да спрем течовете от стара мина за добив на медна руда, в която оказва се имало и доста уран и сигурно и други радиоактивни елементи. Колко десетилетия трябва да минат за да се сетим, че е време да се намери начин и плажът с площ от само 204 дка да бъде изчистен и да стане годен за летуване? Вярно подобно начинание струва доста пари. В такъв случай е редно да попитаме и друго - здравето на хората не струва ли много повече. Същото важи и за туризма в района. Според умните хора човешката глупост е безгранична като вселената. Илюстрация за това е и използването от местните на пясък от радиоактивния плаж, за строеж на къщи и улици. По времето на соца хората просто не са знаели, но след това, когато тайната излезе наяве, защо са продължили да го правят е трудно за обяснение. Дори да не е радиоактивен морският пясък, според строителните специалисти, не е подходящ за влагането му в бетон. В случая явно стремежът да не се изпусне авантата е надделял. Друг е случаят обаче с кариерата за гранити в района. Камъните от нея също се оказват с високо съдържание радиоактивни елементи и това проваля приватизацията и от италианска фирма. Кой е луд да купува опасен актив? Името на бъкания с радиация плаж, случайно или не на гръцки означава „мръсен“. И за съжаление наистина все още е така. По соца за замърсяването бе забранено да се говори и кой знае колко хора са погълнали огромни дози, летувайки в района. Да не забравяме, че навремето и за чернобилския радиоактивен дъжд не ни предупредиха, та камо ли за някакъв малък плаж по морето. Сега поне табели слагат и кой се съобразява с тях, кой – не. Остава ни само да се надяваме чиновниците да се размърдат и да започнат да търсят решение не само на книга, но и на практика. Има много начини да поискаме помощ и от фондовете на ЕС, и от други източници и е време да го направим.", "date": "2018.07.06", "title": "Радиоактивно безхаберие"}
{"url": "https://www.monitor.bg/bg/a/view/pyrvijat-tribagrenik-ot-antarktida-veche-e-v-nim-104754", "text": "Първият български трибагреник, който се е развял на Антарктида през 1988 г. вече е в Националния исторически музей. Там го занесе проф.Христо Пимпирев, ръководител на българските антарктически експедиции. \"Флагът се е запазил, благодарение на испанския командир на тяхната база, който го е намерил в една ледена пукнатина, едва-едва се подава, взел го е и 30 години го е съхранявал, за да ни го подари\", обясни проф.Пимпирев. Директорът на НИМ Бони Петрунова благодари за ценния експонат и заяви, че музеят бъдещите планове на музея са да отразява всичко, което е “ценно за България и навсякъде, където има българи, навсякъде, където те работят за България и всичко, което представлява културна ценност” каквото е знамето от Антарктида. Флагът се е развявал върху първата постройка, която полага основите на полярната ни станция на о-в Ливингстън, която антарктиците на шега наричали \"Куцото куче\".  ", "date": "2018.07.06", "title": "Първият трибагреник от Антарктида вече е в НИМ"}
{"url": "https://www.monitor.bg/bg/a/view/sprjaha-62-lekarstva-za-syrce-i-visoko-kryvno-104751", "text": "Изпълнителната агенция по лекарствата (ИАЛ) спря от продажба 62 лекарства за високо кръвно налягане, сърдечна недостатъчност и след прекаран инфаркт, съобщиха оттам. Причината е съмнение за канцерогенна съставка в тях, поясниха от ИАЛ.   Списъкът на блокираните медикаменти, от които има големи количества в аптеките, е публикуван с търговските им наименования на електронната страница на агенцията. Служителите на ИАЛ са реагирали веднага след разпореждане на Европейската агенция по лекарствата (EMA), която пък е била получила сигнал за наличие на примес в активното вещество валсартан, което е в основата на въпросните 62 медикамента. Това вещество е произведено от концерна „Zhejiang Huahai Pharmaceuticals“ в Китай и се съдържа в редица лекарства, които се правят в Европа. Примесът N-нитрозодиметиламин (NDMA) се класифицира като вероятен канцероген. Проучването от страна на „Zhejiang Huahai“ показва, че наличиетому е свързано с промени в производствения процес, въведени през 2012 година, казаха от Изпълнителната агеинция по лекарствата. Това не се дължи на установени нарушения при спазването на правилата за добра производствена практика и не е известно други активни вещества от тази компания да са засегнати, уточниха от агенцията. От Европейската агенция по лекарствата заявяват, че в момента се проучва степента на замърсяване с веществото валсартан. Производителят вече работи за намаляване на нивата или за елиминиране на примеса от бъдещите партиди валсартан, заявиха още от ИАЛ. Повечето от тези лекарствата, които го съдържат се отпускат с намаление или безплатно по линия на Националната здравноосигурителна каса, каза за „Монитор“ проф. Илко Гетов – председател на Българския фармацевтичен съюз. Те обаче имат заместители, които са много добри и също са включени в реимбурсния списък. Кардиолозите могат да ги заменят на пациентите без никакви проблеми, допълни проф. Гетов. Хората, които приемат медикаменит с активното вещество валсартан, да поискат лекуващият лекар да им ги замени, тъй като в аптеките има достатъчно наличности от други лекарства за тези заболявания, посъветваха и от ИАЛ.", "date": "2018.07.06", "title": "Спряха 62 лекарства за сърце и високо кръвно"}
{"url": "https://www.monitor.bg/bg/a/view/spirat-remontite-po-magistrala-trakija-prez-ljatoto-104753", "text": "Ремонтите по магистрала \"Тракия\" ще спрат за летните месеци, тъй като трафикът към морето и обратно ще бъде изключително интензивен. Над 500 километра от републиканската пътна мрежа в момента са в ремонт. Ремонтни дейности ще има по автомагистрала \"Хемус\". Затова от АПИ призовават шофьорите да карат с повишено внимание. В най-натоварените дни тировете и тежкотоварните камиони ще бъдат спирани от движение през деня, също и ако температурите скочат над 30 градуса. От МВР предупреждават, че по пътищата и особено по магистралите ще има засилено полицейско присъствие.  ", "date": "2018.07.06", "title": "Спират ремонтите по магистрала „Тракия“ през лятото"}
{"url": "https://www.monitor.bg/bg/a/view/v-koi-sluchai-ne-se-iziskva-syglasie-za-obrabotvane-na-lichni-danni-104689", "text": "Комисията за защита на личните данни изготви информационен материал за случаите, в които администраторите, т.е. обработващите лични данни не трябва да изискват съгласие от физическите лица, за да събират и обработват техни лични данни. В КЗЛД ежедневно постъпват сигнали и въпроси относно необходимостта да се иска и дава съгласие. Не трябва да се забравя, че както лесно е дадено, така лесно съгласието може да бъде оттеглено, поради което обработването на лични данни само въз основа на съгласие не винаги е най-удачен избор и е добре да се направи преценка дали не е налице друго правно основание, съобщават от Комисията. Обработването на лични данни от администратори на лични данни, както в публичната, така и в частната сфера е законосъобразно, ако е налице някое от правните основания, изчерпателно изброени в чл. 6, параграф 1 от Регламент (ЕС) 2016/679 (Общ регламент относно защитата на данните, ОРЗД, GDPR): a) субектът на данните е дал съгласие за обработване на личните му данни за една или повече конкретни цели; б) обработването е необходимо за изпълнението на договор, по който субектът на данните е страна, или за предприемане на стъпки по искане на субекта на данните преди сключването на договор; в) обработването е необходимо за спазването на законово задължение, което се прилага спрямо администратора; г) обработването е необходимо, за да бъдат защитени жизненоважните интереси на субекта на данните или на друго физическо лице; д) обработването е необходимо за изпълнението на задача от обществен интерес или при упражняването на официални правомощия, които са предоставени на администратора; е) обработването е необходимо за целите на легитимните интереси на администратора или на трета страна, освен когато пред такива интереси преимущество имат интересите или основните права и свободи на субекта на данните, които изискват защита на личните данни, по-специално когато субектът на данните е дете. Някои от най-често срещаните ситуации, при които администраторът не следва да иска съгласие от лицето за обработване на личните му данни, са следните: 1. Администратор – публичен или частен, събира определен обем лични данни в изпълнение на свое задължение по силата на закон, напр. по силата на Закона за здравето, Закона за счетоводството, Закона за административните нарушения и наказания, Кодекса на труда, Кодекса за социалното осигуряване, Закона за Министерството на вътрешните работи, Закона за гражданската регистрация, Закона за туризма, Закона за предучилищното и училищното образование и т.н. 2. Личните данни се събират във връзка с предоставянето на различни административни услуги от държавни органи или органи на местното самоуправление. 3. Личните данни се събират и обработват за целите на трудово правоотношение. 4. Личните данни са необходими за сключване и изпълнение на договор, по който субектът на данните е страна. 5. Личните данни са необходими за защита на легитимните интереси на администратора или на трета страна, ако тези интереси имат преимущество над интересите и/или основните права и свободи на лицето. Такива хипотези в практиката са предприемането на мерки за сигурност и охрана, включително чрез видеонаблюдение, проверка на лица и регистрация на достъпа до сгради, действия за гарантиране на информационната и мрежовата сигурност. Легитимен интерес е налице и при обработване на лични данни за защита на правата на администратора по съдебен или несъдебен ред, например за подаване на иск за неизпълнение на договор или за търсене на отговорност за причинени вреди. 6. Личните данни се предават от един администратор на друг в резултат на прехвърляне на вземания (цесия). 7. Личните данни се предават от администратора на обработващ лични данни. Общият регламент позволява на администраторите да привличат „обработващ лични данни“ - физическо или юридическо лице, публичен орган, агенция или друга структура, който обработва личните данни от името на администратора. Едни от най-честите хипотези на обработващи лични данни са счетоводните къщи, службите по трудова медицина, колекторските фирми за събиране на вземания, IT компаниите, поддържащи информационните системи на фирми и ведомства и др. Във всички тези случаи Общият регламент не изисква съгласие на лицата, за които се отнасят данните, за привличането на обработващ лични данни, като преценката е оставена изцяло на администратора. 8. Специфична хипотеза на обработване на лични данни без да се изисква съгласие на субекта на данните е фотографирането и видеозаснемането на лица на публично място. Ако то се извършва от физическо лице в хода на чисто лични занимания, тогава Общият регламент изобщо не се прилага. В случай, че заснемането е част от професионална дейност, тогава биха могли да се приложат изключенията и облекченията за академично, художествено или литературно изразяване по чл. 85 от ОРЗД. Тук следва да се отчита и разпоредбата на чл. 13 от Закона за авторското право и сродните му права, съгласно която фотографът (видеооператорът) не изисква съгласие от изобразеното лице, ако изображението е било направено в хода на обществената дейност на изобразеното лице или на публично или обществено място, изображението на лицето е само детайл в произведение, показващо събрание, шествие или пейзаж или изобразеното лице е получило възнаграждение, за да позира. 9. В случаите, когато се обработват специални категории (чувствителни) лични данни, като например данни за етнически произход, политически възгледи, религиозни убеждения, синдикално членство, биометрични данни, данни за здравословното състояние, сексуална ориентация и др., основанията за законосъобразност са посочени в чл. 9, параграф 2 от ОРЗД.  В тази връзка обработването на данни за здравословното състояние е законосъобразно, ако се извършва за целите на превантивната или трудовата медицина, за оценка на трудоспособността на служителя, медицинската диагноза, осигуряването на здравни и социални грижи, лечение, за управление на системите за здравеопазване или социални грижи, в областта на общественото здраве, за защита срещу сериозни трансгранични заплахи за здравето и др. Следователно, ако обработването е необходимо за някоя от тези цели, съответното болнично заведение, лаборатория или аптека няма нито задължение, нито право да иска допълнително изрично съгласие на лицето (пациента). Обратното би означавало, че болницата ще откаже лечение или аптеката - лекарство, ако лицето не даде своето съгласие. Подобно поведение би представлявало пряко нарушение на Общия регламент, което може да бъде санкционирано с глоба или имуществена санкция. Примерен неизчерпателен списък на случаи, в които не се изисква съгласие: В съответствие с посочените критерии, по правило не е необходимо отделно съгласие от лицата, в това число подписването на всякакви форми на декларации, за обработване на личните им данни от изброените по-долу администратори в хода на тяхната обичайна професионална дейност. Това не включва обработването на лични данни за директен маркетинг, където съгласието следва да е водещо основание. - лекари, зъболекари и фармацевти; - адвокати; - работодатели; - публични органи (държавни и общински); - учебни заведения (детски градини, училища и висши учебни заведения); - банки и други кредитни институции; - застрахователи; -предприятия, предоставящи обществени електронни съобщителни мрежи и/или услуги; - куриерски фирми и други пощенски оператори; - предприятия, предоставящи комунални услуги (електроразпределителни дружества, ВиК, топлофикации); - обработващи лични данни (счетоводители, служби по трудова медицина и др.); - хотелиери и туристически агенции; - управителите на етажна собственост (домоуправители); - копирни услуги; - преводачи; - журналисти, фотографи и видеооператори; - религиозни, политически, обществени и синдикални организации.    ", "date": "2018.07.06", "title": "В кои случаи не се изисква съгласие за обработване на лични данни"}
{"url": "https://www.monitor.bg/bg/a/view/fabrikata-oplete-opornite-tochki-za-peevski-104752", "text": "Фабриката за фалшиви новини, координирана от Иво Прокопиев, напълно се оплете в лъжите си по адрес на Делян Пеевски. Приемането в парламента на законовите поправки за прозрачност в медиите, които Пеевски и колегите му от ДПС Йордан Цонев, Велислава Кръстева и Хамид Хамид предложиха, докара до истерия медийните слуги на олигархията, тъй като предстои да лъснат мръсните схеми, по които се финансират. Флагманът на Прокопиевата империя за фалшиви новини „Капитал“ излезе с програмна фалшива новина по темата. В нея се обяснява как Пеевски и премиерът Бойко Борисов били „съавтори“ на поправките и така си проличало, че са обвързани. Същото това издание месеци наред, буквално до вчера, методично твърдеше, че с решението на правителството да се предприемат мерки по отношение на прозрачността в медиите обезсмисляло законопроекта на Пеевски. Сега се оказа точно обратното. Иначе и двете тези папагалски бяха повтаряни от присъдружните медии на кръга „Капитал“ във Фабриката за фалшиви новини. Както казваше известният хуморист Гручо Маркс, „това са моите принципи, ако не ви харесват – имам и други“. Рязка чупка в ханша приложи и една от най-верните слуги на Фабриката за фалшиви новини Полина Паунова от сайта на бившата говорителка на Костов Стояна Георгиева „Медиапул“. В „Дойче веле“, който е част от ветрилото сайтове, обслужващи Фабриката за фалшиви новини, Паунова демонстрира пълната си безпринципност, като повтори едно към едно тезите, спуснати преди това в „Капитал“. По същия начин, по който преди това повтаряше коренно противоположните опорни точки по адрес на Пеевски. В ченгеджийското крило на Фабриката „Фрогнюз“ на агент Академик Огнян Стефанов пък работят според възможностите си. Там в рамките на часове бяха активирани да пръскат фалшиви новини редица доказали се през годините като напълно безпринципни в слугуването на силните на деня „експерти“ като Гого Лозанов и агентът на IV управление на ДС с псевдоним „Георгиев“ Владо Береану. Последният блесна с пълното незнание на фактологията по темата, като обясни, че Пеевски не бил краен собственик на медиите от нашата издателска група и че законопроектът му предвиждал само опозиционните издания да си разкрият собствеността. Дори не си струва да се опровергават брутално неверните глупости, излизащи от устата на Береану, както и долнопробните цинизми, които самият агент Академик е написал по темата, явно в старанието си просто да достигне бройката на фалшиви новини по адрес на Пеевски, която му е зададена като дневен норматив. Стефанов по принцип сам се асоциира с жаба, вероятно заради аналогията, че кряка в хор със себеподобните си от тинестото медийно блато на Фабриката за фалшиви новини, а бузите му са издути от тъпкане с пари на вложителите в КТБ. Крайно време е обаче над това блато да се появи щъркелът.", "date": "2018.07.06", "title": "Фабриката оплете опорните точки за Пеевски"}
{"url": "https://www.monitor.bg/bg/a/view/belgija-shokira-brazilija-i-e-na-polufinal-sreshtu-francija-104755", "text": "Белгия взе скалпа на големия фаворит Бразилия, като го победи с 2:1 на стадиона в Казан в ¼-финален мач от Мондиал 2018. Момчетата на Роберто Мартинес изнесоха страхотно първо полувреме, в което поведоха с автогол на Фернандиньо. Той вкара топката в собствената си врата в 13-ата минута, след като я отклони с глава след ъглов удар. В 31-вата  Лукаку изведе чудесно Кевин Де Бройне и халфът на „Манчестър Сити“ със силен диагонален удар не остави шансове за Алисон – 2:0. През втората част Бразилия хвърли всички усилия, за да стигне до гол и успя в 76-ата минута, когато Коутиньо даде извеждащ пас зад отбраната на Белгия, където влезлият като резерва Ренато Аугусто с глава вкара за 1:2. Страхотен мач за победителите изигра вратарят им и техен капитан Тибор Куртоа, който спаси поне 6 опасни удара на съперника. Бразилците претендираха за дузпи в три спорни ситуации, но сръбският съдия Милорад Мажич остана безмълвен и дори нямаше намеса на системата ВАР. Така Белгия стигна до полуфинал, където ще срещне Франция, отстранила по-рано днес Уругвай с 2:0. С отпадането днес и на двата южноамерикански отбора, световното ще бъде довършено само от европейски отбори. В утрешните ¼-финали един срещу друг ще се изправят Швеция срещу Англия от 17 ч. и Русия – Хърватия от 21 ч.", "date": "2018.07.06", "title": "Белгия шокира Бразилия и е на полуфинал срещу Франция"}
{"url": "https://www.monitor.bg/bg/a/view/sedmichen-horoskop-za-7-13-uli-104741", "text": "В събота ще се наложи да направите някои промени и нововъведения, за да успокоите духовете у дома или на работното място. Навлизаме в период, в който старото се руши, отношенията се променят, нужна е промяна в мисленето и в реакциите към околните. Родители и деца влизат в конфликт, а родените в третата декада са на път да си навредят и здравословно. Вечерта може да ви се обадят с изгодно делово предложение. В неделния ден обстановката се успокоява, всеки може да си намери мястото, да стигне до важен избор или решение. Противопоказно е да се бърза, обмисляйте ходовете си. На 9-и може да влезете в преразход на сили и средства, ако искате всичко да става бързо и ако може - веднага. Ще ви разкарват по гишета и инстанции. На 10-и падат задръжки и ограничения. Може да се постигне много, ако добре си се подготвил и знаеш накъде да вървиш. В този ден планетата на правото и закона Юпитер тръгва в директна посока, а това ще стимулира законността и реда, ще създаде порядък в отношения излезли от контрол. Препоръчителни са пътувания, преговори и връзки с чужбина. Лесно ще уредите документи и разрешителни, а някой вече се качва на самолета. 11-и дава възможност да се уреди собственост и имот, да се стъпи на нова база в отношенията. На 12-и нищо съществено да не се предприема. В петък се доверете на предчувствията си. В съботния ден може да спечелите нещо неочаквано. Това не значи да не излизате от казиното. Родените в първите дни на зодията ще се срещнат директно с късмета и дано не се разминат с хората, които ще им го донесат. Луната навлиза във вашия знак и настига Уран в едно от най-благоприятните места за материално благополучие. Може да срещнете човека, който ще обезпечи бъдещето ви. Участвайте в спонсорски инициативи. В живота ви се случват щастливи обрати. Този ден поначало си е даден за революционни промени. В неделя е добре около вас да има по-малко хора, да релаксирате на спокойствие и да се подготвите за изявите си в следващите дни. Ще се намери кой да ви обгрижва. На 9-и много хора ще влязат в преразход на сили и енергия, ще говорят излишни неща и ще предизвикват конфликти. В такъв момент може да се промъкнете успешно покрай спорещите и да си постигнете целите. От 10-и Венера ще ви гледа в брилянтен аспект от знака на Девата. Ще ви потръгне в любовта, а и заниманията с мода и изкуство ще носят приходи. Кой в каквото е силен нека да тества възможностите си в този ден. 11-и е добър за старт на нови инициативи. Сега е моментът да действате по имотни и наследствени въпроси. На 12-и властват тъмните сили, нищо ново да не се започва. В петък ще се събудите с ясното чувство кое е полезно или вредно за вас. Съботният ден носи откровение за бъдещето, дава насоки кое как да стане и да се промени в изгодна за вас посока. Всичко, което предприемете в този уикенд, ще осигури нова база за бъдещото ви развитие, ще стабилизира връзките и работата ви. Сънищата от тази вечер ще покажат дали всичко е наред със сексуалната ви енергия. В неделния ден не позволявайте на странични хора да ви развалят почивката. Всичко да се прави бавно и премерено. За нищо и за никъде не бързайте. Не участвайте в тежки състезания. В понеделник колкото и да сте подготвени ще се окажете в „небрано лозе”, ще се оправдавате за недобре свършената работа, и то не само от вас. Желателно е да се срещнете с капацитет за съвет. 10-и е преломен ден за много съдби. Венера вече ви гледа в пречупващ аспект от знака на Девата. Ще се наложи да се съобразите вече с желанията на партньора за почивка или пътуване към далечни дестинации. Страничните ви връзки може да създадат проблем и да бъдат разкрити. Време е за важен житейски избор. 11-и е ден за нови инициативи, за сключване на нови договори, за покупко-продажби и брокерски дейности. Ще намерите търсения имот за предстоящата почивка, а някой направо ще го купи след това. 12-и е слаб и рисков. Ограничете контактите, особено с потенциални конкуренти. В петък следете знаците на съдбата. Рисков съботен ден за родените след 11 юли. Нещо от миналото си отива по мъчителен начин. Промените може да ви оставят самотни точно преди планираната отпуска. Вечерта тенденцията е всичко да се оправи. В организма ви ще се пробуди огромна сила. Дано не избързате през деня и да развалите нещата. Чака ви печалба, която не се измерва само с пари. Тази вечер някой удря джакпота в живота с избора, който прави. В неделя се пазете от случайни контакти. Приключете каквото сте обещали и ще си получите наградата. 9-и е силен ден за родените в третата декада. Ще се окажете търсеният специалист, може да си осигурите престижно работно място. Работете солово. 10-и отприщва нови инициативи, дава крила на желания и фантазии и помага да реализирате една важна цел. Нещо неудържимо ви води и привлича, отдайте му се и ще изживеете магични моменти, 11-и е ден с много посоки и възможности. Не позволявайте да ви объркват, търсете своя път, намерете своя дом или купете на децата техния. Чудесен ден за имотна инвестиция. 12-и е тежък, рисков и слабоенергиен ден. Предстои новолуние във вашия знак. Време е за равносметка, нищо ново да не се започва. Тъмните сили се активизират. Но в петък ще се събудите с усещането кое е полезно и кое е вредно за вас, за работата, връзките и здравето ви. Послушайте гласа на интуицията. Действайте активно на 7-и. Време е за промени, които ще дадат път на новото. Старите връзки и отношения се рушат. На преден план излизат нещата, които не търпят отлагане и ви подтикват към действие. Денят се свързва с основата и фундамента. Правете всичко качествено и здраво. Започнете нов цикъл физически упражнения и в неделния ден си позволете повече релакс и оздравителни процедури. На 8-и и 9-и нищо рисково да не се предприема. Понеделнишки на работното място ще е голяма неразбория, така че не разчитайте на колегиална подкрепа. И така стигаме до 10-и, който ще се окаже силен, пробивен и творчески ден не само за вас. Ще може да се облегнете и на приятелското съдействие. Обединете сили и ресурси и ще постигнете максималното. Денят се свързва с реката, която събира сили от различни потоци, докато стигне морето. Така и вие на 10-и и 11-и може да стигнете морето на големите си професионални надежди или приятно да се излежавате вече на морския бряг. Венера напуска вашия знак на 10-и, а това е знак, че ще овладеете и емоционалните пристрастия и ще мислите по-реалистично. На 12-и властват тъмни и подмолни сили, запазете неутралитет. Фатализмът на този петък, 13-и, се състои в това, че не вярвате на интуицията си. Ще се събудите с едно вярно усещане. Последвайте го. В съботния ден на всички нива се включват резервите. Ще проработи резервният ви план, а в късния следобед може да получите предложение или възможност за неочаквана печалба. Родените до 1 септември са в много добра финансова позиция, някой прави силен ход и изгодна сделка, а друг ще се окаже подкрепен от спонсор и съюзник. Навлизате в силен тридневен период, в който другите може и да губят, но загубеното от тях има тенденция да дойде при вас. В неделя започнете нов курс на оздравителни процедури. Сега е моментът да се прочистите от насъбраната шлака и да планирате действията си за понеделник. 9-и ще ви даде предимство, докато другите се карат, спорят и не знаят накъде да вървят. Посетете учителите си, нужните специалисти и консултанти. Сами може да спечелите, ако давате методически съвети. 10-и дава старт на нова инициатива. Венера навлиза в Дева, а Юпитер тръгва в директна посока. Съдбата дава зелено за новите ви творчески инициативи. За хората на изкуството, модата и занаятите ще се отворят и възможности да спечелят нещо в „зелено”, да се уредят с творчески пътувания в чужбина или да станат обект на търговски интерес от чуждестранни фирми. Очертава се тежка битка за кокала на 10-и и 11-и, така че гонете си интереса. 12-и е безенергиен ден. На 13-и се събуждате с вярното чувство за полезното и вредното. На 7-и непредвидени обстоятелства преобръщат личната ви програма и носят проблеми. Родените в третата декада да не поемат излишни рискове. С една дума и жест може да разрушите нещо градено с години. Но, от друга страна, този ден дава шанс да се намери нов път и колкото и да е болезнено - да се тръгне по него. Вечерта правите стабилизираща крачка, така че не се обръщайте назад. В неделя е време за почивка, размисъл и финализиране на започнатото преди. Противопоказно е да се бърза, независимо за какво и за къде. На 9-и властва грубият материализъм. Всеки си прави сметки и не е склонен да помогне на другия. Така всички действат неорганизирано и нищо съществено не се постига. Най-силните ви дни за периода са 10-и и 11-и. Каквото насрочите за вторник, ще тръгне като по вода, ще ви изведе на престижна позиция и ще помогне да намерите качествени съюзници и съмишленици. Някой ще получи и допълнителна дотация или увеличение на заплатата. В сряда е много добре да се действа по имотни и наследствени дела, да се правят огледи на жилища и терени и да се уреждат сделки с недвижима собственост. Окопавате се някъде и получавате нужната ви стабилност. 12-и е особено рисков, тежък и опасен ден. Нищо важно да не се предприема. Очертават се проблеми с родители и деца. На 13-и се доверете на предчувствията си, а не на чуждия диктат. Първите три дни на периода са неблагоприятни и рискови за личната ви и делова активност. В съботния ден може да влезете в преразход на сили и средства. Ще направите нещо, за което ще съжалявате. Използвайте деня за подобряване на здравето си. Не влизайте в казиното, другите печелят добре и може би на ваш гръб. 8-и е ден за пасивност и нищоправене. Пазете се от случайни контакти и влияния. Чистете се от шлаката, вслушвайте се във вътрешните си усещания. В понеделник бъдете избирателни във връзките, дистанцирайте се от колеги и познати, които обикновено ви вкарват в капани. На 10-и правите силен скок във вярната посока. Тенденцията е всичко при вас да потръгне изведнъж и да ви отвори неподозирани възможности. Юпитер от вашия знак тръгва директно, а Венера вече не ви гледа в рискова позиция. Ще ви потръгне и в любовта, ще направите силен професионален ход и ще се почувствате по-добре. Нищо предложено да не се отказва. Действайте активно в посока на личните си интереси. В сряда материалното ви положение ще се подобри, ще имате и шанс да се сдобиете с недвижим имот. На 12-и ще се отървете от вредни и фалшиви връзки. На 13-и ще се събудите с ясното усещане какво е важно и полезно за вас и ще го направите с удоволствие. Яжте каквото ви се дояде и бъдете с тези, които са ви на сърце. 7-и е ден с огромна преобразуваща и регенерираща сила. Родените в третата декада ще се справят с всеки проблем и ще решат от раз задачите, които им тежат. Включват се резервите на пълна мощност, правят се рокади, които ще улеснят живота на семейството и работната ви програма. Ден на фундамента, правете всичко здраво и стабилно. В неделя го давайте по-лежерно и без напрежение. Останете сред свои и брачната ви церемония нека да е в по-тесен кръг. На 9-и ще спечелите от съветите, които давате. Ще се окажете ценен помощник за някого в труден момент на избор. Не влизайте в разправии с хора, които не знаят точно какво искат и за какво се борят в този живот. На 10-и и 11-и другите ще правят крачка напред, а вие ще се окажете притиснати и изправени пред тежки препятствия. Направете като реката, заобиколете проблема или тактично го подкопайте. Няма да мине без сблъсъци на интереси и позиции. Нищо няма да ви се даде без бой. На 11-и някой ще прехвърли имот на децата и сам ще си ограничи пълномощията. Така на 12-и може да се окажете почти без сили. Новолунието изсмуква жизнените ни сокове и ни в вкарва в грешен коловоз. Всичко предприето в този ден ще тръгне накриво. В петък ще се събудите с ясното чувство накъде да вървите и през уикенда всичко при вас ще се подреди. Чакат ви приятни и щастливи мигове. Тежък съботен ден. Очертават се реформи и ремонти. Качвате кръвното, влизате в разправии. Старото си отива, не се опитайте да задържите статуквото, а се нагодете на промените. Вечерта може да получите чаканата дотация, а това, което отдавна подготвяте, ще уредите и ще получите в неделя. Стигате крайната цел и в един дълъг любовен преход. Време е за брак и годежи. Бъдете внимателни, за да не попаднете под фатално влияние. В понеделник ще уредите нов договор или нещо важно за бъдещата ви работа докато другите се карат и си правят номера. Гонете си интереса, без да влизате в разправии. От 10-и Венера ще ви гледа в брилянтен аспект от знака на Девата, а това ще помогне да развиете майсторлъка си в една или в друга област на занаятите и дизайна. От значение е и опаковката, в която поднасяте плодовете на труда си. Не пестете труд и материали. Рекламата е важна. На 11-и играйте посредническа роля в брокерски сделки и ще спечелите своя процент. В съседство може да откриете и своя апартамент. Вечерта е конфликтна, а на 12-и проблемите ще ви засипват. Предстои новолуние в знака на опозицията ви Рака. Работа и семейни отношения са противопоставени. Ще си проличат важните за всеки приоритети. У дома може да има сълзи. Не бягайте от отговорностите си. В петък се планира, но не се препоръчват активни действия. Предприетото до обед на 7-и ще донесе разширение и стабилизация. Започнете ремонти. Не се опитвайте да спирате някого в желанията и стремежите му и не позволявайте да ви ограничават в собствените ви амбиции. Родените в първата декада ще плащат за желанията и удоволствията на деца и близки, а за техните никой няма да попита. В следващите два дни ще влезете допълнително в преразход на сили, средства и енергия, ще обслужвате близките, а приятелите ще ви бъдат в тежест. В неделя намерете време и място за почивка. За никъде не бързайте, прочистете се от шлаката на физическо и духовно ниво. В понеделник ви очакват разправии на работното място. Нищо няма да потръгне от раз. Бъдете разумни и икономични. В този ден има опасност от енергийни загуби. Вероятно е да ви използват. Не вярвайте на думи и обещания. Не предприемайте нищо важно. В следващите два дни ще печелите и ще се радвате на успехи. На 10-и пътувайте, запознайте се с някого, търсете нова работа преместете се на ново място. На 11-и ще намерите търсената квартира и имот. Помагате на приятел да се устрои. 12-и е ден на тъмните сили и помисли. Предприетото ще тръгне накриво. На 13-и интуицията дава важни сигнали, но малко хора ще и обърнат внимание. Вярвайте в предчувствията и ще избегнете неприятностите в следващите два дни. Съботният ден е свързан със строителството и фундамента. Заложете здрави основи на всичко, което започвате. Не си позволявайте неравностойни връзки и работа в сивата икономика. Сега е моментът да се правят ремонти, да се надгражда и надстроява. Привечер може да получите много изгодно предложение или да намерите нужното финансиране. Използвайте неделния ден за почивка и релаксиращи процедури. Ще приключите успешно важен етап от живота и работата си. Някой ще приключи с ергенлъка, друг - с дейности, които не отговарят на имиджа му, а трети ще спечели конкурс, за който отдавна се подготвя. Противопоказно е да се бърза. На 9-и ще намерите верен съюзник и съветник. Добре е да се разграничите от тези, които водят вечни битки и са вечно недоволни от постигнатото. Не участвайте в конфликти и пререкания. Преследвайте си целите и не се включвайте в разправиите наоколо. Бъдете избирателни във връзки и контакти. Не е все едно с кого ще си пиете питието и обсъждате битието. На 10-и пред вас ще има прегради, които може да прескочите или заобиколите. Не се предавайте, положете усилия и ще постигнете целите си. Родените в третата декада дават всичко от себе си на деца и внуци на 11-и. На 12-и липсва енергия, неблагоприятно за планирано раждане. На 13-и интуицията ви е на ниво, напипвате вярната посока.", "date": "2018.07.06", "title": "Седмичен хороскоп за 7 - 13 юли"}
{"url": "https://www.monitor.bg/bg/a/view/sa-sht-izhvyrli-polsha-ot-bitkata-za-medalite-104749", "text": "Мъжкият волейболен отбор на САЩ надигра категорично световните шампиони от Полша с 3:0 (26, 17, 18) във финалната фаза на Лигата на нациите в група В в Лил (Фл). С това американците попариха надеждите на поляците за игра на полуфинала. Те натрупаха 2 поредни загуби, първата с 1:3 от тима на Русия и няма да влязат в борбата за отличията. Воденият от треньора Джон Спероу тим на САЩ доминираше през цялото време, а най-резултатен за победителите беше Матю Андерсън с 15 точки (2 аса, 57% ефективност в атака). Тейлър Сандър, сменен заради контузия в третия гейм, добави 14 т. 3 аса). За поляците само Дамян Шулц впечатли с игра и направи 13 т. \"Не бяхме достатъчно убедителни в началото, но след това нещата ни се получиха отлично, коментира Дон Спероу. - Трябваше да играем на бързи обороти и аз съм удовлетворен от това, което направихме.\" Така на полуфинала днес ще играят и САЩ и Русия, независимо от резултата от мача помежду им снощи. В група А бразилците разгромиха отбора на Сърбия с 3:0 (16, 26, 19) във втория си мач, след като загубиха първия с 2:3 от Франция. Волейболистите на Бразилия показаха тотално предимство и не дадоха никакъв шанс на съперниците си. Сърбите поведоха само в третия гейм с 8:6, но не издържаха на натиска. Уолъс Де соуса отново беше отличникът за \"селесао\" с 16 точки, Лукас Сааткамп добави 15. За Сърбия Александър Атанасийевич се разписа със 17 т., а Марко Йовович завърши с 13. Късно снощи играха Франция и Сърбия.", "date": "2018.07.06", "title": "САЩ изхвърли Полша от битката за медалите"}
{"url": "https://www.monitor.bg:443/bg/a/view/na-plaja-vromos-kraj-chernomorec-radiacija-s-niva-50-pyti-nad-dopustimite-104742", "text": "Радиация с опасни нива, достигащи 50 пъти над нормите е засечена на плажа \"Вромос\" край Черноморец. Проблемът с радиоактивните лъчения там не е новина, но здравните власти отново алармираха и призоваха туристите да стоят далеч от ивицата. От няколко дни там се появиха и нови табели на български и английски, които информират, че плажът е опасен за здравето. Изрична забрана за достъп до него обаче няма, а според РЗИ законът не позволява да се въведе ограничение за достъп.  Предупредителните табели също не са от вчера. Те обаче изобщо не стряскат летовниците. Стотици туристи от цялата страна ежедневно събират тен на радиокативния плаж. На метри от него пък има незаконен къмпинг, където семейства с деца летуват на палатки през целия сезон. \"Плажуването върху радиоактивна пясъчна ивица е опасно за здравето и това може да има сериозни последици. Ефектът върху организма е канцерогенен, и би могъл да предизвика генетични мутации в следващите поколения. Тези поражения не се проявяват веднага, а години по-късно\", обясниха инспектори от РЗИ Бургас. Според тях радиоактивния пясък е най-опасен за малки деца и бременни жени.  \"Разликата в съдържанието на радионуклеиди в пясъка и в почвата край пясъчната ивица по отношение на този терен спрямо останалите терени, които изследваме по цялото Черноморие тук е между 5 и 50 пъти повече. Времето за полуразпад на тези радиоизотопни елементи е значително дълго, то надхвърля 90-100 години\", коментира зам.-шефката на РЗИ д-р Вергиния Цанова. През лятото на 2010-та година радиоактивните лъчения на Вромос достигнаха критични нива и тогавашният областен управител на Бургас Константин Гребенаров издаде забрана за достъп до него.  Тогава Изпълнителната агенция по околна среда, РИОКОЗ и Басейнова дирекция излязоха със становище, че има риск за здравето на хората, които плажуват на ивицата. Радиоактивните лъчения по протежение на цялата плажна ивица в района на Вромос идват от изхвърляният преди половин век флотационен отпадък от преработка на руда в някогашните мини. В продължение на 25-30 години милиони тонове радиоактивни отпадъци от мините са били изхвърляни директно във водата на залива Вромос. В зората на демокрацията по програма ФАР бяха отпуснати средства за почистването на плажната ивица и радиационните лъчения временно изчезнаха. Сега обаче морето е изхвърлило погребаните на дъното отпадъци и радиациацията от тях отново се повиши. Изследванията са показали , че пясъкът е примесен с тежки метали като желязо и мед и е наситен с опасни уранови смоли.", "date": "2018.07.06", "title": "На плажа \"Вромос\" край Черноморец - радиация с нива 50 пъти над допустимите"}
{"url": "https://www.monitor.bg:443/bg/a/view/radev-otiva-v-turcija-za-vstypvaneto-v-dlyjnost-na-erdogan-104738", "text": " Президентът Румен Радев заминава в понеделник за Турция, където ще присъства на официалното встъпване в длъжност на Реджеп Ердоган като държавен глава. Церемонията ще се състои от 18.00 часа в Президентския дворец в Анкара. Междувременно по-рано през деня в понеделник Радев ще ще удостои посланика на Република Кипър у нас Ставрос Августидис  с орден „Мадарски конник“ първа степен. Малко след това орден „Стара планина“ първа степен ще получи и световноизвестния израелски писател, историк и политик проф. Михаел Бар-Зоар.  Във вторник пък под патронажа на държавният глава в резиденция „Бояна“ ще се проведе кръгла маса за заетостта на хората с увреждания.", "date": "2018.07.06", "title": "Радев отива в Турция за встъпването в длъжност на Ердоган"}
{"url": "https://www.monitor.bg:443/bg/a/view/kitaj-naliva-1-5-mlrd-v-nashi-proekti-104747", "text": "Българската и Китайската банки за развитие подписаха споразумение за 1.5 млрд. евро за развитието на родни проекти. Парите ще се използват за подпомагане на малките и средните предприятия, енергетика, комуникации, транспорт, селско стопанство у нас. Рамковото споразумение за Българска банка за развитие беше парафирано от изп. директор на финансовата институция Стоян Мавродиев и Хуайбан Ху, председател на УС на китайската банка в присъствието на премиера Бойко Борисов и председателя на Държавния съвет на Китай Ли Къцян. Така бизнесът ще получи финансиране през за следващите 5 години по инициативата „Един пояс, един път“. Това е най-големият проект от финансовата инициатива на Китайската банка за развитие в рамките на Междубанковата асоциация Китай-ЦИЕ. Китай ще предостави 2 млрд. евро на държавите от Централна и Източна Европа, членуващи във формата \"16+1\", като близо 75% от тези средства са предвидени за България.", "date": "2018.07.06", "title": "Китай налива €1,5 млрд. в наши проекти"}
{"url": "https://www.monitor.bg:443/bg/a/view/vtori-nash-unosha-v-osnovnata-shema-na-uimbyldyn-104739", "text": "Симон-Антони Иванов се класира за основната схема на \"Уимбълдън\" при юношите. Шампионът ни до 18 г. записа втора победа в квалификациите, след като надигра 4-ия поставен в пресявките Сергей Фомин (Узб) с 6:3, 6:4. 16-годишната Даниела Димитрова загуби във втория кръг на пресявките с 2:6, 4:6 от 17-годишната Леони Кунг (Швейц). Станаха ясни и съперниците на Адриан Андреев и Гергана Топалова за основната схема. Андреев е поставен под №7 и започва днес срещу Матеуш Алвеш (Браз). При девойките Гергана Топалова играе с третата в световната ранглиста и в схемата - 14-годишната Кори Гоф от САЩ. Александър Зверев (Гер) се класира за третия кръг при мъжете след 6:4, 5:7, 6:7(0), 6:1, 6:2 над Тайлър Фриц (САЩ). Фриц, 68-и в ранглистата на АТР, водеше с 2:1 сета до прекъсването на мача заради настъпилата тъмнина в четвъртък, но при доиграването Зверев спечели 8 от 9 възможни гейма в 4-ия и началото на 5-ия сет и постигна победен обрат, за да стигне до мач с Ернест Гулбис. Кевин Андерсон (ЮАР) пък спря Филип Колшрайбер (Гер) с 6:3, 7:5, 7:5. Шампионката за 2017 г. при жените Гарбине Мугуруса (Исп) пък отпадна сензационно, след като беше победена от белгийката Алисън ван Уйтванк с 5:7, 6:2, 6:1. \"Знаех, че ако й позволя да играе по нейния си начин, ще загубя. Така че рискувах. Може и да изглеждах спокойна, но отвътре направо горях\", каза белгийката след края на срещата. Мугуруса призна, че това не е бил нейният ден: \"Тя поемаше много рискове и това й помогна. Аз пък бях много далеч от обичайното ми ниво. Жалко\", обобщи испанката.", "date": "2018.07.06", "title": "Втори наш юноша в основната схема на \"Уимбълдън\""}
{"url": "https://www.monitor.bg:443/bg/a/view/nankov-podpisa-s-kitajski-kompanii-za-tunel-pod-shipka-am-cherno-more-i-ruse-veliko-tyrnovo-104736", "text": "Рамкови споразумения за сътрудничество при реализацията на тунел под връх Шипка, автомагистрала \"Черно море\", автомагистрала \"Русе - Велико Търново\", автомагистрала \"Хемус\", скоростния път \"Видин - Ботевград\" и други обекти подписа днес министърът на регионалното развитие и благоустройството Николай Нанков с пет големи китайски компании. Това съобщи пресцентърът на МРРБ. Фирмите, които проявяват интерес към инвестиция в пътни инфраструктурни проекти в България, са China Communications Construction Co, China Road and Bridge Corporation, CITIC Construction, Mizrahi Real Estate Group inc. съвместно с China Machinery Engineering Corporation, и Quantum Global Solutions съвместно с PowerChina International Group Limited. Свързаността е основен приоритет за нас, e казал министър Николай Нанков по време на церемонията и e напомнил, че през страната ни преминават пет трансевропейски транспортни коридора. Като предимства за България той e определил не само стратегическото географско положение с директен достъп от Европа до Близкия Изток и Азия, но и добрите условия за бизнес, стабилността, членството ни в ЕС и др. Уверени сме, че следва да имаме важна роля в процеса на свързване на Европа с Азия, тъй като през България преминава връзката със Западна Европа по река Дунав и най-пряката връзка през Черно море и Персийския залив по Пътя на коприната, e заявил още регионалният министър. Николай Нанков e напомнил, че през последните години интензивният политически диалог между България и Китай създаде рамка за ползотворно сътрудничество във всички сфери, както и че страната ни подкрепя и участва в различните формати на Инициативата за сътрудничество между азиатската страна и държавите от Централна и Източна Европа. Министър Нанков e обърнал внимание на поддържания от Министерството на регионалното развитие и благоустройството диалог с китайската страна и е припомнил за подписаното през 2016 г. Споразумение за сътрудничество с Министерството на жилищата и развитието на градските и селските райони. Министърът е обяснил, че така са създадени условия за укрепване и разширяване на двустранните отношения в областта на строителството и архитектурата и е създадена предпоставка за установяване на трайно партньорство и засилване на икономическите връзки. Инвестициите на китайските компании биха били плюс за икономиката ни, тъй като те са на светло, иновативни, осигуряват работни места и са социално отговорни, е казал още министър Николай Нанков.", "date": "2018.07.06", "title": "Нанков подписа с китайски компании за тунел под Шипка, АМ \"Черно море\" и  \"Русе - Велико Търново\""}
{"url": "https://www.monitor.bg:443/bg/a/view/poletyt-na-francija-prodyljava-104750", "text": "Полетът на Франция към мечтания финал на световното първенство в Русия продължава. „Петлите“ преодоляха съпротивата на Уругвай на 1/4-финалите след успех с 2:0, до който се стигна след попадения на Варан в 40-ата и Гризман в 62-ата минута. Възпитаниците на Дидие Дешан контролираха срещата през всички 90 минути и логичко стигнаха до успеха, демонстрирайки повече класа. Уругвайците от своя страна показаха много желание в началото на двубоя, но сякаш прегоряха и след първия гол на „петлите“ не успяха да се върнат в срещата. Големият проблем пред селекционера на южноамериканците Оскар Табарес бе отсъствието на една от големите звезди на отбора Единсон Кавани, който се контузи в 1/8-финала с Португалия. На негово място като партньор в атака на Луис Суарес се включи Кристиан Стуани. От другата страна Дешан трябваше да се съобразява с липсата на Блес Матюиди, който бе наказан. Халфът на „Ювентус“ игра по лявото крило в предните няколко мача на тима, а вчера на негово място влезе Корентен Толисо. Първото чисто положение в мача дойде в 15-ата минута, когато Мбапе бе оставен непокрит в наказателното поле, но не прецени добре топката и ударът му с глава бе неточен. Последваха минути на жестока битка, но чистите положения пред двете врати липсваха. Резултатът бе открит от „петлите“ в 40-ата минута след центриране от фаул на Гризман. Тогава Варан засече топката с глава и направи безпомощен Муслера. Две минути по-късно Уругвай бе много близо до изравняване, след като Касерес стреля с глава, но Лорис направи брилянтно спасяване, а Годин бе крайно неточен при добавката. В началото на втората част битката на терена продължи, а Уругвай тръгна по-смело напред в търсене на изравняване, докато европейците действаха търпеливо и стабилно в защита в очакване на възможност за намиране на празни пространства. В 62-ата минута Франция поведе с 2:0, след като при една контраатака топката стигна до Гризман, който стреля от дистанция. Ударът му отиде право в ръцете на Муслера, но вратарят не успя да хване и тя влетя в мрежата му. До края „петлите“ контролираха играта и не позволиха изненади.", "date": "2018.07.06", "title": "Полетът на Франция продължава"}
{"url": "https://www.monitor.bg:443/bg/a/view/posreshtnaha-syprugata-na-kitajskija-premier-s-hljab-i-sol-104740", "text": "Посрещнаха проф. Чън Хун, съпругата на премиера на Китай Ли Къцян, по стар български обичай. Премиершата на Китай  бе приветствана от столичния кмет Йорданка Фандъкова, районния кмет на \"Възраждане\" Савина Савова и началникът на Регионално управление на образованието София-град д-р Ваня Кастрева, които заедно посетиха  18 СУ „Уилям Гладстон“, съобщиха от районното кметство.  По стара българска традиция деца с български носии посрещнаха гостите с хляб и сол и ги приветстваха на китайски. 18 СУ „Уилям Гладстон“ е най-голямато училище по брой ученици в България, в което 250 деца изучават китайски. Ранното чуждоезиково обучение е приоритет на училището, поради което изучаването на първи чужд език започва от първи клас – английски, немски, френски, руски, японски и корейски, а след : клас учениците могат да избират обучение по английски, арабски, китайски, корейски, немски, френски и японски език.  За високопоставената гостенка ученици показаха и разказаха за традицията на изработване на мартеници, кукерски маски и кукли с български фолклорни носии в библиотеката на училището „Конфуций“. Проф. Чън Хун изработи заедно с децата мартеница, която ще отнесе в Китай, заедно с подаръците, които децата изработиха специално за нея.  Съпругата на китайския премиер е професор в Пекинския търговско-икономически университет, специалист по американска литература. След като нейният съпруг става министър-председател през 2013 г., проф. Чън Хун се оттегля от преподавателската дейност и се посвещава на научните изследвания и преводи на книги на американски автори. С кратка емоционална програма учениците от 18 СУ поздравиха гостите от Китай с изпълнения на български и китайски. Проф. Чън Хун приветства присъстващите и сподели, че за първи път е в България и в Източна Европа и е много развълнувана топлото посрещане и вълнуващите срещи. Тя каза, че независимо от разстоянията между двете държави, имаме много общи неща - песента „Една българска роза“, която децата изпълниха, има китайски аналог, песен в която се възпява жасмина. Според нея българите и китайците еднакво се възхищаваме и възпяваме природата, уважаваме историята и културата си. Проф Чън Хун благодари на учениците и преподавателите за прекрасните изпълнения. Тя дарява на училището 1500 книги, посветени на историята, културата и традициите на Китай, 900 интерактивни материали, 4 стипендии от институт „Конфуции“ за ученици, които да посетят Китай и на място да осъвършенстват езика и посещение на 10 ученици и двама преподаватели в Китай. Йорданка Фандъкова приветства и благодари на проф. Чън Хун за щедростта и инетреса, който проявява към образованието, което ще сближи двата народа.", "date": "2018.07.06", "title": "Посрещнаха съпругата на китайския премиер  с хляб и сол"}
{"url": "https://www.monitor.bg:443/bg/a/view/boljari-se-jalvat-ot-bezvodie-104723", "text": "Около 500 търновци, живеещи в най-високата част на кв. Картала се жалват на местната община от липсата на питейна вода. В продължение на по няколко дни семействата нямат вода, а когато най-после тя потече, заради липсата на достатъчно налягане, скоро отново спира. В района има помпена станция, която обаче досега не е пускана в експлоатация. Необходими са около 200 хил. лв.реконструкция, за поставяне на тръби и нови помпи и за решаване на проблема. От местната община са се заели с разрешаване на въпроса като ще се търсят начини за осигуряване на необходимото финансиране.", "date": "2018.07.06", "title": "Боляри се жалват  от безводие"}
{"url": "https://www.monitor.bg:443/bg/a/view/hamiltyn-iska-otpuska-za-da-dogleda-mondiala-104745", "text": "Четирикратният шампион във Формула 1 Люис Хамилтън обяви, че ще вземе отпуска от своя тим \"Мерцедес\", за да гледа на живо в Москва финала на световното първенство по футбол, ако Англия стигне до него. Той искаше да види своите сънародници в Русия още тази събота срещу Швеция, но състезанието за Гран при на Великобритания на пистата \"Силвърстоун\" провали плановете му. \"Каква ли ще бъде глобата, ако пропусна пресконференцията в събота след квалификациите?, попита британецът в медийно обкръжение. - Може да опитам. Дали мога да преговарям? Искам да гледам този мач. Онзи ден ми се наложи да гледам Англия по телефона, но поне видях нещо\". Днешната квалификация завършва точно с началото на мача на англичаните в Самара, но най-бързите трима са задължени да говорят пред медиите. И Хамилтън очаква да бъде един от тях. \"За следващата неделя обаче съм си взел почивен ден, защото искам да бъда в Русия и да подкрепям отбора\", уточни той. Хамилтън беше най-бърз в първата тренировъчна сесия на \"Силвърстоун\" с 1:27,487 мин., а съотборникът му Валтери Ботас се нареди на 0,367 сек. след него със сменения двигател на болида си. Трети стана Себастиан Фетел с \"Ферари\", по-бавен с 0,511 сек. \"Това е най-неравната писта, на която някога съм карал\", каза след сесията Люис. В сутрешния сеанс Ромен Грожан разби болида на \"Хаас\" в завой №1. \"Автомобилът е напълно потрошен. Съжалявам, момчета\", обяви той по отборното радио. Във втората тренировка първото място успя да заема Себастиан Фетел с минималното предимство от 0,187 сек. пред Хамилтън. Ботас завърши трети, на 0,357 сек., а зад тях се наредиха Кими Райконен с \"Ферари\", Даниел Рикардо с \"Ред Бул\" и Фернандо Алонсо с \"Макларън\". Хамилтън беше обявен за фаворит за победата в родината си от букмейкърите. Неговият коефициент в заложните къщи на Острова преди квалификациите беше 2,10. Второто място в тази \"класация\" естествено зае Фетел с 4,50, а ставките за Ботас и Макс Верстапен с \"Ред Бул\" бяха по 7,00, а за Рикардо - 7,50.", "date": "2018.07.06", "title": "Хамилтън иска отпуска за да догледа мондиала"}
{"url": "https://www.monitor.bg:443/bg/a/view/remontirat-uchebni-zavedenija-vyv-v-tyrnovo-za-8-6-mln-lv-104720", "text": "Шест училища и детски градини във Велико Търново ще бъдат ремонтирани с над 8,6 млн. лв., съобщиха от местната община. Средствата са по ОП „Региони в растеж”, а частта на общината във финансирането на проекта е 805 хил. лв. Ще бъдат извършени ремонти на фасади, покриви и вътрешни помещения, подмяна на топло и електро инсталации и отоплителни котли, обновяване на интериора и обзавеждането в класните стаи и физкултурните салони. В две от градините ще бъдат изградени и басейни. Срокът за завършване на дейностите по проекта е четири месеца, но очакванията са до началото на новата учебна година ремонтите вече да са приключили.", "date": "2018.07.06", "title": "Ремонтират учебни заведения  във В. Търново за 8,6 млн.лв."}
{"url": "https://www.monitor.bg:443/bg/a/view/sirijskite-buntovnici-sdadoha-oryjie-104735", "text": "Сирийските бунтовници постигнаха споразумение с руски офицери да предадат поетапно оръжията си и да бъде разположена руска военна полиция край йорданската граница, заяви бунтовнически говорител. Ибрахим Джабауи каза, че споразумението е постигнато в протичащите в момента преговори в град в южната част на Сирия. Договорено е и спиране на военните действия от двете страни. В него има клауза и за изтегляне на проправителствените милиции от няколко града в Южна Сирия. Джабауи каза, че областта ще бъде под контрола на местни сили, надзиравани от Русия. По информация на очевидци бронирани автомобили и танк с руски флаг са се насочили към контролно-пропускателния пункт \"Насиб\" на границата с Йордания, който е под контрола на бунтовниците от 2015 година.", "date": "2018.07.06", "title": "Сирийските бунтовници сдадоха оръжията   "}
{"url": "https://www.monitor.bg:443/bg/a/view/vitalij-klichko-sreshtu-lenyks-luis-v-kiev-104746", "text": "Почетният шампион на Световния боксов съвет (WBC) в тежа категория и кмет на Киев Виталий Кличко ще се завърне на ринга за демонстративен мач, обявиха украинските медии. Негов съперник ще бъде друго величие от близкото минало - британецът Ленъкс Люис. \"Реваншът на века\", както е наречен този двубой, ще се проведе в рамките на благотворителна инициатива по време на 56-ия конгрес на WBC в Киев между 30 септември и 5 октомври. На 21 юни 2003 г. двамата се срещнаха в мач, наречен \"Боят на десетилетието\" и тогава Люис спечели, след като Кличко старши беше спрян от лекаря заради кървяща аркада. До момента украинецът водеше във фишовете на тримата съдии с 58:56. Британецът обеща реванш, но той така и не се състоя. Носителят на поясите на IBF, WBA, WBO и IBO Антъни Джошуа пък е подписал договор за два боя на стадион \"Уембли\" - първият на 22 септември 2018-а, а вторият - на 13 април 2019 г., обяви промоутърската компания Matchroom Boxing. Той вече победи Владимир Кличко там през 2017 г.,у но съперниците му за следващите двубои още не са потвърдени.", "date": "2018.07.06", "title": "Виталий Кличко срещу Ленъкс Люис в Киев"}
{"url": "https://www.monitor.bg:443/bg/a/view/sedmichen-monitoring-2-6-uli-104732", "text": "    Естествено, че в „съветите” на германския „Зюддойче Цайтунг” няма нищо новинарско, а още по-малко актуално, но от българската секция на „Дойче веле” се възрадваха на възможността да пуснат поредния антибългарски материал. А колегите им от „Дневник”, които по нищо не им отстъпват, веднага се позоваха на „дойчовците”. Петте акцента във въпросната публикация всъщност са толкова дебилни и инфантилни, че чак е обидно да се коментират насериозно. Все едно да върнем топката в полето на швабите и да посъветваме българките да се оглеждат по площадите в Германия, да не вземе някой мигрант да ги уважи като онези наивни глупачки, дето посрещаха пришълците с плюшени играчки и разтворени обятия, преди да стане каквото стана.     Не е ясно кога бежанците възприемат клатенето на глава от страна на германките като съгласие да ги уважат и кога заемат позиция на изчакване, а и никак не ни интересува. Клатенето на глава по родните плажове обаче е соц отживелица. Гларусите от едно време отдавна се пенсионираха, а напоследък и тази древна професия се изпедерасти и онези с перките масово се заглеждат по чичовци, вместо по каки. Та фрау швабините може спокойно да пекат кълки на плажа – шансът някой гларус да се завърти около тях е минимален, така че и да клатят глава и да не клатят, все тая.     Виж домашната ракия, поизветрели изпарения от която са достигнали до редакторите в „Зюддойче“, е друга работа. Долу ръцете от българската ракия! Всеизвестно е, че швабите, които „курортуват“ по нашето Черноморие, се наливат с алкохол предимно в ресторанта, защото ол инклузивът не им брои чашите. Къде пък я намериха тая домашна ракия в Слънчев бряг или на Албена, че чак да се накривят откъм съвети?     Обмяната на валута на улиците – ето нещо, за което може също да се усъмним, че се прави от страна на германските летовници. Както вече казахме, повечето от тях са с предплатени услуги и не харчат нищо над определеното. А за едното магнитче или пликче чубрица едва ли ще се развърти чак толкова активна обменна дейност. Практиката показва, че на харчлък се отварят повече българските курортисти, които скачат с бънджи и се въртят като гламави, защото веднъж се живее. Докато немците чинно и прилежно си стоят залепени за бара и се състезават колко бира с водка на аванта могат да налеят в търбусите си. Дали да не кажем на „дойчовците“, че тези коктейли водят до опасни ситуации, освен че швабските песни на дрезгав глас и маймунски танци до зори са отвратителна гледка.     Изоставена техника и пари в колите? Ето това едва ли го правят и насред Хамбург, където странници с мигрантска визия преджобват минувачите. Искаш си портфейла с кредитните карти и документите за самоличност? Ок, ще ти го върна (всичко това обяснено с жестове, мимики и обилно клатене на глава, което швабите могат да си тълкуват както им идва отвътре), ама ако ми дадеш пари или си купиш ръчно оплетена гривничка на Меси. Няма не искам! Това между другото се случва все по-често и в Солун, но съветите на „Зюддойче“ не са вече така сигурни, както едно време. Някой трябва да ги рефрешне, когато има време. Иначе се знае: Айн, цу Цвайн, цу Трайн. Дрън!         Международен ден без найлонови торбички. Поредната шашава инициатива с чужд привкус. Ще спасяваме океаните и моретата, като товарим дисаги или балансираме с продуктите. Нито един супермаркет или хипермаркет не празнува подобни дивотии. Някои даже се изтарикатиха и крият пликчетата, за да може за всеки отделен зеленчук да се взима найлонова торбичка от двайсет стотинки. Няма лошо да има различни „без“-международни инициативи – ден без тютюнопушене, ден без покупки, ден без сутиени... Но да застанеш пред касата с два банана и като те попитат искаш ли торбичка да отговориш, че по екологични причини ще си ги туриш в гащите, може да се получи малко сконфузно. Пък и онези, които си мятат фасовете и хартишките по улиците, а боклука го кътат в найлонови торбички, за да може по-лесно да го метнат през балкона, едва ли ще разберат намека. Все едно да се обяви Международен ден без обирджии, без терористи, без педофили. Дреме им на тези елементи за международното мнение и положение.     Университет за жени в Япония би камбаната, че през 2020 г. ще приеме бъдещи студенти, които по рождение са от мъжки пол, но се идентифицират като жени, предаде Франс прес. „Важно е да бъде създадена среда, в която цялото общество приема разнообразието и демонстрира разбиране, що се отнася до транссексуалните хора“, заявил на пресконференция министърът на образованието, културата, спорта, науката и технологиите на Япония Йошимаса Хаяши. Много мотивираща практика. Защо да се мориш да се явяваш на изпити и да гониш оценки, след като може просто да се изкараш другополов.         Миризмата на хлор в басейните е лош признак, защото означава, че водата е мръсна, съобщи в. \"Мирър\", позовавайки се на американски специалисти. Силната миризма въобще не означавала много хлор във водата, а била признак, че в нея има пот, урина и дори изпражнения. Когато се комбинира с тях, хлорът образувал миризливите съединения хлорамини     Ченге спасява щерката на големец, който му се отблагодарява подобаващо и сред подаръците му връчва и карта за неговия фитнесцентър с басейн... Тъй като му е сефте да ползва басейн, ченгето поразпитало и се снабдило с всички необходими аксесоари - бански, шапка, щипка за носа и т.н. Плува си нашият с кеф кучешката из коридора, но за беля - допикало му се. Плахо попитал съседа по коридор: - Абе, къде е тука кенефът, че... Поглежда го другият учуден и казва: - Абе ти нов ли си? Пикай в басейна - всички така правят! На другия ден шефът на районното го чака почервенял като рак пред входа и веднага го почва: - Абе, идиот, говедо с говедото, малоумник! Как можа да орезилиш цялото управление, бе ахмак?! - Що бе, шефе? - Пикал си в басейна, идиот! - Ама, шефе, питах един и той казА, че всички пикаят в басейна, та и аз... - Те, че всички пикаят в басейна - пикаят. Ама кой го прави от трамплина, бе?     За следващата новина си трябва време, за да се смели добре, така че отпуснете коланите и слушайте: състезателката по бързо ядене Мики Судо грабнала пета поредна титла, като нагълтала 37 хотдога за 10 минути в надпреварата сред жените. Проявата се е провела в рамките на организираното всеки четвърти юли в Деня на независимостта състезание „Нейтън феймъс\", съобщава Асошиейтед прес. Бързоядката не била съвсем във форма. Миналата година по това време набързо мушнала 41 сандвича.     Мъжки вариант на популярна реклама: „Аз обичам бабо, сандвичи от тия - между два домата - каaaaничка с ракия!“         Професионален празник на полицията. Обикновено го отбелязват по приказния сценарий „Три дни яли, пили и се веселили“. Тази година обаче празникът бе осветен от поредния взривен банкомат. Според вътрешния министър Валентин Радев това било знак. Ама още не знаели как да го разчетат. „Видят ли празник - взривяват банкомат“, жалва се министърът. Взривяването на банкомата на бул. „Рожен” в квартал „Илиянци” на 2 март за кой от двата празника беше – за Баба марта или за Деня на освобождението на България?     След като цяла седмица ни промиваха мозъците със залавянето на престъпна група, която поръчвала полицаи и магистрати, вътрешният министър обясни, че сега търсели „мозъците“. Не е зле търсенето да се разшири. И на някои ченгета мозъците няма да им дойдат в повече.     Пирогов, травматологията. Лекар диктува на сестрата. - Пиши черепна травма! - Черепно - мозъчна? - Абе, какъв мозък, този е ченге. Объркал се и в почивката отишъл да обира банка с фуражката, вместо да си тури чорапа.     Открай време се знае – във всяка банда има и полицай. Тях рядко ги задържат обаче. Гарван гарвану око не вади!     Гого Джувката напери гребен, тоест папийонка. Голям мозък, голямо нещо е той. Със свещ да търсиш друг като него, няма да го намериш. Че и експерт. Не е много ясно с какво се занимава, откакто не люпи СЕМ-ки, но семкаджийските му разсъждения, че „Не е лошо да си подкрепен от фондация, ако правиш медия“, подсказват от какво преживява. Гого Джувката е живото доказателство, че когато се водиш медиен експерт, не е зле да поназнайваш нещо за медиите. Сродяването с журналистически фамилии май не е стъпка в тази посока.       Председателят на Народното събрание Цвета Караянчева осигурила лекар, който да следи за състоянието на Кольо–Необутия. С нещо като персонално джипи са го уредили демек. Ако такава активност се проявяваше и за децата с увреждания, майките им нямаше да висят нахалост пред парламента. Дано линейката, ангажирана специално за Необутия, да е с емблемата на Мерцедес, че да пасва на неговия стандарт. И дано не се налага да се постави под риск нечий живот, за да се угажда на нечии дисидентски капризи. А дано, ама надали. Това последното е цитат от скучновата реклама, която един актьор декламира много изразително с тембъра на Лошия вълк от „Трите прасенца“.     В далечната вече 1991-ва година имаше подобна инициатива. 39-има гладуваха в палатков лагер. Денем им мереха кръвното, подкрепяха ги и ги окуражаваха. Нощем някои „муаха“ сандвичи и се наливаха с кола. Не казвам, че всички са го правили. Имаше обаче и участници, които години по-късно си развързваха езиците и се смееха на хорския наивитет, защото въпросната гладна стачка не било нищо друго освен политика. Ето заради такива моменти в историята скептицизмът към такива протести е задължителен. Дано Необутия не се гласи за посланик, че ще е излагация. По-добре да мята домати по родния парламент, вместо да калпазанства навън и да злепоставя както себе си, така и страната.        ", "date": "2018.07.06", "title": "Седмичен мониtоринг  (2 – 6 юли)"}
{"url": "https://www.monitor.bg:443/bg/a/view/starozagorec-kytal-v-mazeto-si-13-t-alkohol-i-120-kg-tutun-104731", "text": "13 т твърд алкохол, съхраняван  в бидони и варели и 6 чувала с нарязан тютюн откриха полицаи при обиск в няколко имота, собственост на 38 – годишен старозагорец. 13 т твърд алкохол, съхраняван  в бидони и варели и 6 чувала с нарязан тютюн откриха полицаи при обиск в няколко имота, собственост на 38 – годишен старозагорец. Домашно сварената скоросмъртница била с различни оцветявания,част от нея била налята в оригинални стъклени бутилки за уиски,  тепърва експертите ще установяват колко градуса са напитките и дали е бил правен опит за имитация на квалитетни питиета. До нелегалния склад и спиртоварната униформените стигнали след оперативен сигнал за пренасяне на голямо количество цигари без бандерол. Автомобилът „Фолксваген“ на неизвестния до сега на криминалистите Милен Г.бил спрян късно следобед на 5 юли на центъра на село Ракитница, в багажника имало 2 000 кутии папироси от различни марки без бандерол. Още толкова цигари били открити при претърсване на имот на мъжа в Града на липите. Образувано е бързо производство за престъпление по чл.234, ал.2, т.3, вр.ал.1 от НК, притежателят на контрабандната стока е задържан първоначално  за срок от 24 часа, в петък прокуратурата го остави там за още 72 часа.Предстои искане пред съда за постоянното му оставяне в ареста.", "date": "2018.07.06", "title": " Старозагорец кътал в мазето си 13 т алкохол и 120 кг тютюн"}
{"url": "https://www.monitor.bg:443/bg/a/view/sedmina-sektanti-visnaha-na-vyjeto-v-japonija-104719", "text": "Шоко Асахара, лидерът на сектата \"Върховна истина на Аум\", и шестима негови последователи бяха екзекутирани в Япония, предадоха световните агенции, като се позоваха на местни медии. Смъртните им присъди бяха изпълнени чрез обесване. Общо 13 последователи на апокалиптичната, антисоциална секта бяха осъдени на смърт заради атаките с газ зарин в час пик в метрото на японската столица Токио през март 1995 г., при които загинаха 13 и бяха ранени над 6000 души. Заринът, нервнопаралитичен агент, е бил открит от нацистите, припомня ДПА. Първи бе екзекутиран Шоко Асахара, чието истинско име е Чидзуо Мацумото. Това са първите изпълнени смъртни присъди срещу членове на \"Върховна истина на Аум\", отбелязва АФП. Това стана 23 години след атаките и 19 години след издаването на първата смъртна присъда. Съгласно японското законодателство смъртните присъди се изпълняват в срок от шест месеца след тяхното окончателно потвърждаване. На практика обаче екзекуциите се бавят с години, посочва АФП. ДПА посочва, че \"Върховна истина на Аум\" е смесвала будистка и хиндуистка медитация с апокалиптични теории. През 80-те и 90-те години на миналия век сектата успя да привлече до 10 000 последователи, включително учени, лекари, адвокати и други представители на елита, преди да извърши шокиращите атаки със зарин в токийското метро и други престъпления.", "date": "2018.07.06", "title": "Седмина сектанти увиснаха на въжето в Япония   "}
{"url": "https://www.monitor.bg:443/bg/a/view/litovec-s-revolucionni-pomisli-shturmuva-krajcera-avrora-v-sankt-peterburg-104728", "text": "Литовски турист се опита да проникне на превърнатия в паметник крайцер „Аврора“ в Санкт Петербург с викове, че иска да стреля по Зимния дворец и да извърши нова революция в Русия. Местната полиция веднага реагирала и осуетила плановете на „революционера“ за превземане на кораба, дал знак за началото на болшевишкия преврат от 1917 г., а след това му била оказана необходимата психиатрична помощ, която върнала 40-годишния литовец обратно в реалността. Преди 7 години „Аврора“ бе завзет от „пирати“, които издигнаха над крайцера „Веселия Роджър“ и транспарант с надпис „Смърт на нищетата“.", "date": "2018.07.06", "title": "Литовец с революционни помисли щурмува крайцера „Аврора“ в Санкт Петербург"}
{"url": "https://www.monitor.bg:443/bg/a/view/tol-taksite-jasni-do-kraja-na-godinata-104712", "text": "До края на годината Еврокомисията трябва да одобри тол таксите за движение по българските пътища. Преди това обаче, във втората половина на септември Международната банка за възстановяване и развитие (МБВР) ще представи 3 варианта за цените на винетките. Това съобщи за „Монитор“ инж. Светослав Глосов, председател на УС на Агенция „Пътна инфраструктура“ (АПИ). Той припомни, че тол системата ще даде възможност да се събират по-високи такси от тежки превозни средства над 3,5 т, които най-много разбират пътищата ни. „Ще се постигне справедливо заплащане“, поясни инж. Глосов. „В момента от пътни такси повече пари се събират от леките коли, а те най-малко похабяват пътищата. Настилките се рушат от тежките автомобили. На един тир му струва да мине през България двайсетина лева, а пред съседна Сърбия за същото разстояние се плаща 100 лв.“, припомни той. Междувременно днес парламентът ратифицира споразумението с МБВР за консултантски услуги по тол-системата. То има за цел да подпомогне дейността на Агенция „Пътна инфраструктура” при въвеждането на Националната система за електронно събиране на пътни такси у нас. Предвижда се АПИ да използва експертизата на Международната банка за възстановяване и развитие, за да изпълни успешно проекта за проектиране, изграждане и въвеждане на електронна система за такси у нас. За превозните средства с обща технически допустима максимална маса над 3,5 т таксите ще се събират на база изминато разстояние, а за автомобилите с маса до 3,5 т - на база време, (електронна винетка), стана ясно по време на ратификацията на споразумението. Консултантската услуга на МБВР включва анализ и определяне на тарифите за пътно таксуване и обхват на мрежата, като за тази цел ще се спазва европейското законодателство в областта на таксуването на пътя. Реализацията на тол системата се забави с години. На всички процедури се появяваха дребни фирми, учредявани само за да пускат жалби и да бавят въвеждането на електронните винетки. От тол системата, чиято експлоатация ще започне догодина се очаква значително увеличаване на приходите от пътни такси, прогнозират от АПИ. През март строителният министър Николай Нанков прогнозира, че пътни такси ще се плащат за използването на около 55% от пътната мрежа в страната.", "date": "2018.07.06", "title": "Тол таксите ясни до края на годината"}
{"url": "https://www.monitor.bg:443/bg/a/view/bregovich-pee-kalashnikov-na-buzludja-104717", "text": "Хитът „Калашников“ в изпълнение на балканската  мегазвезда Горан Брегович и неговият оркестър за сватби и погребения ще звучи на традиционния събор на БСП на връх Бузлуджа, който тази година ще се проведе на 28 юли. Хитът „Калашников“ в изпълнение на балканската  мегазвезда Горан Брегович и неговият оркестър за сватби и погребения ще звучи на традиционния събор на БСП на връх Бузлуджа, който тази година ще се проведе на 28 юли. От работната група за подготовката на проявата на „Позитано“ 20 потвърдиха, че водят разговори с Брегович, но поне засега отказват да коментират дали имат съгласието му и колко ще струва това на партийната каса. Покани за присъствие на събора, където се събират между 30 и 50 000 активисти и подръжници на лявата партия са изпратени на премиера на република Македония Зоран Заев и лидерите на социалистическите партии от Западните Балкани , 3 седмици преди него все още нямало нищо „черно на бяло“ кои от гостите ще пристигнат. Формален домакин на събора, който се провежда неотменно от лятото на 1991 година това лято е областното ръководство на БСП – Габрово, но от там признават че са в пълно невидение относно чужбинските гости и културната програма.Техен  ангажимент била подготовката само на велопохода, който ще стартира от града на Рачо ковача , ще поднесе венци пред Паметника на свободата на Шипка и предвождан от лидерката Корнелия Нинова ще финишира при паметната плоча за учредителния Бузлуджански конгрес от 1891 година .Габровлии се надяват казанлъшките социалисти да се погрижат Историческа поляна да бъде окосена и напръскани срещу кърлежи, пак казанлъчани трябвало да осигурят линейка, пожарен автомобил и разбира се полицейската охрана. Съобщението, че Брегович ще весели социалистите в навечерието на празника им, който според устава на БСП  е на 2 август разбушува духовете на левите симпатизанти в социалните мрежи. Коментарите за това са от „Осанна!“ до „Разпни Я“ /Нинова/ най-вече заради спряганата сума на хонорара – 150 000 евро и разноските по частния самолет на звездата. Редови социалист от Сливен например е написал във ФБ:“300 бона са пенсиите на 1 000 партийни членове, които с мъка ще заделят по 20 лв за автобуса, с който им предлагат да ги закарат до върха. На гол корем – чифте пищови!“. Друг пък изказва предположение, че хонорарът щял да бъде заплатен от ПЕС-другарите и напомня, че все още Сергей Станишев е президент на евросоциалистите.  Междувременно световната BBC излъчи 5 – минутен филм за монумента Чинията, който е включен сред 7-те най-застрашени паметника в Европа. За участие във филма водещият Майк Корей покани  фотографът от Казанлък Бедрос Азинян, чийто баща Артин Азинян е заснел строителството  от първата копка до официалното откриване през 1981 година и младия архитект Дора Иванова, която от няколко години се бори уникалната конструкция да бъде върната към нов живот. На „Позитано“ 20 не коментират нищо за монумента, който в продължение на няколко години искаха да си върнат, а когато премиерът Борисов им я даде отказаха под претекст, че не им връщали и земята под Чинията.", "date": "2018.07.06", "title": "Брегович пее „Калашников“ на Бузлуджа?"}
{"url": "https://www.monitor.bg:443/bg/a/view/postroiha-scena-za-350-artisti-na-stadiona-v-stara-zagora-104714", "text": "Сцена, която ще побере близо 350 артисти и оркестранти , участващи в  операта „Набуко“ е построена за рекордно кратко време на стадион „Берое“ в Стара Загора. Сцена, която ще побере близо 350 артисти и оркестранти , участващи в  операта „Набуко“ е построена за рекордно кратко време на стадион „Берое“ в Стара Загора. Само фронтът е около 40 м, а дълбочината е 16 м заради ограниченията от ширината на лекоатлетическата писта, коментира сценографът Тодор Демеров. По думите му височината на декорите е 10 м, използвани са били специално олекотени материали, за да става по-лесно промяната в отделните сцени. Една – единствена репетиция ще предхожда мегапредставлението, което ще започне от 21,00 часа в неделя.Буквално в последния момент се наложило да бъдат пренаписвани и допълвани  партитурите по оригиналите на Верди, сподели диригентът Ивайло Кринчев след първата му среща с изпълнителката на Абигаил, световната звезда Мария Гулегина, която пристигна под липите след двуседмично турне в Япония. „Молим се за хубаво време, поне засега синоптиците ни окуражават, че не се очакват бури и дъждове, дано да е така!“, заяви в петък постановчикът  Огнян Драганов, който очаква над 1 000 зрители да седнат под козирката на стадиона. Шест хора от Стара Загора, Димитровград, Казанлък, Хасково и Бургас ще се включат в емблематичният Хор на евреите, част от костюмите за тях са взети в заем от русенската опера. 59-годишната, родена в Одеса Мария Гулегина е пяла за пръв път арията на Абигаил през 1998 година на сцената на парижката опера, съобщените за ролята я застигнало ден по-рано, докато слагала цветя на могилата на Аделина Пати в гробището Пер Лашез. Считаната за най-добро драматично сопрано в света певица не за пръв път излиза на стадион макар да предпочита да пее без микрофон. През 2010 година с ария от „Княз Игор“ тя закри зимната олимпиада във Ванкувър, припомнят меломани, а самата тя признава, че в неделя вечерта ще излезе на сцената с мисълта за Гена Димитрова, с която си е партнирала на сцената на миланската Ла Скала.", "date": "2018.07.06", "title": "Построиха сцена за 350 артисти на стадиона в Стара Загора"}
{"url": "https://www.monitor.bg:443/bg/a/view/jana-bergendorf-nosi-letnija-briz-v-sveti-vlas-104730", "text": "Жана Бергендорф ще се качи за първи път на сцената, след като представи страната ни на Евровизия 2018 като част от сформираната специално за конкурса група Equinox. Мястото е Летен театър „Арена“ в Свети Влас, датата – 13 юли (петък), а началният час – 21 ч. Пред феновете си в морския курорт певицата ще представи и нови парчета. \"Идвам, за да омагьосам Свети Влас и да дам от своя огън на лятото! Преломният момент в живота ми беше прозрението, че любовта си е в мен и нея никой не може да ми я вземе. Това ме направи силна и искам да го предам нататък\", откровена е Бергендорф. Неотдавна изпълнителката на „Самурай“ определи участието си в Евровизия като фактор, повлиял върху борбата й с наркотиците. „Благодарна съм за възможността да започна тази нова глава в живота си. Евровизия внесе необходим баланс в живота ми. Участието ни идва след две ужасно трудни години за мен и сега съм наистина мотивирана“, обясни отличничката на X Factor пред британското издание Metro. Междувременно Жана и останалите кадри от Equinox - Владимир Михайлов, Георги Симеонов-JJ, Джони Манюел и Трей Кембъл, работят по първия си албум като група. Дискът ще бъде продуциран от Universal.", "date": "2018.07.06", "title": "Жана Бергендорф носи летния бриз в Свети Влас"}
{"url": "https://www.monitor.bg:443/bg/a/view/cska-sofija-vryshta-veteranite-na-stadiona-104729", "text": "Ръководството на ЦСКА-София демонстрира своето уважение към ветераните на клуба и обявиха нова кампания, в чиято цел заляга заслужилите герои в „червено“ да са неизменно до отбора на стадион „Българска армия“. За целта „червените“ предвиждат легендите да могат да влизат безплатно на домакинските срещи със специални покани. Те ще важат за всички двубои от Първа лига, Лига Европа, както и Купата на България. За целта ветераните ще трябва до 3 дни преди двубоя, който искат да наблюдават, да заявят своята покана в администрацията на клуба. „Пропуските ще бъдат раздавани за мачовете на „Армията\" и Националния стадион. Когато срещата е на \"Българска армия\", вие ще можете да взимате своите покани до 30 минути преди старта на двубоя от офиса на администрацията, а ако мачът е на „Васил Левски\", трябва да получите поканата си в деня преди срещата“, заявиха от ЦСКА-София. Поради големия интерес към абонаментните карти за домакинските мачове на „червените“ пък днес администрацията на клуба ще работи извънредно от 12:00 до 16:00 часа. Тогава на стадион „Българска армия\" ще започне и последната контрола на тима срещу „Царско село“.", "date": "2018.07.06", "title": "ЦСКА-София връща ветераните на стадиона"}
{"url": "https://www.monitor.bg:443/bg/a/view/cherven-karton-za-futbolnite-huligani-104708", "text": "Крайно време беше на това човеконенавистно безумство да се сложи край и футболните стадиони да се превърнат в място за празник, както е почти в цяла Европа. Вижда се колко радост има по трибуните на провеждащото се в момента Световно футболно първенство в Русия. Няма бомбички, няма димни ракети, няма фойерверки, няма сбивания по трибуните. Затова решението да се направят спешни промени в сега действащия Закон за опазване на обществения ред, преди началото на футболния сезон, са навременни. Всъщност, те ще са и в основата на специалния проектозакон за футболното хулиганство, който се предвижда да бъде приет до края на годината. Наказанията са сурови, но необходими, за да се върнат на стадионите гражданите, които страхът спря от стадионите. Ще има доживотна забрана за посещение на мачове, както и такава за пътуване извън страната на спортни мероприятия. И полицията ще има засилени правомощия при задържането, включително до 25 дни арест или полагане на принудителен обществен труд до 380 часа. А отделно процесът по осъдителните присъди ще бъде бърз с решение до пет дни. С помощта на персонални билети и видео наблюдение, инициаторите на безредици ще бъдат незабавно идентифицирани. Тинейджърите, които биват залавяни с бомбички по джобовете, няма да бъдат само извеждани от стадиона, но ще подлежат на същите драстични санкции. Не може да не отбележим и че тези мерки се нуждаят и от подкрепата на парламентарната опозиция. Разбираема е забързаността на управляващите, но обществено значимите мерки, особено тези, които се отнасят до сигурността на гражданите, се нуждаят от широка обществена подкрепа.", "date": "2018.07.06", "title": "Червен картон за футболните хулигани"}
{"url": "https://www.monitor.bg:443/bg/a/view/meraklii-napirat-da-uchat-za-treniori-na-sportisti-104707", "text": "Педагогика на обучението по физическо възпитание се оказа една от най-желаните и атрактивни специалности тази година във Великотърновския университет. Досега по държавна поръчка вече са записани 64 кандидати, предстои към тя да се присъединят още поне 40. Така заедно с приетите платено обучение броят на студентите само в тази специалност ще достигне 150. завършилите я ще могат да се реализират като учители по физическо и треньори на спортисти. От ръководството на ВТУ „Св. св. Кирил и Методий” обявиха още, че 58-годишен мъж е подал документи и вече е записан в специалността Културен туризъм, редовна форма на обучение. Красимир Дердов от Созопол е подал документи и за общежитие, където ще дели легло и ще купонясва с доста по-младите от него колеги, на които спокойно може да бъде и дядо. От ръководството на ВТУ казаха, че в началото на учебната година ще бъде проведена специална среща със студента, на която ще му бъдат предложени някои академични и финансови преференции. Във Великотърновския университет вече е обявено първото класиране по специалности и факултети, като записването на приетите студенти ще бъде от 9 до 11 юли. Местата по държавна поръчка са заети на 93 процента. От Бюрото за кандидатстудентска информация, реклама и прием коментират, че тази година сякаш ще забравят какво е това „няма студенти“. Възвръща се интересът към хуманитарните и учителските специалности, в които от десетилетия е силата на университета във Велико Търново, съобщават от ВУЗ-а.      ", "date": "2018.07.06", "title": "Мераклии напират да учат  за треньори на спортисти"}
{"url": "https://www.monitor.bg:443/bg/a/view/ukrepvat-s-3-mln-lv-koritoto-na-vladajska-reka-104709", "text": "3 млн. лв. са нужни, за да се укрепи коритото на река Владайска. Столичната община ще предложи два проект за ремонтирането й. Това стана ясно след като кметът на София Йорданка Фандъкова провери корекцията на река Боянска в район „Витоша“. „Около 600 хил. лева е стойността на ремонтирания участък на река Боянска, като с тези средства са ремонтирани различни части от реката. Със средства е планувано да се ремонтира участък от 400 м., но след усилена работа са успели да изградят 700 м.“, обясни кметицата. Фандъкова заяви, че в последните години общината работи усилено за превенция срещу наводнения. От 2016г. насам са коригирали 6 км речни корита в София, а изразходваните средства са над 26 млн.лв. Освен ремонта на Владайска река, в момента от „Московска“ 33 разработват други 20 проекта. Освен в почистването, общината ще инвестира и в корекции на коритата, за да се подобрят отводнителните съоръжения. Фандъкова коментира, че подобни инвестиции не се виждат, дори когато е хубаво времето хората не ги оценяват, но са с особено значение за гражданите.  ", "date": "2018.07.06", "title": "Укрепват с 3 млн. лв. коритото на Владайска река"}
{"url": "https://www.monitor.bg:443/bg/a/view/sa-sht-i-kitaj-s-pyrvi-tyrgovski-yperkyti-104713", "text": "Митата на САЩ в размер на 34 млрд. долара върху китайски стоки влязоха в сила, което е началото на търговска война между двете най-големи икономики в света, отбелязва Би Би Си. Митата в размер на 25 % влязоха в сила в полунощ източно американско време. Китай отвърна с налагането на подобно мито в размер на 25% върху 545 американски продукта, също на стойност 34 млрд. долара. Пекин обвини САЩ в започването на \"най-голямата търговска война в икономическата история\".", "date": "2018.07.06", "title": "САЩ и Китай с първи търговски ъперкъти      "}
{"url": "https://www.monitor.bg:443/bg/a/view/george-ivanov-pak-njama-da-podpishe-dogovora-s-gyrcija-104734", "text": "От кабинета на македонския президент Георе Иванов (на снимката) отрекоха твърденията на македонския премиер Зоран Заев, че държавният глава ще подкрепи договора с Гърция. В съобщението се изтъква, че становището на президента Иванов е непроменено и няма да го разколебаят никакъв \"натиск, шантаж и заплахи\". Премиерът Заев със своите \"променливи, противоречащи си и объркани становища\" продължава да лъже и манипулира не само македонската, но и гръцката и международната общественост. С членството на Република Македония в Европейския съюз и НАТО не бива да се злоупотребява за приемането на \"вреден договор\" с необозрими последици за македонската държава и македонския народ, заявиха от кабинета на македонския президент. В съобщението се изтъква, че македонският президент не приема договор във вреда на македонската национална идентичност и във вреда на интересите на Република Македония.    ", "date": "2018.07.06", "title": "Георге Иванов пак няма да подпише договора с Гърция      "}
{"url": "https://www.monitor.bg:443/bg/a/view/teodora-duhovnikova-otide-na-more-s-mama-i-tatko-104706", "text": "Изкусителната актриса Теодора Духовникова се отдаде на заслужена почивка. 41-годишната звезда от „Дъвка за балончета“ избра да прекара морската си ваканция нетрадиционно – с мама и татко. За това се похвали самата тя в личния си фейсбук профил като публикува снимка с двамата си родители. написа актрисата под кадъра. Само преди дни тя се похвали, че напълно е завършила работата по новия сериал, в който играе главната роля - „Дяволското гърло“. Поредицата, в която си партнира с Владо Карамазов и влиза в обувките на агент от специалните части, е напълно монтирана и остава да бъде програмирана в схемата на Нова телевизия.", "date": "2018.07.06", "title": "Теодора Духовникова отиде на море с мама и татко"}
{"url": "https://www.monitor.bg:443/bg/a/view/ford-fiesta-v-ruse-sreshtu-fish-za-8-40-leva-104710", "text": "Леката кола \"Форд Фиеста\" от \"Втори ТОТО шанс\" за играта \"6 от 49\" е атракцията сред печалбите в тираж №53 на БСТ. Той стана притежание на късметлия, заложил в Русе на фиш с 4 комбинации за \"6 от 49\" плюс 1 за \"Тото Джокер\" при абонамент за 2 тиража на стойност 8,40 лв. При средни цени, започващи от 25 000 лева, той е изплатил инвестицията си почти 3000 пъти. От \"Втори шанс\" по 5000 лева за играта \"5 от 35\" ще вземат още двама играчи. Единият е пуснал своя фиш в Перник, а другият - в Панагюрище. Номерата и на тримата бяха изтеглени чрез жребий сред фишовете, участвали в тиража без допълнителен залог. В тираж №53 най-скъпата парична печалба пък е 20 507,80 лева - от единствената петица във II теглене на \"5 от 35\". Тя е улучена с четворен фиш за 2,80 лв. Джакпотът в \"6 от 49\" порасна с нови 58 956,41 лв. и достигна 4 881 482,83 лева. Очаква се до неделя той да скочи поне с още 70 000. в \"6 от 42\" има 956 644,41 лв. и към тях ще се прибавят към 20 000. В \"5/50 - 1/12 Зодиак\" си стоят непроменящите се 3 млн. лева, а в \"Рожден ден\" ще има над 3000. Така общата сума в джакпотите за тираж №54 ще мине 8,93 млн. лева.          Числа - (4, 18, 20, 27, 39, 47); 6 - няма, 5 - 5 по 3930,50 лв., 4 - по 46,20 лв., 3 - по 3,70 лв.; ДЖАКПОТ: 4 881 482,83 лв.  Числа - (12, 14, 28, 32, 38, 40); 6 - няма, 5 - 5 по 2027,10 лв., 4 - по 44,50 лв., 3 - по 3,80 лв.; ДЖАКПОТ: 956 644,41 лв.  I теглене - (2, 26, 28, 32, 35); 5 - няма, 4 - по 176,20 лв., 3 - по 7,40 лв.; II теглене - (2, 9, 10, 19, 31); 5 - 1 от 20 507,80 лв., 4 - по 92,50 лв., 3 - по 4,30 лв.  Числа - (9, 30, 36, 38, 48); Зодия 8 - Скорпион; 5+1 - няма, 5 - няма, 4+1 - няма, 4 - 2 по 500,00 лв., 3+1 - 13 по 100,00 лв., 3 - 115 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (4, 6, 7); Цифри – (2, 2, 0); 3 - 16 по 1136,50 лв., 2 - 1425 по 12,80 лв.; ДЖАКПОТ: 0,00 лв.  Година 10, месец 06, дата 18, ден 2; I група - няма, II - няма, III - 1 от 337,60 лв., IV - 1 от 211,00 лв., V - 4 по 52,80 лв., VI - 6 по 28,10 лв., VII - 12 по 17,60 лв., VIII - 17 по 9,90 лв., IX - 38 по 6,70 лв., X - по 4,40 лв., XI - по 3,50 лв., XII - по 2,60 лв., XIII - по 1,70 лв., XIV - по 1,30 лв., XV - по 1,20 лв.; ДЖАКПОТ: 2738,22 лв.       \"6 от 49\" 525825005 Русе  \"5 от 35\" 729571522 Перник  \"5 от 35\" 075232096 Панагюрище", "date": "2018.07.06", "title": "\"Форд Фиеста\" в Русе срещу фиш за 8,40 лева"}
{"url": "https://www.monitor.bg:443/bg/a/view/ekoministyryt-neno-dimov-optimist-za-spasjavaneto-na-golemite-tecove-104697", "text": "Оптимист съм за успеха на отлагането на затварянето на големите въглищни тецове. Това стана ясно от отговора на министъра на околната среда и водите Нено Димов в рамките на парламентарния контрол днес. По думите му документацията, подадена от четирите въглищни централи в Маришкия басейн се разглежда в момента от Изпълнителната агенцията по околна среда (ИАОО) и тя ще прецени дали те ще могат да се ползват от дерогация за новите екологични правила на ЕС. Димов подчерта, че решението е експертно, но неговото виждане е, че има предпоставки централите да получат дерогация и е оптимист, че те ще продължат да работят, въпреки невъзможността им да изпълнят новите екологични изисквания на Еврокомисията. Според европейските правила изключения могат да бъдат получени при наличието на няколко обстоятелства, след като бъде направен анализ на ползите и разходите от приетите нови нива на вредните емисии. Едно от тях е наличие на непропорционално високи разходи спрямо ползите за околната среда, инсталациите могат да получат дерогация от правилата. По думите на екоминистъра анализите се правят въз основа на географското положение на централата, техническите характеристики на инсталациите й, както и в зависимост от характеристиките на околната среда в района. Той смята, че всички тецове в Маришкия басейн - държавната ТЕЦ \"Марица Изток\" 2, AES \"Гълъбово\", „КонтурГлобал“ и ТЕЦ \"Брикел\", имат основание да искат изключение и по трите обстоятелства. Нено Димов изрично допълни, че независимо от дерогацията, тецовете ще имат лимит на вредните емисии, така че да не се получава увеличаване на замърсяването на околната среда. Новите правила за вредните емисии бяха одобрени през лятото на 2017 година. Българските топло-електричмески централи обаче не могат да ги изпълнят заради по-ниското качество на въглищата от местен добив. Според депутата от БСП Таско Ерменков, който зададе въпроса към министър Димов, за съдбата на тецовете у нас, при сегашното на технологиите не е възможно те да успеят да отговорят на новите стандарти за вредните емисии. Той за пореден път припомни ,че атварянето на централите ще постави на изпитание енергийната система, защото четирите въглищни централи в Маришкия басейн осигуряват около 40% от електроенергията в страната. Под въпрос са и работните места на миньорите в Маришкия басейн.", "date": "2018.07.06", "title": "Екоминистърът Нено Димов оптимист за спасяването на големите тецове"}
{"url": "https://www.monitor.bg:443/bg/a/view/zadyrjaha-opasen-tovar-na-gkpp-dunav-most-104698", "text": "Опасен товар бе задържан на ГКПП „Дунав мост“ в нощта срещу 4 юли, съобщиха от Агенция „Митници“. Инспектори от отдел „Борба с наркотрафика“ извършили проверка на излизащ от страната микробус с платформа, на която бил натоварен друг микробус. Водачът заявил, че пътува празен до страна в Западна Европа, за да закара микробуса на платформата. Проверяващите насочили превозното средство към рентгена за сканиране. Анализът на апаратурата показал наличието на 12 бутилки с газ фреон, като 7 от тях били скрити зад шофьорската седалка в буса, а другите 5 били поставени в легнало положение в тегленото превозно средство. Шест от бутилките са с газ фреон „R404а\" и съдържат по 10,900 кг всяка. Другите 6 бутилки са с обозначение за фреон, тип „134а\", като всяка от тях е със съдържание от по 13,600 кг. Този тип бутилки с фреон са забранени за пускане на пазара в ЕС от 04 юли 2007 г., съгласно Регламент 517 на Европейския парламент и Съвета.  Опасният товар е задържан. Предстоят действия по изясняване на случая, допълват от агенцията.", "date": "2018.07.06", "title": "Задържаха 12 опасни бутилки с газ  на ГКПП „Дунав мост“"}
{"url": "https://www.monitor.bg:443/bg/a/view/dvama-bratja-bliznaci-opitaha-da-zabludjat-policai-104700", "text": "Двама братя близнаци са задържани в ареста на РУ-Пазарджик, след като се опитали да заблудят проверяващите ги полицаи от управлението в областния град. Единият от братята не притежавал шофьорска книжка, а бил седнал зад волана на една от колите и показал книжката на брат си, но униформените разпознали, че не е той на снимката Случката се разиграла около 01 часа през нощта в четвъртък на улица в пазарджишкото село Ивайло. В РУ-Пазарджик бил получен сигнал за два съмнителни автомобила, спрели на улица в селото. Незабавно към мястото бил насочен автопатрул, който извършил проверка на получената информация.Униформените реагирали бързо и засекли лек автомобил „Мазда“ с пловдивска регистрация и джип „Сузуки“ с чужди номера. При проверката се оказало, че джипът е с изтекли временни чуждестранни регистрационни табели. Водач на „Мазда“-та бил Б.Н.- 37г. от Карлово , а до него пътувал съгражданинът му Х.Б.- 38г. „Сузуки“-то било управлявано от братът близнак на Х.Б. – Р.Б.- 38г. Двамата обаче били разменили документите си за самоличност, тъй като Р.Б. не притежавал шофьорска книжка. По този начин те се опитали да заблудят униформените, но полицаите не се хванали на уловката и бързо ги разобличили.  Мъжете са задържани в ареста на РУ-Пазарджик, а спрямо тя са образувани полицейски производства за престъпление по чл. 318 от Наказателния кодекс.  ", "date": "2018.07.06", "title": "Двама братя близнаци опитаха да заблудят полицаи "}
{"url": "https://www.monitor.bg:443/bg/a/view/selskostopanski-samolet-padna-v-orizishte-do-pazardjik-104702", "text": "Самолет от селскостопанската авиация е паднал в оризище на границата на Пловдивска и Пазарджишка област, като пилотът се е отървал с охлузвания и травми на гърдите и е откаран в пазарджишката болница за преглед и лечение. Машината се е преобърнала, след като авиаторът направил опит да я приземи, но самолетът затънал в мократа, неравна и мека почва и поддал, вследствие на което се преобърнал. Инцидентът е станал към 13 ч. на 500 метра от автомагистрала „ Тракия“ в близост до 107-ия километър на аутобана, потвърди говорителят на Областната дирекция на МВР в Пазарджик Мирослав Стоянов. При преобръщането пилотът-67-годишен мъж от град Стара Загора- е изпаднал от кабината. Първа помощ му е оказал човек с джип, който случайно е бил в района и е видял накланянето на машината и прекатурването й. Нивата, в която се е приземил малкия самолет, била засята с ориз и за отглеждането му се използва много вода. Проливните и обилни валежи от последните дни също били размекнали пръстта в полето и селскостопанският самолет не успял да се задържи на повърхността и се прекатурил. Първоначално на мястото на инцидента са пристигнали аварийно-спасителни екипи от пловдивската пожарна служба, тъй като информацията е била, че самолетът е паднал на територията, обслужвана от Регионалната дирекция „ Пожарна безопасност и защита на населението“ в Пловдив. Спасителите транспортирали с носилка пострадалия пилот до магистралата, където го очаквала линейка на Центъра за спешна медицинска помощ в Пазарджик и той е бил откаран в местната държавна областна болница. Пациентът е приет в Спешното отделение и му се правят изследвания със скенер и рентген, заяви пред“Монитор“/“Телеграф“ зам.-директорът на пазарджишката болница д-р Дора Шопова. Тя уточни, че животът на пилота е вън от опасност. Не е имало възпламеняване на машината, но пристигналите на място пожарникари от Районната служба „ Пожарна безопасност и защита на населението“ в Пазарджик са отстранили акумулатора на машината, за да предотвратят евентуален инцидент.Самолетът е излетял от летището в Цалапица и е трябвало да обработва с препарати за растителна защита насаждения в района. На мястото се извършва щателен оглед от дежурна група при полицейското управление в Пазарджик под ръководството на следовател от Окръжния следствен отдел при Окръжната прокуратура. Достъпът до самолета е силно затруднен поради труднодостъпния терен. ", "date": "2018.07.06", "title": "Селскостопански самолет падна в оризище край АМ“Тракия“ (обновена)"}
{"url": "https://www.monitor.bg:443/bg/a/view/hyrvatska-seksbomba-si-padna-po-igrach-na-anglija-104705", "text": "Хърватската сексбомба Нивес Целзиус има специална причина да иска “шахматистите” и Англия да играят на полуфиналите на световното първенство по футбол. Моделът на “Плейбой” смята ас на британците за най-сладкия играч в Русия. „Истински се наслаждавам, когато гледам Англия. Забелязах Рубен Лофтъс-Чийк точно преди мондиала. Влюбих се в него от пръв поглед. Затова реших, че англичаните ще бъдат сред моите фаворити”, заяви Нивес Целзиус в интервю за “Сън”. „Мисля че, Рубен е най-сладкият футолист на това първенство. Единственият му недостатък е, че е твърде млад. Аз си търся готин, забавен и умен спортист за гадже”, добави 36-годишната хърватка по адрес на Лофтъс-Чийк. Рубен Лофтъс-Чийк е на 22 години и определено има с какво да спечели симпатиите на атрактивната брюнетка. След признанието си Нивес със сигурност ще привлече голям брой фенове от Острова. Освен това има шанс нейното желание за световното да се сбъдне. Ако Англия победи Швеция, “трите лъва” ще се класират за полуфиналите на шампионата, където ще очакват победителя от мача Хърватия - Русия.", "date": "2018.07.06", "title": "Хърватска сексбомба си падна по играч на Англия"}
{"url": "https://www.monitor.bg:443/bg/a/view/belgijcite-mogat-da-razorjat-magazini-za-tehnika-104694", "text": "Верига белгийски магазини за техника може да изпадне в сериозни затруднения заради представянето на “червените дяволи” на Мондиал 2018. Преди началото на световното първенство е била обявена промоция, че парите за всеки закупен телевизор ще бъдат върнати, ако Белгия отбележи повече от 15 гола. Числото не е избрано случайно - толкова отбелязват холандците на Мондиал 2014. В компанията явно вече гледат накриво автора на идеята, тъй като в групите Белгия отбеляза 9 гола, а в 1/8-финала добави нови три и е само на 4 попадения от подобряване на постижението на “лалетата”. Сред клиентите на магазина се оказват и познати на нападателя на Белгия Дрис Мертенс. “Напълно възможно е да им излезе накрая безплатен. С качествата на играчи като Ромелу Лукаку и Еден Азар всичко е реално. Играем добреq бележим много голове”, коментира самият Мертенс, който се разписа досега само веднъж - срещу Панама. Преди четири години Мертенс спечели бас с баща си. Таткото обещал да си обръсне мустака, ако синът му вкара в първия мач срещу Алжир. Дрис Мертенс вкарва победното попадение и собственоръчно оставил баща си без мустак.", "date": "2018.07.06", "title": "Белгийците могат да разорят магазини за техника"}
{"url": "https://www.monitor.bg:443/bg/a/view/katastrofa-sys-selskostopanski-samolet-kraj-plovdiv-104701", "text": "Селскостопански самолет е паднал в полето до магистрала „Тракия”. Все още не е ясно колко човека са били в него и каква е причината за катастрофата.", "date": "2018.07.06", "title": "Катастрофа със селскостопански самолет край Пловдив"}
{"url": "https://www.monitor.bg:443/bg/a/view/trymp-prati-muzikalna-raketa-na-kim-104711", "text": "Американският президент Доналд Тръмп е изпратил по държавния секретар на САЩ Майк Помпео диск с песента на Елтън Джон \"Rоcket man\" (“Човек ракета“ от англ.) на севернокорейският лидер Ким Чен Ун, съобщи Китайският вестник \"Саут Чайна морнинг пост\". Освен аудиозаписа Тръмп е зарадвал Ким и с послание. В миналото Тръмп бе нарекъл Ким \"Малкият човек ракета\" заради ракетните изпитания на Северна Корея. Тръмп заяви, че според него севернокорейският лидер Ким \"вижда различно бъдеще\" за страната си. \"Надявам се това да е истина\", допълни Тръмп пред репортери в своя самолет на път за среща със свои привърженици в щата Монтана. Президентът на САЩ отбеляза, че неговият предшественик на поста Барак Обама е бил близо до война със Северна Корея, в която щели да загинат над 50 милиона души.Тръмп припомни, че когато е дошъл на власт, Пхенян е провеждал големи ракетни опити. Дипломатът №1 на САЩ Помпео кацна в Северна Корея за третата си визита там и първата след историческата среща на върха между Тръмп и Ким на 12 юни в Сингапур. В Пхенян Помпео се надява да получи точни разяснения от Северна Корея относно денуклеаризацията. При пристигането си Помпео бе посрещнат от севернокорейския си колега И Йон Хо и от дясната ръка на Ким Чен Ун - Ким Йон Чхол, предаде АФП. Последният изигра ключова роля заедно с Помпео в уреждането на срещата в Сингапур. Целта на визитата на Помпео в Северна Корея е въпросът с тленните останки на 200 американски военни, водещи са изчезнали през Корейската война и първоначално споразумение за севернокорейските ядрени обекти, които да бъдат декларирани, заявиха американски представители пред Ройтерс. Агенцията припомня, че Помпео ще прекара ден и половина в Северна Корея, като за първи път ще нощува там. На 8 и 9 юли Помпео ще посети Ханой, където ще разговаря с висши виетнамски представители. Междувременно стана ясно, че Северна Корея разглежда възможност за среща на Ким и Тръмп в Швейцария, съобщи Агенция Киодо. Пхенян пратил дипломати в Берн, Давос и Женева за получаване на информация от първа ръка за подходящи конферентни зали и хотели за двустранните преговори и за среща с участието и на Китай и Южна Корея, разказали дипломатически източници. На този фон севернокорейският лидер изпрати послание на бившия кубински президент Раул Кастро, предаде АФП. Съдържанието на писмото, донесено в Хавана в четвъртък от висш представител, засега не се разпространява. Висшият представител е заместник-председателят на Корейската трудова партия - И Су Йон, който е имал среща с Кастро.", "date": "2018.07.06", "title": "Тръмп прати музикална ракета на Ким"}
{"url": "https://www.monitor.bg:443/bg/a/view/artist-ekzekutira-hlebarka-na-elektricheski-stol-104699", "text": "Филипинският скулптор и авангардист Филип Туазон засне пърформанс, в който екзекутира на мини електрически стол хлебарка, която долетяла през прозореца му в град Пасиг, съобщава в. \"Метро\". Вместо да изхвърли насекомото навън, Туазон започнал да майстори в продължение на два часа миниатюрен дървен стол, към който да привърже нарушителя. Той го свързал с проводници към батерия, като към веригата включил и електрическа крушка. Главата на хлебарката била препасана с метална лентичка. Преди да включи електричеството Туазон филмирал своето считано от мнозина садистично начинание. Инсектът умрял в мъки, а Туазон бил охулен в социалните мрежи като перверзник и садист. Въпреки отрицателни отзиви Туазон не се покаял за електроекзекуцията.", "date": "2018.07.06", "title": "Артист екзекутира хлебарка на електрически стол"}
{"url": "https://www.monitor.bg:443/bg/a/view/borisov-s-kitaj-ne-celim-cepene-na-es-a-ryst-na-dohodite-na-horata-104692", "text": "Срещата \"16 плюс 1\" не цели разцеплението на Европейския съюз, интересът е голям заради големите инфраструктурни проекти. Събираме се да стимулираме икономическия и културен обмен, не да разделяме Европа, това се срещи да вдигнем БВП и доходите на хората. Това заяви премиерът Бойко Борисов след срещата си на „четири очи“ в сградата на Министерския съвет с председателя на Държавния съвет на Китай Ли Къцян. Двамата премиери са обсъдили реализацията на АЕЦ „Белене“, както и редица инфраструктурни проекти на пазарен принцип. Евентуалните проекти ще се развиват по прозрачен начин, по европейските правила, защото сме членове на ЕС, каза още Борисов. Обсъдени са два транспортни проекта, единият от които е магистралата от България до Егейско море, коментира Ли Къцян. „Времето за проучване на Китай мина, разбраха, че имаме ключово местоположение, което тепърва ще развива“, отговори на въпрос Борисов дали ще се запази и тази година ръста на стокообмена между двете страни. „Износът от България за Китай се е повишил с 40 на сто, а ръстът на стокообменът е с 30 на сто за 2017 г. Двете държави са нови пазари, имаме своите предимства и се допълваме взаимно“, коментира от своя страна Ли Къцян.    „Това е първото ми посещение в Европа, а България е първата ми спирка от обиколката. Проведохме открити и задълбочени разговори за срещата 16+1, между Китай  и държавите от Югоизточна Европа. Тази платформа е много важна за насърчаване на бизнеса и културата“, заяви от своя страна председателят на Държавния съвет на Китай Ли Къцян. Той също обърна внимание, че Китай не цели разединение на Европа: Българските министри и техните китайски колеги подписаха девет документа за засилване на икономическото сътрудничество между двете държави. Български морски флот ще получи заем от 94,7 млн. долара за построяването на 6 кораба. Икономическият министър Емил Караниколов подписа меморандум за сътрудничество между МСП, а енергийният министър Теменужка Петрова относно мирното използване на ядрената енергия. На брифинга присъства и жената на алпиниста Боян Петров – Радослава Ненова. Тя подари на китайския премиер знамето на загиналия сред ледовете под Шиша Пангма на алпинист. „Искам да изразя от името на китайския народ съболезнования. Бях в командировка, когато получих телеграма от премиера Бойко Борисов с молба за спасителната операция. Дадох веднага инструкции на тибетските власти да направят всичко възможно. Благодаря ви за знамето, ще го предам на властите на Тибет. Високо уважение към вашия съпруг“, каза развълнуван китайският премиер на Ненова. „Благодаря на премиера Бойко Борисов и МВнР, които ме подкрепиха в този момент. Вярвам, че всички, които взеха участие в акцията го направиха със сърцето си, а част от моето сърце е в Китай“, каза съпругата на Боян Петров.", "date": "2018.07.06", "title": "Борисов: С Китай не целим цепене на ЕС, а ръст на доходите на хората"}
{"url": "https://www.monitor.bg:443/bg/a/view/krystiha-orel-na-igor-akinfeev-104703", "text": "Московската зоологическа градина кръсти свой степен орел на името на вратаря на руския национален отбор по футбол Игор Акинфеев. Стражът имаше голяма заслуга Сборная да попадне на четвъртфиналите на световното, след като спаси две дузпи на Испания и класира тима си напред. „Кафявият степен орел притежава остро зрение и светкавични реакции, досущ като вратаря и капитан на националите Акинфеев. Именно тези качества на нашия страж донесоха победата на тима ни над Испания след изпълненията на дузпи, две от които бяха спасени от Акинфеев“, се казва в съобщение на управата на зоопарка. Степните орли се срещат в Русия и съседните на нея държави. Те прекарват топлите месеци в Югоизточна Европа и Азия и мигрират към Африка през зимата. Това обаче не е единственият мил жест към стража на Сборная. Фермери от Ставропол направиха паметник на крака на Игор Акинфеев. От купа сено излиза крак, обут във футболна обувка и дълъг чорап, на ходилото на който е закрепена топка. Инсталацията се казва „Кракът на Свети Акинфеев“. Препратката е към последната дузпа в 1/8-финалния мач с Испания, изпълнена от Яго Аспас, която руският страж спаси именно с крака си. Подкрепата за Акинфеев и съотборниците му обаче донесе неприятност за негов украински колега. Ръководството на лвовския клуб „Карпати“ разтрогна договора си с вратаря на младежката формация Михаил Готрой заради „аморално поведение“. Последното се изразява в това, че футболистът изразил подкрепата си към Русия чрез набор от снимки преди мача с Испания, а след успеха с дузпи на Сборнаия, написал „Браво“ в пост в социалните мрежи. Уволнението му бе посрещнато с одобрение и от министъра на младежта и спорта на Украйна Игор Жданов, който сподели новината във Фейсбук и написа, че това е „правилно решение на ръководството“.  Русия излиза в събота от 21 часа в Сочи за ¼-финалния си мач срещу Хърватия, а за да могат феновете да се подготвят подобаващо за мача, кметът на Нижни Новгоров Владимир Пано призова предприятията в града да намалят работното време. „Тази практика се използва в почти всички градове домакини на световно първенство. По този начин хората ще имат време да се приберат по домовете си за срещата с Хърватия”, обяви той.", "date": "2018.07.06", "title": "Кръстиха орел на Игор Акинфеев"}
{"url": "https://www.monitor.bg:443/bg/a/view/chinovnici-se-kachiha-na-el-skuteri-za-obhodi-na-rajona-si-104685", "text": "Четири електрически скутера влизат в действие при изпълнение на служебните ангажименти на служителите от кметството в пловдивския район „Тракия”, съобщи районният кмет Костадин Димитров. Те ще могат да се ползват при проверки или обходи на района. Скутерите имат възможност за пробег до 40 километра с едно зареждане на батерията, което продължава до 5 часа.  „Тестовете показаха, че електрическите скутери са изключително удобни и със завидна бързина стигаме до всички точки на района. Радвам се, че работещите в нашата администрация „пречупиха” мисленето си и с готовност ще използват този транспорт с грижа за околната среда. Електрическите превозни средства едновременно са и икономични, и екологични”, каза Димитров. Благодарение на това, че община Пловдив изгради в „Тракия” над 15 км велоалеи, има възможност за безпроблемно и бързо придвижване до всички микрорайони, допълни още районният кмет. Въвеждането на електрическите скутери в работата на администрацията на район „Тракия” е един вид надграждане, защото и в момента служители, включително и кметът Костадин Димитров, използват велосипеди при изпълнение на служебните си ангажименти.", "date": "2018.07.06", "title": "Чиновници се качиха на скутери за обходи на района си"}
{"url": "https://www.monitor.bg:443/bg/a/view/roga-i-vino-vino-i-roga-na-san-fermin-104704", "text": "С традиционни фойерверки започна фестивалът Сан Фермин в Памплона, Испания, съобщи АП. Двама членове на местна музикална група, засегнати от синдрома на Даун, изстреляха ракета, известна като чупинасо, от балкона на кметството в града под възторжените възгласи на събралите се на площада хиляди хора. Много от тях носеха червени шалчета и се заливаха с вино сред възторжените викове на испански и баски език, с които бе пожелан дълъг живот на Сан Фермин, почитания от фестивала светец. Деветдневният фестивал с кориди бе обезсмъртен от американския писател Ърнест Хемингуей и събира около 1 милион посетители.", "date": "2018.07.06", "title": "Рога и вино, вино и рога на Сан Фермин "}
{"url": "https://www.monitor.bg:443/bg/a/view/novo-ognishte-na-afrikanska-chuma-po-svinete-v-rumynija-104687", "text": "По-малко от месец след избухването на огнището на африканска чума по свинете в окръг Тулча, заразата бе установена и в окръг Констанца, съобщават румънски медии. Заболяването е потвърдено в четвъртък в стопанство с едно прасе в село Истрия, намиращо се в Северна Добруджа. Ден преди това префектът на Тулча е алармирал, че болестта се е разпространила до езерото Разим и приближава окръг Констанца. Префектът на Констанца Йоан Албу е свикал веднага извънредно заседание с участието на местния център за борба с болестите по животните. Извършена е дезинфекция на стопанството в Истрия, наложени са ограничителни мерки около засегнатата зона в радиус от 3 километра, извършва се засилено наблюдение на всички свиневъдни стопанства в радиус от 10 километра. Министърът на земеделието Петре Дая е обявил, че засегнатите животновъди ще бъдат компенсирани. Междувременно на граничния контролно-пропускателен пункт „Дунав мост“ се извършва засилена проверка на преминаващите транспортни средства. Поставени са информационни табла, които да предупреждават пътниците за забраната за внос в България на свинско месо и колбаси за лична употреба, както и фризери, в които да се изхвърлят продуктите. Пътуващите са подканяни сами да направят това в случай че се установи носенето на такива храни. За африканската чума по свинете няма лечение и ваксина. В засегнатите стопанства животните се евтаназират, което води до големи икономически загуби.", "date": "2018.07.06", "title": "Ново огнище на африканска чума  по свинете в Румъния"}
{"url": "https://www.monitor.bg:443/bg/a/view/kejli-kuoko-prekara-medenija-mesec-v-operacionnata-104693", "text": "Актрисата Кейли Куоко, позната на редовия зрител като глуповатата Пени от „Теория за Големия взрив“, претърпя операция на рамото. Интервенцията се наложи само пет дни, след като каза заветното „да“ на състезателя по конен спорт Карл Кук. Инцидентът явно е станал по време на медения им месец, но засега двойката не коментира случилото се. За операцията разкри чаровната блондинка, с редица снимки в социалните мрежи. написа тя към един от кадрите. Куоко сподели и кратки видеа, в които се вижда как Карл старателно й прави прически, докато тя стои мирно в болничното легло. Двамата извървяха пътя до олтара в Сан Диего. Кейли заложи на пищна бяла рокля, която захвърлила малко след официалностите и смени с ефектен дантелен бял гащиризон. Това е втори брак за 32-годишната красавица. Тя беше омъжена за тенисиста Райън Суитинг от 2014 г. до 2016 г. Връзката й с Карл Кук започна през март 2016 г., а през декември същата година се сгодиха.  ", "date": "2018.07.06", "title": "Кейли Куоко прекара медения месец в операционната"}
{"url": "https://www.monitor.bg:443/bg/a/view/trite-zakona-za-horata-s-uvrejdanija-da-bydat-vneseni-v-parlamenta-do-1-oktomvri-104691", "text": "Протестиращите майки на деца с увреждания дадоха срок на управляващите до 1 октомври да внесат законопроектите за хората с увреждания и за социалните услуги и да започнат разглеждането им, заедно с внесения вече законопроект за личната помощ. В противен случай щели да преминат към мащабни и ефективни протестни действия. Палатковите лагери ще останат до изтичане на поставения срок. Обсъждането на закона за личната помощ премина на фона на протести на хората с увреждания. Протестиращите обясниха действията си с това, че законопроектът изкарвал на преден план една социална услуга за сметка на другите. Освен това в него не било ясно разписано кой точно ще ползва асистентските услуги, платени от държавата, а финасовите разчети ставали все по-неясни. След среща с омбудсмана днес към искането на майките за пакетно гласуване на трите закона се присъединиха и част от национално представителните организации на хора с увреждания.      ", "date": "2018.07.06", "title": "Протестиращи: Трите закона за хората с увреждания - в парламента до 1 октомври"}
{"url": "https://www.monitor.bg:443/bg/a/view/fifa-kani-blokiranite-v-peshterata-tajlandski-deca-na-finala-na-svetovnoto-104686", "text": "Международната футболна федерация (ФИФА) кани малките тайландски футболисти и техния треньор, блокирани от 23 юни в пещера в Тайланд, да присъстват на финала на мондиала в Русия, предаде Асошиейтед прес, цитирана от БТА. Поканата се съдържа в писмо, пратено до президента на футболната асоциация на Тайланд. В него се изказва дълбоко съчувствие и подкрепа към семействата на младите футболисти и техния треньор. Писмото е подписано от президента на ФИФА Джани Инфантино. В него се казва, че ФИФА би искала да покани децата и треньора им на финала на Мондиала, ако спасителите успеят да ги спасят навреме и ако те са достатъчно здрави, за да пътуват. Местни медии съобщиха, че момчетата в пещерата са питали водолазите от военноморските сили, които участват в операцията по спасяването им, за подробности за мачовете от мондиала. По-рано стана ясно, че един от участниците в операцията по спасяването на децата е загинал.", "date": "2018.07.06", "title": "ФИФА кани блокираните в пещерата тайландски деца на финала на световното"}
{"url": "https://www.monitor.bg:443/bg/a/view/blago-djizysa-vyrti-ruski-mandji-v-chereshkata-104695", "text": "Фтболистът Благой Георгиев ще се впусне в кулинарно предизвикателство през новата седмица в „Черешката на тортата“ по Нова телевизия. В епизода в четвъртък той ще приеме звездните гости Мис България-Свят Вероника Стефанова, господарят на ефира Влади Василев, бившата синоптичка Божана Филипова и актуалното лице на прогнозата за времето Нора Шопова. Джизъса ще приготви меню, вдъхновено от Русия. Гостите ще се наслаждават на традиционни руски предястия и салата, разядка с израелски корени, кавказко основно ястие и ефирен десерт с касис. Вечерта на Благо ще е изпълнена с шеги, закачки и музикални изненади. Първа, в понеделник, гости ще приеме Мис България-Свят Вероника Стефанова. Менюто й ще е богато - две салати с екзотичен дресинг, две предястия, забележително презентирано основно ястие и три десерта. Божана Филипова ще заложи на семпло меню със свежа пролетна салата, две разядки, основно ястие гарнирано с чия и арменски десерт. Голямата изненада ще е признанието – какво е новото амплоа на синоптичката. Нейната по-нова версия Нора Шопова ще заложи на българско меню - пълнени домати, панагюрска питка и колбаси, разядки, местен специалитет, две основни ястия и пухкав десерт с печени ябълки. Острието на „Господари на ефира“ Влади Василев ще се вложи в бързи и лесни рецепти с две салати, предястие с канапе от френски сирена, основно ястие, гарнирано със салата „Барбекю“ и авторски десерт.", "date": "2018.07.06", "title": "Благо Джизъса върти руски манджи в „Черешката“"}
{"url": "https://www.monitor.bg:443/bg/a/view/finalite-ot-volejbolnata-liga-na-naciite-na-jivo-po-max-sport-1-104684", "text": "MAX Sport 1 ще следи на живо през уикенда решителните мачове от финалния турнир на волейболната Лига на нациите. Полуфиналите ще се изиграят в събота от 15:00 и от 17:30 часа, като преди и след двата двубоя ще има коментарно студио. Експертни анализи ще има и преди мача за титлата – той ще се изиграе в неделя от 21:45 часа, като ще бъде предшестван от двубоя за 3-4 място, който стартира в 18:00 часа. След първите два състезателни дни на турнира в група А отборът на Бразилия си гарантира класиране за полуфиналите след загуба от Франция с 2:3 и победа над Сърбия с 3:0. „Плавите“ и „петлите“ ще определят втория финалист от групата. В група Б Русия и САЩ се класираха за полуфиналите, след като победиха световните шампиони от Полша, които се прибират вкъщи. Двата отбора ще решат от коя позиция ще атакуват полуфиналите след директния мач помежду си. През уикенда MAX Sport 2 ще излъчи най-силното UFC събитие за годината до момента – UFC226. Основният мач за вечерта е супербитката между шампиона в тежка категория на UFC Стипе Миочич и този в полутежка – Даниел Кормие. Миочич вече се счита за най-добрия боец в тежката категория на UFC, след като успя да защити титлата си 3 пъти поред. Кормие обаче е реална заплаха за шампиона с ненадминатите си умения по борба, които му донесоха титлата при полутежките. Прякото предаване от Лас Вегас в ефира MAX Sport 2 стартира в 5:00 часа сутринта в неделя.", "date": "2018.07.06", "title": "Финалите от волейболната Лига на нациите на живо по MAX Sport 1"}
{"url": "https://www.monitor.bg:443/bg/a/view/useshtane-za-karting-izvyn-pistata-104668", "text": "Автомобилите от британската марка MINI завладяха милиони хора по света с очарователния си външен вид, оригиналния интериор и с характерното усещане за управление на картинг. Нарастващият интерес към кросоувърите в последните години логично доведе до появата на първото високопроходимо MINI, наречено Countryman. Моделът се превърна в бестселър на марката на много пазари и през миналата година дойде и втората генерация на Countryman. За клиентите на MINI, които искат да разполагат с автомобил с проходимостта и стабилността на всъдеход със задвижване на четирите колела и в същото време да се наслаждават на динамиката на спортните модели, инженерите създадоха второ поколение на кросоувъра MINI Countryman John Cooper Works. С дължината си от 4,30 метра, широчина от 1,82 метра и височината от 1,56 метра, то категорично е най-големият атлет в гамата John Cooper Works. Новото MINI Countryman John Cooper Works се откроява от тълпата автомобили с яркия си червен цвят Chili Red и типичните за спортните модели детайли и линии. В екстериора изпъква аеродинамичният пакет John Cooper Works с големите отвори за охлаждане в предната броня, които заемат мястото на габаритните светлини и фаровете за мъгла. Отпред най-голямо впечатление прави шестоъгълната радиаторна решетка с характерна структура тип пчелна пита с червена напречна лайсна и лого John Cooper Works. Същото лого е разположено и на задния капак на спортния модел. Дъгите и спойлерът на покрива подчертават височината на каросерията и допринасят за оптималния аеродинамичен баланс. Влизайки в интериора на новото MINI Countryman John Cooper Works можете да се насладите на спортните седалки с интегрирани подглавници, мултифункционалния волан с бутони и спортния селектор на автоматичната трансмисия, както и таванът в цвят антрацит. В спортната атмосфера на салона има пет седалки с оптимизиран комфорт и подобрена гъвкавост. Удълженото междуосие е осигурило значителна оптимизация на петте пълноценни места за седене. В сравнение с предишния модел значително е увеличено и пространството за главите, раменете и краката на пътниците. Задните седалки се регулират надлъжно с до 13 см в съотношение 60:40, а облегалката на задната седалка се регулира по наклон и се сгъва в съотношение 40:20:40. В зависимост от нуждите обемът на багажника може да бъде увеличен от 450 до 1390 литра. Така новото MINI Countryman John Cooper Works се превръща във всестранен талант както за всекидневието, така и при дълги пътувания. Под предния капак на MINI Countryman John Cooper Works е скрит 2,0-литровият 4-цилиндров бензинов двигател с турбокомпресор и директно впръскване на горивото. Мощността е 231 к.с. в диапазона между 5000 и 6000 об/мин, а максималният въртящ момент от 350 Нм и е на разположение в широкия интервал от 1450 до 4500 об/мин. Още с натискането на бутона за стартиране моторът изръмжава нервно, за да подскаже, че е готов за брутално ускорение. Двигателят е много пъргав и изстрелва кросоувъра напред още със старта, като ускорението от място до 100 км/ч отнема едва 6,5 секунди. В режим Sport при ускорение моторът издава страховит гърлен звук, а при отнемане на газта, специално настроената спортна изпускателна система припуква и радва слуха с музиката от гърнетата. Двигателят е съчетан с 8-степенна спортна автоматична скоростна кутия Steptronic Sport. Тя особено бързо превключва предавките и има функция Launch Control за ускорения от място с оптимизирано сцепление. При бързо изпреварване с необходимост от пъргаво ускорение, трансмисията сваля от осма до трета предавка. Въпреки отличната динамика, новото спортно MINI не е лакомо за гориво и в режим Green при спокойно шофиране се задоволява с около 7 л/100 км, а в града разходът е в рамките на 10 л/100 км. На пътя новото MINI Countryman John Cooper Works доставя истинска радост за сетивата, благодарение на директното управление, характерно за картинг. Спортният кросоувър завива директно и точно, като е много стабилен в завоите. Новото високопроходимо MINI буквално захапва асфалта и кара водача да се чувства като рали пилот, увеличавайки скоростта с всеки следващ завой. Моделът е оборудван със задвижване на четирите колела от системата ALL4, което освен че подобрява сцеплението по грапави настилки като макадам и повишава стабилността при лоши метеорологични условия, но и оптимизира пъргавината при динамично движение по завоите. За още по-добри динамични възможности, новият спортист е оборудван със спортно окачване с 18-инчови алуминиеви джанти и спортна спирачна система Brembo, които подобряват пъргавината в завоите и бързото намаляване на скоростта.", "date": "2018.07.06", "title": "Усещане за картинг извън пистата"}
{"url": "https://www.monitor.bg:443/bg/a/view/kloi-kardashijan-ostavja-bebeto-104688", "text": "Риалити сензацията Клои Кардашиян взе решение да изостави бебето си. 34-годишната красавица ще прекъсне майчинството си, за да се върне на работа. Малката Тру Томпсън се появи на бял свят едва преди 12 седмици, поради което знаменитата майка все пак се притеснява от раздялата. сподели в поредица от клипчета в социалните мрежи тя. Междувременно звездата от Keeping Up With The Kardashians разбуни духовете, като се появи с пръстен с огромен диамант, повдигайки въпроса дали Тристан не се е пристрашил да зададе съдбоносния въпрос. Запознати споделят, че може би бижуто е просто подарък за рождения ден на чаровната блондинка, която навърши 34 преди дни. Припомняме, че Клои роди малката Тру през април, а Томпсън присъства на раждането. Преди това се спекулираше, че той не е бил допуснат до родилното, след като го хванаха в изневяра. Това не е първата му стъпка встрани.  ", "date": "2018.07.06", "title": "Клои Кардашиян оставя бебето"}
{"url": "https://www.monitor.bg:443/bg/a/view/otkriha-ton-i-polovina-nelegalen-alkohol-v-garaj-104677", "text": "1467 литра нелегален етилов алкохол откриха служители от митническа мобилна група в гараж в близкото до Варна градче Аксаково. Проверката е в рамките на засиления контрол на Агенция „Митници\" срещу нерегламентираното производство и търговия с акцизни стоки по Черноморието. Засилените проверки, които започнаха в началото на юли, ще продължат през целия туристически сезон, казаха от Регионалната митническа дирекция във Варна. Митническата проверка в частния имот е извършена на 4 юли. В гаража служителите открили пластмасови съдове с различни вместимости от 10 до 55 литра, съдържащи прозрачна и жълта на цвят течност, с мирис на етилов алкохол. Чрез измерване със сертифициран денситометър е установено, че съдовете са пълни с общо 1467 литра етилов алкохол, от които 1125 литра прозрачна течност с алкохолно съдържание 32%, 287 литра - 48,5% vol., както и 55 литра спирт с алкохолно съдържание 97%. За алкохола не са представени документи за произход, обезпечен или платен акциз по Закона за акцизите и данъчните складове. Нелегалният алкохол е иззет. Взети са и проби за лабораторен анализ. След излизане на резултатите от експертизите по случая ще бъде образувано административно-наказателно производство, уточниха от Митница-Варна.  ", "date": "2018.07.06", "title": "Откриха тон и половина нелегален алкохол в гараж  "}
{"url": "https://www.monitor.bg:443/bg/a/view/cvetanka-rizova-dari-dekorite-na-lice-v-lice-na-uchenici-104690", "text": "Тв водещата Цветанка Ризова дари декорите от студиото на предаването си „Лице в лице“ на ученици от столичното 143 СУ „Димчо Дебелянов“. Сетът ще послужи на децата, които продуцират собствено предаване и емисия новини в ученическата си телевизия. Декорите на „Лице в лице“ ще бъдат изцяло сменени, като това е част от лятната програма на bTV за актуализация и изграждане на високотехнологични студиа за новините и делничните актуални предавания. „Самички са пожелали този декор да отиде при тях, да се обучават, да работят върху него. За мен това е начин не само декорът да оживее. Ценността е, че те харесват предаването и че това предаване им е направило впечатление“, поласкана е Ризова. Само преди година учениците от 143 СУ „Димчо Дебелянов“ бяха част и от международна лятна академия в областта на цифровите медии, на която екипът на bTV Новините демонстрира последните иновации в телевизионната журналистика. „Новият декор ще накара самата новинарска емисия да изглежда по по-интересен и съвременен начин“, радостни са децата.  ", "date": "2018.07.06", "title": "Цветанка Ризова дари декорите на „Лице в лице“ на ученици"}
{"url": "https://www.monitor.bg:443/bg/a/view/kris-braun-broi-350-000-za-broniran-djip-104683", "text": "С нова придобивка Крис Браун разбуни духовете в социалните мрежи. Американският певец закупи брониран джип „Резвани танк“ за над 350 000 долара. Автомобилът е направен по специална поръчка, така че да издържа на множество изстрели от огнестрелно оръжие. Сред другите екстри на превозното средство влизат тъмни стъкла, уреди за нощно виждане, електрически дръжки на вратите срещу похитители, лесно за разгъване приспособление за пукане на гумите на други автомобили. Всичко това повдигна въпроса от какво точно се страхува 29-годишната звезда. Браун е известен като любител на скъпи придобивки. Изпълнителят на хита Loyal притежава още един автомобил от марката \"Резвани\" - \"Резвани Бийст\", закупен през 2015 г. През май банковата му сметка олекна и с 30 хиляди долара, за да организира на 4-годишната си дъщеря Роялти екстравагантен рожден ден. На детското парти се появиха известни приказни герои - от Жасмин до Пепеляшка. Менюто на възрастните включваше рачешки кексчета, скариди, калифорнийски ролца, а за децата имаше бургери, макарони със сирене, сандвичи с фъстъчено масло и конфитюр.  ", "date": "2018.07.06", "title": "Крис Браун брои $350 000 за брониран джип"}
{"url": "https://www.monitor.bg:443/bg/a/view/emilija-posveti-pesen-na-fedi-bashur-104681", "text": "С чувствена балада Емилия почете починалия син на своя любим Жорж Башур – Феди. Поп-фолк певицата реализира проекта „Завинаги“, посветен на момчето, като песента бе пусната точно 40 дни след смъртта му. обясни решението си в социалните мрежи тя. „Завинаги“ почва с послание за Феди. Текстът е дело на Мариета Ангелова, музиката е поверена на Saša Nikolić, а аранжиментът е направен от Даниел Ганев. На режисьорския сто за клипа, който е точната доза умерен, сяда Николай Скерлев.  Парчето се радва на сериозен успех в YouTube, а феновете на чаровната блондинка подкрепят решението й да излее душата си по този начин. „Изключителна балада, но за съжаление трябва да бъде изпята, поради реалност. Голяма сила и кураж трябва да имаш, за да я изпееш в такъв тъжен период от време.“ и са само част от коментарите. Тази вечер Емилия ще възобнови и участията си, след като взе решение да си вземе почивка от музикалната сцена след злополуката. Припомняме, че през май звездата на „Пайнер“, годеникът й Жорж Башур и синът му катастрофираха тежко на 37-ия километър на магистрала „Тракия“, в посока Пловдив. До произшествието се е стигнало, след като колата е навлязла с висока скорост от сух в мокър участък от пътя и се е получил аквапланинг. В произшествието не е участвал друг автомобил. 19-годишният наследник на бизнесмена, който е управлявал колата, беше с тежка мозъчно-черепна травма, в следствие на която издъхна. Изпълнителката на „По-силна ставам“ беше настанена в Клиниката по хирургия с гръдна травма, а Жорж Башур - в Клиниката по лицево-челюстна хирургия. 36-годишната красавица засега не е коментирала дали случилото се ще попречи на подготовката за сватбата с ливанеца, чиито интереси в България са свързани предимно със строителството и недвижимите имоти. Тя получи годежния пръстен през февруари, но подробностите около церемонията се пазят в тайна.  ", "date": "2018.07.06", "title": "Емилия посвети песен на Феди Башур"}
{"url": "https://www.monitor.bg:443/bg/a/view/cvetanov-njamame-protivorechija-s-borisov-nie-ne-sme-bsp-104680", "text": "ГЕРБ и БСП влязоха в поредния лют спор в пленарна зала кой има повече вътрешни проблеми и за различията в управляващата партия. Социалистите разкритикуваха позициите на ГЕРБ спрямо Китай и бизнес отношенията ни с азиатската страна, като накрая спорът премина в размяна на реплики и взаимни обвинения между управляващи и опозиция в спекулации и цензура. Всичко започна с декларация на БСП, прочетена от Кристиян Вигенин. Той поиска премиерът Бойко Борисов да се разграничи от Цветан Цветанов, заради позицията му, че Русия и Китай са  основни заплахи за мира и сигурността, в момент когато у нас е премиерът на китайската страна за форума 16+1. Вигенин дори изтъкна, че това не е първото разминаване между Борисов и Цветанов и даде пример с бездимните цигари. \"Не пропускайте възможностите заради вътрешни противоречия. Все още не е късно България да се възползва от геополитическото си положение и да бъде врата между Изтока и Запада\", заяви Вигенин. Това предизвика отговора на Цветанов, който обясни, че всъщност БСП са в кризисна ситуация, заради вътрешните си противоречи и обвини социалистите за правене на кризисен пиар. Цветанов обясни, че БСП критикуват властта за бизнес средата, а техен депутат ще прави бизнес, визирайки Жельо Бойчев. Той разкритикува левицата, че не подкрепят важни законови поправки , като тези срещу футболното хулиганство и целят единствено противопоставяне и реч на омразата. \"ГЕРБ не е БСП, имаме диалог с премиера. Не се грижете за микроклимата при нас. Желая ви успех, г-жо Нинова, в тази трудна битка, която водите във вашата партия\", каза още Цветанов и даде за пример отстраняването на Спас Панчев и оставката от ръководството на партията на Жельо Бойчев. Той обясни, че внушенията за противоречия с Бойко Борисов са несъстоятелни. Ние не сме БСП, каза той. На свой ред лидерът на БСП Корнелия Нинова, че ще успеят да се справят с вътрешните си проблеми и увери, че всеки червен депутат, който иска сближаване между БСП и ГЕРБ, ще има съдбата на Панчев. „На ГЕРБ да им е честит Спас Панчев“, каза още тя. Така депутатите влязоха в поредица от размяна на реплики, процедури за лично обяснение и по начина на водене. „Да се обясни на Корнелия Нинова, че не сме на конгрес на БСП или на Бузлуджа, за да се изясняват въжделения за коалиционната политика“, коментира Тома Биков от ГЕРБ. Шефът на правната комисия Данаил Кирилов направи забележка, че председателят на парламента е дала процедура, която не е по правилника и  Нинова не може да ползва право на отговор, когато е прочетена декларация от името на парламентарна група. Кирилов призова за санкции на народни представители, които злоупотребяват с правилник, както и да се обсъдят правила кога може да се ползва право на отговор. В отговор социалистите критикуваха ГЕРБ, че се опитват да им отнеме думата и да въведат цензура. \"Това, което се получава в момента в залата, просто е смешно\", каза в заключение шефката на НС Цвета Караянчева.", "date": "2018.07.06", "title": "Цветанов: Нямаме противоречия с Борисов, ние не сме БСП"}
{"url": "https://www.monitor.bg:443/bg/a/view/zadyrjaha-djudist-dokato-byrka-droga-v-selskata-si-kyshta-104669", "text": "24-годишен джудист, възпитаник на сливенското спортно училище „Димитър Рохов“, е бил задържан в хода на специализирана акция на територията на село Камен, докато забърква поредна порция метаамфетамини. Заедно с Иван Иванов в жилището, където е била оборудвана лабораторията, е закопчан и криминално проявеният, 33-годишен сливналия Златин Варганов, който е сред обвиняемите за друг случай на нелегално приготвяне на синтетична дрога от началото на т.г. При обиска полицейските служители от ОД на МВР – Сливен и ТЗ БОП – Ямбол са намерили в имота 25 г бяло кристалообразно вещество, което при направения полеви тест е реагирало на метамфетамин. Иззети са още прекурсори, вещества и предмети, необходими за производството на наркотик и имащи отношение към престъпната  дейност на двамата задържани. В хода на операция са последвали процесуално-следствени действия (претърсване и изземване) в жилище в сливенския квартал „Даме Груев“. На място е установен и задържан криминално проявеният 29-годишен Мариан.Г., от когото са иззети 2 г метаамфети, прекурсори, материали и приспособления за производство на синтетични наркотични вещества и мобилни телефони. С прокурорско разпореждане в ареста за 72 часа остават Златин Варганов и Иван Иванов, предстои в съда да бъде внесено искане за постоянното им задържане. Задържането на младия джудист определено изненадало съселяните му, сподели кметът на Камен Николай Панайотов. По думите му младежът засадил огромния двор на родителите си, които работели във Франция, с картофи и навсякъде се хвалел каква добра реколта очаква. „Добро момче е, имаше определени успехи на състезанията, странно е защо се е хванал с тоя „готвач“?“, недоумяваше селският управник.", "date": "2018.07.06", "title": "Задържаха джудист, докато „бърка“ дрога в селската си къща"}
{"url": "https://www.monitor.bg:443/bg/a/view/peshehodci-minavat-prez-kolovozi-zaradi-rekonstrukcija-na-nadlez-104670", "text": "С риск за живота си всеки ден от месец насам стотици старозагорци преминават през коловозите, за да стигнат навреме до работните си места в индустриалната зона на града. Причината е в започнала цялостна реконструкция на жп надлеза, която ще струва 4,3 млн. лв. без ДДС и ще продължи 270 дни. Целта е съоръжението да стане 4-лентово (при 3 ленти до края на месец май и реверсивно движение в различните часове на денонощието), като по този начин бъде облекчен трафикът в Града на липите. Обществената поръчка беше спечелена от „Трейс Груп холд“ АД в конкуренция с „Щрабаг“ АД и „ИСА 2000“ ЕООД. Инвестицията е по оперативната програма \"Региони в растеж 2014-2020\", по която общината получи общо 52,6 милиона лева. Месец след старта мощна машина започна да набива допълнителните колони, върху които ще легнат гредите за допълнителната лента, предстои да бъдат съборени двата странични моста. Уширяването на надлеза, който е изграден през 60-те година на миналия век, е отлагано десетилетия най-вече поради липса на средства, а и за да не се затруднява придвижването на автобусите, превозващи работниците към и от комплекса „Марица изток“. Въпреки че строителната площадка е обградена и има жива охрана, нежелаещите да удължават пътя си жители намират пролуки и преминават направо през релсите. Най-близкият подлез е на около километър. Автобусният трафик е отклонен, дори беше изградено временно кръгово кръстовище.", "date": "2018.07.06", "title": "Работници рискуват живота си заради реконструкция на надлез"}
{"url": "https://www.monitor.bg:443/bg/a/view/chetirima-mladeji-postradaha-v-katastrofa-v-pleven-104679", "text": "Четирима души са пострадали при катастрофа в Плевен. 20-годишно момиче е с опасност за живота. Инцидентът е станал след полунощ на улица „Петко Каравелов“ в Плевен. 19-годишният шофьор изгубил управление над автомобила и се ударил челно в дърво. По първоначална информация причината за инцидента е движение с несъобразена скорост. При катастрофата са пострадали три момичета, които са пътували в колата – две на 19 години и едно на 20, както и шофьорът на БМВ-то. Те са настанени в болница в Плевен. Най-сериозно е състоянието на 20-годишното момиче, което е с опасност за живота. То има фрактура на лявата ръка и черепно-мозъчна травма. Шофьорът е с травма на кръста.", "date": "2018.07.06", "title": "Четирима младежи пострадаха в катастрофа в Плевен"}
{"url": "https://www.monitor.bg:443/bg/a/view/robotiziran-asistent-i-prevozno-sredstvo-104663", "text": "Вече има голям избор от транспортни решения за изминаването на кратки разстояния, но CanguRo предлага нещо повече от удобно пътуване. Роботът наричан RidRoid, представлява комбинация от превозно средство и андроид, разполага с някои полезни функции, като това да следва своя собственик или сам да стигне до дадено място, за среща с него. Разработен от Шунджи Яманака в Технологичния център за изследване на бъдещи роботи (FuRo) в Технологичния център на института Чиба в Япония, CanguRo е проектиран да бъде личен асистент и да придвижва трудно подвижни хора. Тези сензори включват 3D LiDAR, широкоъгълна камера и сензор за разстояние. CanguRo работи със собствена операционна система за роботи и може автоматично да следва собственика си или да бъде дистанционно контролиран от таблет или смартфон. Също така, може автоматично да бъде изпратен до определено местоположение, където да чака собственика си, след среща. CanguRo може също да се превърне в превозно средство, подобно на скутер, повдигайки седалката си и удължавайки се до 750 мм. Роботизирания скутер се задвижва от безчеткови мотори в 12-цоловите колела отпред и завива посредством широко, 10-цолово задно колело.                                                Робота с тегло от 64 кг, не разполага с дисплей, който да позволи на водача да разбере скоростта, а това става чрез забързващото се пулсиране от вградените механизми, разположени под седалката. Сензор за усилие установява движението на водача, за да се наклони автоматично при завиване, като дори футуристичният интелигентен скутер изпраща обратно усилие в кормилото, за да покаже радиуса на завоя. CanguRo изглежда готов за производство, но е малко вероятно скоро да се продава, поне извън Япония, тъй като е изследователски проект.  ", "date": "2018.07.06", "title": "Роботизиран асистент и превозно средство"}
{"url": "https://www.monitor.bg:443/bg/a/view/jegata-prichina-da-synuvame-koshmari-104682", "text": "Жегата причинява не само физически дискомфорт, но води и до лоши сънища, пише в. \"Мирър\". Д-р Нийл Стенли, бивш председател на Британското общество за изучаване на съня, обясни как жегата увеличава възможността да сънуваме кошмари. \"За да имаме пълноценен сън през нощта, трябва да намалим с един градус телесната си температура, която е около 37 градуса по Целзий, каза той. - Ако спите в стая, където е прекалено горещо, вътрешната температура на тялото няма да може да се снижи и сънят ви ще се разстрои\". Ученият добави, че безсънието води до повишена мозъчна активност. Тя, от своя страна, кара хората да изпаднат във фаза на съня, наречена БДО (Бързо движение на очите). При нея сънищата са по-ярки, споменът за тях е ясен, но в същото време, те могат да станат по-неприятни, превръщайки се в кошмари. Д-р Стенли добави, че спането при подходяща температура може да намали хъркането и да предотврати други разстройства на съня, като сънната апнея. Тя се характеризира с многократно спиране на дишането по време на сън.  ", "date": "2018.07.06", "title": "Жегата е причина да сънуваме кошмари"}
{"url": "https://www.monitor.bg:443/bg/a/view/pol-makartni-trygva-na-turne-104678", "text": "С кратко турне в Англия Пол Макартни ще прекъсне 3-годишната си пауза от британската сцена. Обиколката носи името Freshen Up, като рокаджията ще направи спирка в родния си град Ливърпул през декември, след което ще отправи поздрав към меломаните в Глазгоу и Лондон. категоричен е той. Само преди дни 76-годишният Макартни зарадва феновете си с новината, че пуска нов албум. Това ще е 17-ият солов албум в актива на музиканта и ще излезе на пазара на 7 септември. Продукцията ще носи името Egypt Station, като Маккартни разкри две от заглавията, включени в него: Come on to me и I don't Know. Бившият бийтъл, чийто предишен албум излезе преди пет години, обясни в интернет сайта си, че заглавието идва от името на картина, която той е рисувал и приканва към „калейдоскопско пътуване през низ от музикални територии“. сподели легендата на британската поп музика. Албумът започва и завършва с две инструментални парчета, които са озаглавено просто Station I и Station II.      ", "date": "2018.07.06", "title": "Пол Макартни тръгва на турне"}
{"url": "https://www.monitor.bg:443/bg/a/view/5-denonoshtija-arest-za-nanesen-poboj-104671", "text": "По пет денонощия арест получиха от съда в Горна Оряховица двама мъже от град Лясковец по Указа за борба с дребното хулиганство за упражнено физическо насилие. На 4 юли посред бял ден двамата нападнали и нанесли побой на свой съгражданин. След намесата на полицията те били задържани и изправени пред съда по бързата процедура. Седем денонощия арест пък получи от съда друг хулиган от свищовското село Алеково. Обвинението срещу него е, че предизвикал скандал с две продавачки в магазин в село Поликраище, като при това ги ругаел, обиждал и им отправял заплахи. Заради това мъжът е арестуван за 24 часа и изправен пред съда.", "date": "2018.07.06", "title": "5 денонощия арест за нанесен побой"}
{"url": "https://www.monitor.bg:443/bg/a/view/poimenni-bileti-i-kameri-vyv-vseki-sektor-na-stadiona-104672", "text": "Поименни билети и камери във всеки сектор на стадиона. Това са част от мерките за борба с футболното хулиганство, които се залагат в промените в закона за опазване на обществения ред при провеждането на спортни мероприятия, представени в НС. Поправките бяха внесени от ГЕРБ, \"Обединени патриоти\" и \"Воля\" и бяха подписани пред медиите от шефа на ПГ на ГЕРБ Цветан Цветанов и шефа на спортната комисия в НС Славчо Атанасов. Законовите изменения са плод на усилията на работна група, която паралелно с това подготвя изцяло нов закон за футболното хулиганство, който обаче ще бъде готов едва наесен и се очаква да влезе в сила от началото на 2019 г.  Сега се предлагат спешни мерки, които евентуално да влязат в сила преди новия футболен сезон. Сред тях е и идеята клубовете да продават персонализираните билети. Ако не могат да осигурят такива, то организаторите на мероприятия и собствениците на стадиони ще трябва да осигурят електронни четци, с които да проверяват личните карти на феновете преди да влязат на стадиона. От думите на Цветанов и Атанасов обаче стана ясно, че за тези мерки ще са нужни поне шест месеца, за да може да се закупи нужната техника и софтуер. По думите на Атанасов се залага да има камери във всеки сектор, както на входа и на изхода на стадиона. Друга важна поправка е, че вече полицейският началник, а не съда, ще може да налага забраната за влизане на стадиона на опасните фенове. Т.нар. ПАМ-ве (принудително-административни мерки) ще се налага от полицията след солидни доказателства и с помощта на камерите на стадиона. Тези наказания ще подлежат на съдебнен контрол. В закона са заложени над 15 състава, по които полицаите ще могат да налагат незабавни мерки спрямо футболните хулигани. Сред тях са нахлуване на спортния терен, носене на маски, отправяне на ругатни, носене на спрейове и ножове, както и обидни плакати. Именно полицията ще е тази, която ще наложи забрана на дадения фен да посещава спортно мероприятие за определен период от време. Междувременно от МВР обясниха, че при сбиване даденото лице се извежда от стадиона, а в съда се води дело за средна телесна повреда. Докато делото върви обаче не може да се наложи забрана за посещение на мач. От ведомството уточниха също, че България е с най-малко забрани за посещение на спортни мероприятия. Ако даден фен проникне на мач с бомбичка, полицаите има право да я изземат, него да го изведат от стадиона, но не и да му наложат някакво наказание. Със сегашните поправки обаче забрана за влизане на стадиона ще може да се налага и от районния полицейски началник. Важна поправка е тази, че занапред придружителите на непълнолетни лица ще трябва да попълват заявление. Славчо Атанасов пък разясни, че ако на стадиона се промъкне футболен хулиган със забрана да посещава мач, то  той ще получи ново наказание, което ще се обедини със старото. За посегателство ще се счита не само атаката над съдия, футболисти или полицаи, но и медицинския персонал и журналистите. Цветанов на свой ред обясни, че е важно да има диалог със футболните агитки. Той коментира, че тези спешни мерки ще позволи адекватно действия на властите и при следващо спортно мероприятие тези лица да не бъдат допускани. Зам-вътрешният министър Красимир Ципов пък уточни,  че в новия закон за футболното хулиганство ще се регламентира фигурата на стюарда. Славчо Атанасов пък уточни, че с новата конвенция на ЕС за футболното хулиганство, въвеждането на стюарди по стадионите е задължително. По думите му работната група е във връзка с УЕФА, от където пък са се ангажирали с бъдещето обучение на тези стюарди, както и с финансирането на това обучение. Отделно от това ще има и наредба за стюардите.  По думите му всички клубове подкрепят спешните мерки, тъй като всяка година те плащат около 150 000 лева глоби за бомбички.", "date": "2018.07.06", "title": "Поименни билети и камери във всеки сектор на стадиона"}
{"url": "https://www.monitor.bg:443/bg/a/view/fk-spartak-varna-si-vyrna-sportnata-baza-104674", "text": "Футболен клуб „Спартак 1918“ официално получи правото да стопанисва своя стадион и спортните бази. С почти пълно единодушие и само с 1 един глас „против“ Общинският съвет във Варна реши да предостави на клуба за срок от 10 години безвъзмездно право на ползване на имотите, които вече са собственост на новото общинско дружество „Стадион Спартак“. Решението беше посрещнато с аплодисменти от страна на феновете в зала „Пленарна“, в която бяха опънали транспарант с надпис „Стадион \"Спартак\" – наш дом“. Футболният клуб ще може да ползва всички имоти на дружеството веднага, с изключение на стадиона, който предстои да бъде основно ремонтиран. Футболистите и феновете  ще се завърнат на терена след приключване на ремонтите. По предварителни разчети реконструкцията на съоръжението ще струва около 1,45 млн. лева с ДДС. Малко над 50 хил. лева от тях ще бъдат осигурени от местната хазна, а за останалите близо 1,4 млн. лева общината ще разчита на финансова подкрепа от държавата, обещана през есента на 2017 г. от правителството. Общинските съветници одобриха също промени в капитала на „Стадион Спартак“ и избраха нов съвет на директорите. В управлението на дружеството влизат Венцислав Младенов, управител на ОП „Спорт-Варна“, председателят на „ЖСК – Спартак“ Иван Иванов и Иван Буроджиев, който е предложение на ФК „Спартак 1918“.  ", "date": "2018.07.06", "title": "„Спартак“ (Варна) си върна спортната база"}
{"url": "https://www.monitor.bg:443/bg/a/view/kustendilci-syzdadoha-pyrvija-v-bylgarija-jelezopyten-audiotur-104673", "text": "Кюстендилецът Анатоли Костов и Кристиян Ваклинов от Гражданско сдружение „За теснолинейката“ създадоха единствения по рода си в страната железопътен аудиотур по маршрута на влак „Родопи“. Турът включва 23 точки с начална гара Септември и финална - гара Добринище. Тя е единствената жп линия в България с почти двойно по-тясно разстояние между релсите от нормалните линии или 760 вместо 1435 мм.  Местните хора я наричат още „дековилката”, „малкото влакче”, „малката железница”, „каубойският влак”. Жп линията свързва областите Пазарджик и Благоевград, общините Септември, Ракитово, Велинград, Якоруда, Белица, Разлог и Банско, трите планини Родопи, Рила и Пирин, както и етнокултурните области Тракия, Родопи и Македония. \"Пътуващите ще чуят интересни истории за строежа на линията, за интересни места, за най-високата гара и т. н. „Интересното е, че за първи път в България се създава железопътен аудиотур и е именно на платформата izi.TRAVEL, която позволява това. Турът е озвучен на български, руски и английски езици. Пътешествениците ще могат да отворят аудиотура като изтеглят безплатното приложение izi.TRAVEL, сканират QR кода на плаката във влаковете и се насладят на историите по маршрута“, обясни кюстендилецът Анатоли Костов, който е участвал в създаването на платформата. Българският глас е на Светла Матеева – първи и дългогодишен озвучител на еталонния влак „Родопи” по линията, който бе възстановен през лятото на 2017 година.", "date": "2018.07.06", "title": "Кюстендилци създадоха първия в България железопътен аудиотур"}
{"url": "https://www.monitor.bg:443/bg/a/view/sled-reshenie-na-ns-bez-prekysvane-na-integracionnite-dobavki-104675", "text": "Няма да има прекъсване на интеграционните добавки за хората с увреждания. Това се гарантира с последните поправки в закона, гласуван от депутатите на първо четене. Промените бяха гласувани със 132 гласа „За”. До спешните промени се стигна, след като ВАС отмени начина на определяна на интеграционни добавки за транспорт и комуникационни услуги и отмени предоставянето на документ за получаване на помощ за образователни услуги, които бяха разписани в правилника за прилагане на закона. Сега тези текстове се прехвърлят в самия закон. Така се предвижда месечната добавка за социална интеграция да се предоставя в зависимост от степента на намалена работоспособност или вида и степента на увреждането. С промените се запазва и базата за изчисляване на месечната добавка за социална интеграция, като тази за добавка за транспортни услуги в размер на 15% от гарантирания минимален доход, а за ползването на информационни и телекомуникационни услуги в размер на 20%.  Шефът на социалната комисия Хасан Адемов напомни,че целта на интеграционните добавки е не да осигурят доходи за преживяване, а да им дадат възможност за интегриране в обществото, да допълнят своите доходи от труд или доходите от заместващи доходи от труд - така наречените инвалидни пенсии\".За да не се стигне до спиране на месечните добавки,  следващата седмица законът ще влезе в зала за окончателно гласуване. Според данните към 31 декември миналата година месечни добавки средномесечно са взели 500 016 хора с  увреждания, като около 10 000 от тях са били деца. Добавка за транспорт са получили над 490 000 души, а за телекомуникации малко над 70 000 души. Към момента 89 лица получават месечна добавка за социална интеграция за обучение.", "date": "2018.07.06", "title": "След решение на НС: Без прекъсване на интеграционните добавки"}
{"url": "https://www.monitor.bg:443/bg/a/view/princ-hari-i-megan-na-priem-v-marlbyrou-haus-snimki-104664", "text": "Принц Хари и съпругата му херцогиня Меган посрещнаха представители на страни от Общността на нациите на прием в Марлбъроу Хаус. Модните критици не пропуснаха да отбележат, че херцогинята на Съсекс този път беше избрала творение на американски дизайнер. Съпругата на принц Хари грееше в слънчева жълта рокля на нюйоркчанина Брандън Максуел, съчетана с обувки „Маноло Бланик“ и стилни диамантени обици. „Меган и аз сме много развълнувани да се срещнем с толкова много представители на бъдещето на Общността“, заяви принц Хари, който е посланик за младежта на Общността на нациите. „Нямаме търпение да ви видим в действие и да разберем какво ще предприемете за подобряване на живота във вашите страни и целия свят“, каза още принц Хари, който в ролята си на посланик насърчава младите хора от държавите, повечето от които са бивши колонии на Великобритания, да се борят с предизвикателствата. Над 60 процента от жителите на Общността на нациите - около 2,4 милиарда души, са под 30-годишна възраст, уточняват от двореца Кенсингтън. Общността на нациите е международна организация, в която членуват предимно бивши британски колонии.", "date": "2018.07.06", "title": "Принц Хари и Меган на прием в Марлбъроу Хаус (СНИМКИ)"}
{"url": "https://www.monitor.bg:443/bg/a/view/ucheni-otkriha-zashto-shofiorite-zaspivat-zad-volana-104667", "text": "Специалисти от Мелбърнския кралски технологичен университет установиха, че водачите на МПС заспиват зад волана предимно заради нискочестотните вибрации на возилата си, съобщава сайтът Сайънс дейли, цитиран от БТА. За своето изследване австралийските учени използвали 15 доброволци. По време на тестовете специалистите следили за сърдечния ритъм на водачите, които били поставени в симулатор на автомобилно купе. Той имитирал монотонното движение по двулентов път. От експериментите било установено, че при нискочестотни вибрации в диапазона 4-7 херца доброволците започвали да се прозяват на петнадесетата минута, ставали извънредно сънливи на тридесетата и направо заспивали на шейсетата. Учените с изненада открили, че вибрациите с други честоти, правели шофьорите по-бодри.  ", "date": "2018.07.06", "title": "Учени откриха защо шофьорите заспиват зад волана"}
{"url": "https://www.monitor.bg:443/bg/a/view/lyvove-izjadoha-grupa-brakonieri-v-rezervat-v-ujna-afrika-104666", "text": "Група лъвове от резерват в Южна Африка се е държала както подобава на царете на животните – изяли няколко нагли бракониери, проникнали на територията на резервата Сибия в провинция Осткап, за да убият някой друг носорог. Вместо да сторят замисленото и да забогатеят от продажбата на роговете, престъпните елементи с бракониерски наклонности се натъкнали на естествена съпротива и натурално правосъдие - вместо да лежат по затворите или да плащат каквито и да било глоби, както подобава на злосторници от този тип, те просто били изядени от лъвовете. Сега специално разследване трябва да установи колко са били наглите престъпници. Оказало се обаче, че лъвовете спазвали хигиена на храненето и не поглъщали всичко без да подбират – затова от бракониерската дружинка все пак останали три чифта обувки (това е почти сигурен знак, че са били трима), пушка със заглушител, брадва и доста кости (както било установено по късно от местната полиция – всички те били човешки). Всички тези очевидни следи от неканени в резервата гости (паркът е частен) били открити от собственика Ник Фокс. Той също преценил по останките от костите и облеклото, че бракониерите били трима и си е направил заключението, че най-вероятно не са имали късмет и са попаднали на шестте лъва. Мистър Фокс е знаел за това, че в резервата са се намърдали бракониери – датчиците на границите на парка констатирали нарушителите и след тях били пуснати кучета, специално обучени за борба с такива престъпници, и група рейнджъри, които във вторник по обяд се натъкнали на останките от бракониерите. Засега все пак остава неясно дали изядените са имали съучастници, но това предстои да бъде изяснено в рамките на полицейското разследване.", "date": "2018.07.06", "title": "Лъвове изядоха група бракониери в резерват в Южна Африка"}
{"url": "https://www.monitor.bg:443/bg/a/view/dvucifren-ryst-na-prodajbite-na-bezalkoholna-bira-104662", "text": "Двуцифрен ръст на продажбите на безалкохолна бира у нас през първите пет месеца на годината, отчитат пивоварите у нас. Новият тренд на пазара, който е изключително малък все още, се движи от младите и техния начин на живот. За последните десет години продажбите на безалкохолни бири по света отбелязват над 90% ръст в обем, но у нас тази категория почти не съществува. Тя държи по-малко от един процент от целия пазар на бира в страната, съобщи на пресконференция Теодор Несторов, маркетинг директор на „Карлсберг България“. По данни на Съюза на пивоварите у нас през 2017 г. са изтъргували 5.470 млн. хектолитра бира общо. Сметка на „Монитор“ показва, че при   за първите пет месеца на 2017 г. спрямо същия период на предходната година, отчетен от агенция Nielsen, производителите на бира са продали около 313 000 хектолитра или с 86 000 хектолитра повече безалкохолна бира. В „Карлсберг груп“ ръстът в обем на безалкохолното пиво през първото тримесечие на 2018 г. спрямо година по-рано е 23% , според финансовият доклад на компанията. Два са пазарите - България и Полша, на които ще се продава новият бранд от портфолито на „Карлсберг“. След пилотното представяне тази година през 2019 г. от компанията ще започнат продажби на пивото и в други държави. Безалкохолната бира ще се предлага в два стила – лагър (Pilsner) и белгийска пшеничка (Belgian Wit).    и начинът им на живот са движещи за промяната на сектора, който търси подходящата напитка за тях. Безалкохолната категория се развива стремително през последните години, тъй като потребителите все повече се интересуват от качеството на храните и напитките, които консумират. „Вследствие на това повече хора избират безалкохолните напитки, но, от друга страна, не искат изборът им да бъде ограничен само до водата и обикновените безалкохолни напитки“, коментира Радостина Гарибска, бранд-мениджър на новото безалкохолно пиво. Напитката ще се предлага във всички канали за дистрибуция на препоръчителна цена от 1.29 лв. за кен от 500 мл. „Карлсберг“ пуска свой отделен бранд за разлика от останалите бирени компании, които продават безалкохолна бира като допълнителен продукт към и под основните им марки.", "date": "2018.07.06", "title": "Двуцифрен ръст на продажбите  на безалкохолна бира"}
{"url": "https://www.monitor.bg:443/bg/a/view/hristo-monov-chrez-opasnite-igri-decata-iskat-da-dokajat-sebe-si-104648", "text": "В Google може да намериш информация за секунди, но това няма да те направи добър родител, казва психологът в интервю пред \"Монитор\". - Защото за една част от младите хора интернет пространството не е нещо различно от реалния свят. Понякога дори прекарват много повече време в мрежата, отколкото в общуване с приятели. В тази възраст обикновено децата обичат да приемат някакви предизвикателства, искат да докажат себе си, да покажат на другите, че не са малки. В интернет имат възможност за това. - Аз не бих сравнил двете неща. По-скоро тези предизвикателства са присъщи за възрастта. Това бе характерно и за нас преди години. Само че образците бяха други. Спомням си, че като малък гледах филм за партизани, които взривяват влакове, и с мои приятели отидохме на жп мост в едно село, където чакахме да мине влакът. Понеже локомотивите бяха парни, се върнахме с мехурчета по тялото и си изпросихме кавга от родителите. Така че това винаги го е имало и ще го има. Въпросът е, че регулациите не са ефективни що се отнася до съдържанието в интернет. Тук не приемам мантрата за свободата на словото, защото децата ни трябва да живеят в безопасност. Не бива да допускаме в мрежата да се разпространява съдържание, което застрашава тяхното здраве и живот. Ако се налага, нека държавата да вложи повече ресурси, за да се справи с този проблем. За минути може да се достигне до източника на една опасна игра. - Имаше изследвания на развити страни, че ¾ от родителите не знаят какво правят децата им в интернет пространството. - Така е, но ако не си оставил развитието на детето си на таблета, няма начин да не разбереш, че нещо заплашва живота и здравето на детето ти. То самото дори ще ти сподели. Но ако си загубил ролята на авторитет и закрилник, детето ще се опита да намери такъв точно в интернет. Те обаче дори не подозират за опасностите, които крие мрежата. Затова нека да сме повече време с децата си, да говорим с тях. - Социалните мрежи си имат правила, но въпреки това вече попадам на случаи, при които 8-годишни имат профил във Facebook. Така че бих посъветвал родителите да поговорят с децата и да ги попитат защо изпитват нужда да имат профил. Може би защото е модерно, или пък просто имат нужда някой да ги изслуша. Социалните мрежи може да са решение на този проблем, защото на всеки е ясно, че за кратко време там може да се сдобиеш с много приятели. Затова нека да поговорим с детето си. Проблемът не е толкова в създаването на профил, а защо иска да има такъв. Може да има дефицит на някаква емоционална подкрепа в семейството. В социалната мрежа приятели, колкото искаш. Колкото си по-странен, толкова по-голяма ще е френд листата ти. Но дали това не е заплаха за теб, е друг въпрос. - Човек е щастлив, когато осъществява целите си. Ако целта ти е да имаш повече приятели във Facebook или пък повече лайкове под снимките, които публикуваш, е твой личен избор. Ако го правиш с цената на разумно поведение, може да си щастлив в някаква степен. За друг щастието може да е в постигането на нещо необичайно или пък в придобиването на материална придобивка. Така че тук става въпрос за много нива. - Бих казал, че проспахме появата на т.нар. дизайнерски дроги. Като общество неглижирахме този проблем, вторачени в други неща. Изведнъж се оказа, че тази дрога е общодостъпна в интернет. В мрежата свободно се разпространяват рецепти. Заради това е необходимо да има регулации. Трябва да живеем по правила. Не може да оставяме отглеждането на децата си на Google пространството. Там може да намериш информация за секунди, но това няма да те направи добър родител. Нищо не може да замени общуването човек в човек. Интернет няма да ни даде топлина и разбиране. - Така е. А през това време животът си минава. Има деца с изключителни постижения, но за колко от тях научаваме? В публичното пространство им се отделя минимално време. Направих си експеримент да проследя новинарските емисии в телевизиите и ми направи впечатление, че първите седем новини бяха негативни. Едва ли не друг живот не съществува. У нас дори задръстванията покрай сливането на национални празници се представя като природно бедствие. Нима това не е обичайно за други държави, но при тях никой няма да обърне внимание на това. Напротив, ще се представи по друг начин. - Това е нещо като национална черта, но тук не става дума за песимизъм. Ако погледнем през призмата на психоанализата, ще видим, че за нас винаги е важно да намерим виновен. И никога това не сме ние. Много рядко някой признава вината си за собствения си неуспех. - Може би ни е нужен голям катаклизъм. Това е един от начините. Дай Боже обаче, да не стигаме до тук. Невъзможно е да надграждаш, ако ти липсват базисните нива. Истината е, че в начина, по който функционира нашата държава, една от базовите потребности - сигурността, не е гарантирана. Живеем в несигурно общество. Няма как една нация да е щастлива, когато се бори просто за оцеляване. Стигнахме дотук, че спасяването на давещия се е в ръцете на самия давещ се. Роден е през 1958 г. Завършил е психология в СУ „Св. Климент Охридски” Специализирал е в Института по психология към Руската академия на педагогическите науки Член е на редица професионални организации - Дружеството на психолозите в България, Българската асоциация по приложна психология, Световната асоциация по фамилна терапия, постоянен комитет по психология на кризите и бедствията към Европейската федерация на психологическите асоциации Председател на комисията по въпросите на децата, младежта и спорта в 42-рото НС", "date": "2018.07.06", "title": "Христо Монов:  Чрез опасните игри децата искат да докажат себе си"}
{"url": "https://www.monitor.bg:443/bg/a/view/razsledvali-150-signala-za-zaribjavane-na-deca-s-opasni-igri-104653", "text": "Около 150 сигнала за опасни игри в интернет, в които деца са подтиквани да се самонараняват или да изпълняват опасни задачи, са получени през последните две години в различни държавни и общински служби. Това показа проверка на „Монитор“. За да бъдат вкарани в статистиката обаче, трябва да има извършено престъпление или дете да е станало жертва на престъпление, обясниха от МВР за „Монитор“. Такива до момента обаче нямало. Нямало и доказателства, че именно игрите са в дъното на раните, които понякога били дори от падане с колело. Всеки един сигнал обаче щателно се е проверявал. Първите обаждания започнали да валят през 2016 година заради подозрения, че хлапета играят на първата по рода си такава игра - „Син кит“, която ги кара да изпълняват около 50 опасни предизвикателства, последните от които са дори смъртоносни. За пострадали деца у нас не е била получена информация в ГДБОП, които имат отдел, свързан с компютърните престъпления. Сериозни сигнали не били постъпили и от партньорските служби от ЕС, Русия и САЩ. Въпреки това родители звънели на горещите телефони, за да изразяват съмнения, че странното поведение на децата им или откритите нелогични белези по телата им се дължали именно на опасни интернет игри. 14-годишно момиче бе открито от полицаи на мантинелите на АМ „Тракия“. Детето поело риска да ходи сред колите, търсейки съкровище в популярна сред малчугани и тийнейджъри игра. Играта, която застрашила живота на детето, е разпространена в цял свят, като в някои страни има и смъртни случаи. „Тя се казва „Геокешинг“ и може да се изтегли от магазините за мобилни приложения. След това потребители си правят профил и чрез GPS могат да видят какви тайни контейнери има отбелязани на картата около тях. Геокешингите могат да бъдат различни предмети – кутийки, талисмани, може да бъдат закачени с магнити. За по-голямо улеснение на потребителите играта предлага и някаква подсказка за предмета, който търсят или история на мястото. Например в София има скрито съкровище в района на Националния стадион „Васил Левски“. Когато наближат около него, потребителите могат да научат кога е създаден, какъв е неговият капацитет и друга информация. Играта е доста популярна в цял свят, като на нейния сайт има място, на което могат да бъдат видени имената на потребители, които са загубили живота си, търсейки поредния геокешинг. Един от тях е умрял, докато правел опит да достигне съкровище, което било скрито в дървото. Друг се подхлъзва и пада от височина 20 метра. Трети е загубил живота си, изпадайки в хипотермия, докато се опитвал да преплува до мястото, на което е било маркирано съкровището. Освен въпросната игра в интернет пространството се крият и други страшни предизвикателства. Сред тях е експериментът „Сол и лед“, от който дете от столицата получи изгаряния по ръката и претърпя няколко болнични интервенции. Пред Нова вчера то обясни, че открило играта в интернет и пробвало 3 пъти да види какво ще стане, от което са му излели мехури на ръката. Пострадали има и от предизвикателството „Гореща вода“, което е обратно на ice bucket challenge, и хората си причиняват различна степен на изгарания, заливайки се с вряла вода. В началото на годината почина дете от Бургас, играейки играта „Син кит“.  ", "date": "2018.07.06", "title": "Разследвали 150 сигнала за зарибяване на деца с опасни игри"}
{"url": "https://www.monitor.bg:443/bg/a/view/kraj-na-razkola-v-nemskata-koalicija-104661", "text": "Управляващата коалиция в Германия постигна споразумение за борба с нелегалната имиграция и затягане на политиката на даване на убежище. То бе договорено от лидерите на трите партии, които са част от правителство - Християндемократическия съюз (ХДС) на канцлера Ангела Меркел, традиционния му баварски съюзник, Християнсоциалния съюз (ХСС) на министъра на вътрешните работи Хорст Зеехофер, и Германската социалдемократическа партия (ГСДП) начело с Андреа Налес. Те се ангажираха до края на годината да бъде приет закон за миграцията. ДПА определя споразумението като облекчение за Меркел, след като спорът за миграцията заплаши управляващата коалиция с разпадане. Германският канцлер бе подложен на натиск от дългогодишния си съюзник ХСС да засили контрола по границите на страната. Споразумението на две страници, постигнато след кратка среща в историческата сграда на Райхстага в Берлин, слага край на един свиреп спор, който заплаши с разпадане голямата коалиция на Меркел броени месеци след нейното създаване и отслаби политическите позиции на канцлера, който е на поста вече четвърти мандат, отбелязва Ройтерс. На преговорите в Берлин е било договорено споразумение за борба с нелегалната имиграция и затягане на политиката на даване на убежище. Те не дадоха подробности. Имиграцията в Германия намаля драматично след пика на мигрантската криза през 2015 г., отбелязва ДПА. Въпросът обаче остава приоритетен в политическия дневен ред в страната, още повече че ХСС се готви за регионални избори в своята провинция Бавария, на които позициите му изглеждат застрашени от антиимигрантската партия \"Алтернатива за Германия\" (АзГ). Лидерът на социалдемократите Андреа Налес потвърди, че е постигнато споразумение, предаде Ройтерс. Трите партии от управляващата коалиция в Германия са се договорили да бъде ускорен процесът на връщане на кандидатите за убежище, които вече са били регистрирани в други страни членки на ЕС, в съответствие с правилата на съюза, съобщи Налес. Тя обаче уточни, че Германия няма да предприема едностранни действия в тази насока. Германия ще връща такива кандидати за убежище само в държави, с които е сключила съответни споразумения, отбелязва Ройтерс. Налес освен това подчерта, че няма да бъдат създавани никакви транзитни центрове за мигранти, както искаше вътрешният министър Хорст Зеехофер. Въпреки това лидерът на ХСС заяви, че е много доволен от постигнатото споразумение. По-рано Зеехофер предложи кандидатите за убежище в Германия да бъдат връщани още на границата - идея, която заплаши управляващата коалиция с разпадане, отбелязва Ройтерс. Споразумението предвижда случаите на кандидатите за убежище, регистрирани в други страни, да бъдат разглеждани до 48 часа в полицейски участъци, а не в специални транзитни центрове, ако те не може да бъдат транспортирани до летището на Мюнхен, откъдето да бъдат върнати в държавата от ЕС, където първо са били регистрирани, отбелязва Ройтерс. Франс прес припомня, че държави като Италия и Австрия възроптаха срещу плановете на Германия да им връща мигранти. Споразумението бе постигнато в момент, когато ново проучване на общественото мнение за обществената телевизия А Ер Де показа, че огромното мнозинство от германците, 78 процента, са недоволни от правителството на Меркел, отбелязва ДПА. Делът им се е увеличил с цели 15 процента само за един месец. Само 21 процента от германците са доволни от своето правителство - с 16 процента по-малко от юни. Спорът в управляващата коалиция е навредил според проучването повече на Зеехофер, отколкото на Меркел. Рейтингът на канцлера се е понижил с 2 процента до 48 процента, а този на вътрешния министър - с цели 16 процента до 27 процента. Според две трети от анкетираните обаче Меркел губи контрол над двете по-малки партии в управляващата коалиция. Според друго проучване на общественото мнение в Германия, блокът ХДС/ХСС би получил на избори 30 процента - спад от 1 процент. Подкрепата за ГСДП се запазва на равнище от 18 процента. Сред опозиционните партии АзГ и Зелените печелят по 1 процент - съответно до 16 и 14 процента. Левите губят 1 процент до 9 процента, а подкрепата за либералната Свободна демократическа партия (СвДП) остава 8 процента.", "date": "2018.07.06", "title": "Край на разкола в немската коалиция "}
{"url": "https://www.monitor.bg:443/bg/a/view/spasitelnata-operacija-v-peshtera-v-tajland-veche-vze-jertva-104657", "text": "Участник в операцията за спасяване на група момчета и треньора им по футбол, хванати в капан в пещера в Тайланд, е починал поради липса на кислород, предадоха световните агенции. Мъжът, бивш морски тюлен, се бил включил в операцията като доброволец. Той починал през нощта, след като доставил бутилки с кислород. Тайландските власти са в надпревара с времето, за да изпомпат водата от наводнената пещера, където 12 момчета и техният треньор по футбол са блокирани от 23 юни. Тайланд се намира посред дъждовния сезон. На 23 юни наводнение блокира изхода на пещерата, докато групата - 12 момчета на възраст 11-16 години и техният 25-годишен треньор - била вътре, за да разглежда пещерата. Пещерата с дългото название Там Луанг-Кхун Нам Нанг Нон се намира на около 1000 км северно от столицата Банкок, близо до границата с Мианма, и засега е слабо известна и неизследвана поради трудния планински терен. Тайландската полиция междувременно съобщи, че 56 души остават в неизвестност, след като корабче се преобърна при буря край туристическия остров Пукет вчера, предаде АП. На борда на плавателния съд имало общо 105 души, сред които 93 туристи. 48 пътници били спасени. Потвърдена е смъртта на един китаец. В района на корабокрушението имало 5-метрови вълни. Друго корабче с 42 души на борда се преобърнало вчера. Всички хора на борда били спасени.", "date": "2018.07.06", "title": "Спасителната операция в пещера в Тайланд вече взе жертва"}
{"url": "https://www.monitor.bg:443/bg/a/view/borisov-se-sreshta-s-predsedatelja-na-dyrjavnija-syvet-na-kitaj-li-kycjan-104613", "text": "Премиерът Бойко Борисов се среща днес на четири очи с председателя на Държавния съвет на Китай Ли Къцян в Министерски съвет. Той пристигна още вчера в София на четиридневно официално посещение. Причината е провеждането на седмата среща на лидерите от Централна и Източна Европа и Китай, като целта на форума 16 + 1 е задълбочаване на търговските връзки. На работна вечеря снощи между двете делегации двамата трябваше да обсъдят обсъдят възможностите за допълнително активизиране на търговско и икономическото сътрудничество. Днес пък е официална церемония по посрещането на Ли Къцян от премиера, като е предвидено е поднасяне на венец на паметника на Незнайния войн и посещение на църквата „Света София“. След това двамата трябва да проведат и двустранната среща, последвана от пленарни разговори.  Междувременно по-късно през деня президентът Румен Радев също ще разговаря на „Дондуков“2 с Ли Къцян. Двамата ще проведат среща на „четири очи“, след което ще се състоят пленарни разговори на официалните делегации. Държавният глава и неговата съпруга Десислава Радева ще бъдат домакини на официална вечеря във вила „Калина“ по случай визитата на министър-председателя Ли Къцян и съпругата му Чън Хон.    ", "date": "2018.07.06", "title": "Борисов на четири очи с Ли Къцян, разхожда го в „Света София“"}
{"url": "https://www.monitor.bg:443/bg/a/view/majkyl-buble-shte-stava-jenski-tatko-104676", "text": "Канадският поп идол Майкъл Бубле се похвали, че ще става татко на дъщеричка. Това обяви самият той в „Сутрешното шоу на Иън Демпси“. обясни развълнуван той. Че певецът и любимата му - актрисата Луисана Лопилато, очакват трети наследник, стана ясно през февруари. Фенове споделиха още тогава, че не са изненадани, тъй като Бубле и Лопилато дадоха заявка от началото на връзката си, че ще създадат голямо семейство. Майкъл и Лусиана вече възпитават две момченца. Миналия март стана ясно, че 4-годишният Ноа е преборил коварната болест рак. сподели тогава изпълнителят на Feeling Good. По време на лечението знаменитият татко заряза кариерата си и се отдаде на грижите по болното си детенце. Малкият син на Бубле и Лопилато Елайъс се роди през януари 2016 г.", "date": "2018.07.06", "title": "Майкъл Бубле ще става женски татко"}
{"url": "https://www.monitor.bg:443/bg/a/view/dnes-slynce-prez-uikenda-otnovo-dyjd-104658", "text": "Днес ще е предимно слънчево. В следобедните часове главно над Югозападна България ще се развива купеста и купесто-дъждовна облачност, но само на отделни места ще превали и прегърми. Максималните температури ще са между 29 и 34 градуса, сочи прогнозата на НИМХ-БАН. По Черноморието преди обяд ще има по-значителна облачност и на места ще превали слабо. По-късно през деня облачността ще намалее и ще се установи предимно слънчево време. Ще духа бриз. Максималните температури ще са от 25 до 27 градуса. Температурата на морската вода ще е 24-26 градуса. Вълнението на морето ще е 1 бал. Над планините ще е предимно слънчево. Временни увеличения на облачността ще има в следобедните часове, когато на места ще има краткотрайни валежи, придружени с гръмотевици. Ще духа предимно умерен вятър от север-северозапад. Максималната температура на 1200 метра ще бъде около 25 градуса, на 2000 метра - около 17 градуса. Атмосферното налягане ще е близко до средното за месеца и през деня слабо ще се понижи. През почивните дни (на 7 и 8 юли) над Западна и Централна България ще се развива купеста и купесто-дъждовна облачност. Ще има краткотрайни валежи и гръмотевични бури, възможни са и градушки. В събота в югозападните райони и Родопската област, а в неделя на места в Западна и Централна България, явленията ще са интензивни, а валежите - значителни. Вятърът ще се ориентира от север-северозапад и в събота в западните райони ще настъпи краткотрайно и слабо захлаждане, докато на изток дневните температури ще останат високи - до 32-34 градуса.", "date": "2018.07.06", "title": "Днес слънце, през уикенда отново дъжд"}
{"url": "https://www.monitor.bg:443/bg/a/view/treta-nosht-na-razmirici-v-nant-50-koli-sa-opojareni-video-104659", "text": "Трима души бяха задържани във френския град Нант след трета нощ на протести и сблъсъци, последвали застрелването на млад мъж от полицай, предаде Франс прес. Опожарени са 50 коли тази нощ. Имало е опит за палеж на гимназия и на бензиностанция в един от кварталите на Нант, предаде БТА. Ранени няма. По полицейски ван е бил хвърлен коктейл Молотов. Ванът бил паркиран в двора на полицейски участък в едно от предградията на Нант. Във вторник Бубакар Ф., срещу когото имало издадена заповед за арест за организиран грабеж, бе застрелян при опит да избегне полицейска проверка на колата му. Полицаят, който е произвел смъртоносния изстрел, вчера бе задържан под стража.", "date": "2018.07.06", "title": "Трета нощ на размирици в Нант, 50 коли са опожарени (ВИДЕО)"}
{"url": "https://www.monitor.bg:443/bg/a/view/prikluchva-pyrvijat-etap-ot-priema-v-gimnazija-104645", "text": "Днес приключва записването на първо класиране на кандидат-гимназисти и подаването на документи за участие на второ. Седмокласниците, които са приети на първо класиране в гимназията, която желаят, трябва да отиде в училището, в което са класирани и да се запишат. Ако кандидатът не е приет по първо желание, може да подаде заявление за участие във втория етап на класиране в училището, в което е класиран. Тогава той може да запази мястото си от първо класиране или да се придвижи на някое от по-горните му желания. Когато ученикът не е класиран на първия етап от класирането, той автоматично продължава във втория, като не е необходимо да подава заявления. Вторият етап трябва да бъде готов до 12 юли. Записването и подаването на заявление за третия е от 13.07 - 17.07.2018 г.", "date": "2018.07.06", "title": "Приключва първият етап от приема в гимназия"}
{"url": "https://www.monitor.bg:443/bg/a/view/vreme-e-za-finali-na-mondial-2018-104660", "text": "Днес и утре ще се изиграят ¼-финалните мачове на световното първенство по футбол в Русия. Отборите на Франция и Уругвай ще определят първия полуфиналист днес от 17 часа на стадиона в Нижний Новгород. По-късно вечерта е и вторият 1/4-финал от програмата за деня между големия фаворит за титлата Бразилия и Белгия. Победителите от двата мача ще се изправят съответно един срещу друг в битката за място на финала. На книга Франция е фаворит срещу Уругвай, макар и да среща трудности срещу този съперник в исторически план. И двата отбора излязоха от групите без загуба. В 1/8-финалите Франция изхвърли Аржентина с 4:3 след впечатляващ мач, в който тийнейджърът Килиан Мбапе отбеляза два гола. “Петлите” показват тенденция на подобряване на представянето с всеки изминал мач на първенството и гледат с оптимизъм преди 1/4-финала. Уругвай от своя страна елиминира европейския шампион Португалия с 2:1, като попадението на Пепе в 55-ата минута е единственото, допуснато във вратата на “селесте” на този Мондиал. Срещу солидната защита на южноамериканците този път обаче ще се изправи впечатляващото офанзивно трио Антоан Глизман - Оливие Жиру - Килиан Мбапе. Южноамериканците понесоха тежък удар, след като загубиха звездния си нападател Единсон Кавани поради контузия. Все пак същуствува минимален шанс той да се появи в игра. По-вероятно е обаче от първата минута партньор в атаката на Луис Суарес да бъде бившия нападател на „Мидълзбро“ Кристиан Стуани. Проблемите пред Дидие Дешан са свързани с наказания Блез Матюиди, като се очаква на негово място да играе Корентен Толисо. Двата тима се изправят един срещу друг на световни финали за четвърти път в историята си, но за първи път това се случва във фазата на елиминациите. Последните две срещи бяха през 2002 и 2010 година, като и двата мача завършиха 0:0. Единствената победа на Уругвай в официален мач е от 1966 година, когато южноамериканците печелят с 2:1. През 2013 година двата тима играят контрола в Монтевидео, спечелена от домакините с 1:0. Франция също записва успех над Уругвай в приятелски мач - 2:0 в далечната 1985 година. Бразилия и Белгия ще определят втория полуфиналист тази вечер от 21.00 часа на стадиона в Казан. Двубоят се определя като финал преди финала, тъй като противопоставя явния срещу скрития фаворит в надпреварата по руските терени. Двата тима се изправят за втори път в историята си на световни финали. През 2002 година Бразилия отстрани Белгия в 1/8-финалите с 2:0, за да триумфира след това с титлата. По традиция селекционерът на “селесао” Тите разкри стартовите 11 ден преди мача. Двубоят с Белгия поради наказание ще пропусне Каземиро, а мястото ще заеме Фернандиньо. В игра се завръща и левият бранител Марсело, който пропусна победата над Мексико с 2:0 на осминафиналите заради травма в гърба, която получи при успеха с 2:0 над Сърбия в последния мач от груповата фаза на турнира. От първата минута ще видим и Паулиньо, който се възстанови от лека травма. Възстановен от контузия е и Дъглас Коща, но той ще остане резерва. За Белгия от първата минута се очаква да започне героят от 1/8-финала срещу Япония Насер Шадли. Проблемите пред селекционера Роберто Мартинес са свързани със състоянието на крилото Аднан Янузай, който пропусна мача с Япония. Белгийците са наясно, че допуснат ли старт като в мача от 1/8-финалите, то този път може да се окаже фатално и затова ще подходят по-концентрирано. Любопитното е, че Белгия отпада от световни финали при последните си две участия - от Бразилия през 2002 година и от Аржентина на Мондиал 2014. Дали ще има трети път предстои да разберем тази вечер.", "date": "2018.07.06", "title": "Време е за ¼-финали на Мондиал 2018"}
