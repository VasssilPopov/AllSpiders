{"url": "https://www.monitor.bg/bg/a/view/samolet-s-bylgarsko-semejstvo-se-razbi-v-makedonija-njama-oceleli-161452", "text": "Малък самолет с българско семейство на борда се разби в Македония. Всички от четиричленното семейство – майка, баща и две деца, са загинали. Телата на четиримата загинали са забелязани, съобщиха от Гражданската въздухоплавателна служба. Те са български граждани. Посланикът ни в Северна Македония Ангел Ангелов заяви, че самоличността на загиналите все още не е официално потвърдена. Създаден е кризисен център в посолството ни в Скопие. По негова информация, македонските спасителни екипи ще се опитат да стигнат до останките на самолета в сряда сутринта. По предварителна информация загиналите са Георги Бошнаков, съпругата му и две деца. Първоначално се твърдеше, че става дума за бивш шеф на отдел \"Внедряване и поддръжка на информационните технологии\" в Агенция по вписванията, и семейството му. Бошнаков обаче съобщи, че е жив. Вътрешният министър Младен Маринов също отказа да потвърди информацията. Премиерът Бойко Борисов е информиран за ситуацията. Той е издал съответните разпоредби на министъра на вътрешните работи Младен Маринов , който от своя страна е в контакт с министъра на вътрешните работи на Република Северна Македония.​ Машината, която е била регистрирана в Германия (D-EUIB) се е разбила на 35 километра от Скопие. Самолетът тип „Чесна” П210Н, който е пътувал от Охрид за София, е изчезнал от радарите по-рано днес. Машината е излетяла в 16:10 часа от летище „Св. Апостол Павел“ в Охрид. Пилотът е съобщил за силна турбуленция и заради лошите метереологични условия е поискал разрешение да кацне в Скопие. После е поискал разрешение да продължи към София. Изчезнал е от радарите в 17 часа и 16 минути българско време. Самолетът е имал противообледенителна система и радар за буреносни облаци, съобщи Николче Тасески от въздушния контрол, цитиран от македонски медии.  Самолетът е паднал край местността Солунска глава. Машината е изчезнала в 17.16 българско време. Преди да изчезне от радарите пилотът е съобщил, че има силни турбуленции. В издирването на останките от машината са участвали два полицейски хеликоптера. Солунска глава е най-високият връх на планината Якубица в централната част на Македония. Сред планинарите е известен с името Пъпа на Македония.", "date": "2019.04.02", "title": "Самолет с българи се разби в Македония (ОБНОВЕНА)"}
{"url": "https://www.monitor.bg/bg/a/view/sofija-kyrpi-950-hil-kv-metra-plovdiv-i-varna-s-novi-bulevardi-161443", "text": "950 хил. кв. метра асфалт ще бъдат изсипани в София, а Пловдив и Варна ще се сдобият с нови булеварди. Това става ясно от тазгодишните планове за уличните ремонти на големите общини у нас, предоставени на „Монитор“. В бюджета на столицата са заложени 47,5 млн. лв. за ремонт на 15 големи обекта. Ще бъдат реконструирани общо 19 км улици и 8 км велоалеи. Сред тях са разширението на бул. „България” от НДК до “Гешов”, бул. „Филип Кутев“, последният участък от бул. „Монтевидео“ при новата метростанция, южното платно на бул. „Тодор Каблешков“ (от бул. „България“ до ул. „Костенски водопад“), пробива на бул. „Петър Дертлиев“, Източната тангента от бул. „Ботевградско шосе“ до Северната скоростна тангента, както и локална улична мрежа, която обслужва тангентата. С нов облик ще се сдобият булевардите „Първа българска армия“, „Президент Линкълн“, улиците „Народно хоро“, „Житница“, „Кукуш“, „Йосиф Щросмайер“, „Коперник“, „Атанас Узунов“. Ще започне и ремонтът на бул. „Скобелев“ и транспортния тунел на НДК. Отделно от големите обекти за кърпене на дупки и текущи ремонти общината е заделила 38 млн. лв. Ще бъдат изсипани над 950 хил. кв. м. асфалт и ще се нареди над 35 хил. кв. м. паваж. „Във вътрешнокварталните улици и второстепенната градска мрежа се работи изцяло на база на исканията на районните кметове. Концентрираме усилията си върху сгради с обществена значимост - болници, училища и детски градини“, обясниха от „Московска“ 33. Жителите на втория по-големина град у нас Пловдив ще се радват на нов булевард, които ще струва на общината 10 млн. лв. Строителството на булеварда вече започна. Това е първият изцяло нов булевард в града, който се изгражда в последните 30 години. Шосето е с дължина 1700 метра и ще свърже моста на Адата с „Брезовско шосе”. Новата инфраструктура е с две платна в двете посоки с по три ленти, ново осветление, споделени велоалеи. Идеята да се построи нов булевард е да се облекчи натовареността от бул. „Марица – юг, през Водната палата и Панаира. Булевардът ще е пряка връзка между районите „Тракия“, „Източен“, „Централен“ и „Северен“. Кръгово кръстовище ще свързва моста на Адата, бул. „България“, „Рогошко шосе“ и новия булевард, който неофициално е наричан „Северен”. От общината обаче търсят мнението на пловдивчани, за да изберат името на най-новото шосе в града. Варненци също ще се движат по нов булевард. Зa най-мащабното cтpoитeлcтвo по бyл. „Bacил Лeвcĸи“, ĸoeтo започна миналата година и пpoдължaвa и пpeз тaзи, в бюджeтa ca зaлoжeни близo 38,3 млн. лв. „Изграждането на новия булевард ще доведе до преразпределяне на вътрешния трафик от автомобили и ще облекчи транзитния трафик, който е към Северната част на града и курортните комплекси”, коментира кметът на Варна, Иван Портних и допълни, че предстои включването на още 3 водопровода по трасето на булеварда, с което проблемите с безводието ще приключат. Булевардът е 10-лентов, със 7 мостови съоръжения, пешеходни прелези, надлези и велоалеи. По трасето са изпълнени близо 60 000 куб. м изкопи. Изместени бяха хиляди метра кабелни линии и изляти стотици хиляди тонове бетон за над 1800 пилота за подпорните стени, обясниха специалисти. Haд 67,5 млн. лв. е тазгодишният бюджeт на Bapнa зa изгpaждaнe, peмoнт и пoддъpжaнe нa yличнaтa мpeжa в града. През пролетта на миналата година в Русе започна мащабен проект за ремонт на уличната мрежа. Общо 150 улици и тротоари в центъра и кварталите се рехабилитират и поради големия обем от работа, обновяването се извършва поетапно и дейностите продължават и през тази година. Такъв мащабен ремонт на улиците в града не е правен от десетилетия. В бюджета за тази година са заделени и 700 000 лв. за обновяване на уличната мрежа в селата, намиращи се на територията на общината. Близо 3 млн. лв. пък предстои да бъдат инвестирани в мащабен ремонт на улици, кръгови кръстовища и подходи към част от селата в община Стара Загора, съобщи зам. кметът на града инж. Янчо Калоянов. След като буквално преди дни завърши ремонтът по един от основните булеварди -„Руски“, започва цялостна модернизация на пресечната с него улица „Свети Княз Борис“, в участъка от „Руски“ до булевард „Свети патриарх Евтимий“, където старите павета ще бъдат заменени с два пласта асфалтобетон и ще се обновят тротоарите. Само този проект ще струва около 681 212 лв. Други 460 000 лв. ще бъдат използвани за цялостната направа на последната еднокилометрова отсечка от пътя Борово – Михайлово. Към 400 000 лв. ще струва направата на ново кръгово кръстовище в кв. „К. Ганчев“ на изхода към пътя за миньорското градче Раднево. Ново кръгово кръстовище предстои да се направи и на ул. „Одринска епопея“ при пресичането й с улица „Христо Ботев край новия парк „Артилерийски“. За ремонта на подходите към близо 20 села и изкърпването на основните улици по тях са предвидени 475 606 лв. Във Велико Търново 36 улици и площади ще бъдат ремонтирани и асфалтирани. Ще бъдат подменени и обновени уличните настилки, тротоарите, пешеходните алеи, стълбищата, елементите на градското обзавеждане (парапети, пейки, кошчета за смет), озеленяване, монтаж на енергоспестяващо улично осветление. Автентичният вид на настилките в квартал „Варуша“ ще бъде запазен. Във Видин пък планират асфалтиране на улици и ремонти на обществени сгради на стойности 4 млн. лв. Извършва се пълна реконструкция на централния площад за 12 млн. лв. „Обновяват се детските площадки и се работи по няколко големи инфраструктурни проекти и европейски програми“, съобщи зам.-кметът на общината Цветан Асенов. С 895 485 лева ще се ремонтират улиците в Дупница и околните села. Най-много средства са заложени за селата – 408 000 лв., а за града са 400 000 лв.", "date": "2019.04.02", "title": " София кърпи 950 хил. кв. метра, Пловдив и Варна с нови булеварди (ТЕМАТА)"}
{"url": "https://www.monitor.bg/bg/a/view/prangi-na-krakata-samo-za-opasni-prestypnici-s-nad-10-g-prisyda-161451", "text": "Пранги на краката ще се слагат при конвоирането на затворници с присъди над 10 г., обвиняеми и подсъдими за тежки умишлени престъпления, които се наказват със затвор над 10 г., особено опасни за бягство лица или такива, които са планирали, правили опит за или осъществили бягства от конвои, затвори или арести и лица, склонни към самонараняване. Това е записано в новата инструкция за организацията и реда за осъществяване на конвойната дейност от служителите на Главна дирекция „Изпълнение на наказанията“ (ГДИН), която бе обнародвана в ДВ на 2 април 2019 г. Тя е от 22 март и е подписана от експравосъдния министър Цецка Цачева. В заповедта за конвой ръководителят на съответната териториална служба може да разпореди да се конвоират с поставени специални колани с фиксирани белезници на ръцете и допълнително белезници на краката или специален комплект белезници за ръце и крака, както и да се конвоират индивидуално в специализираните автомобили или в индивидуални клетки на специализираните автомобили. При усилен конвой служителите могат да имат допълнително въоръжение защитни жилетки, електрошокови прибори, спрейове и др. При отвеждане на конвоирани лица за преглед във външни лечебни заведения свалянето на белезниците се извършва на мястото на прегледа. След оценка на конкретната оперативна обстановка и вземане мнението на медицинския специалист отговорникът на конвоя може да разпореди лицето да остане с белезници, пише още в инструкцията. При качване и слизане на конвоираните лица специализираният автомобил трябва да е с изключен двигател, ключовете да са извадени и да се намират във водача, който охранява автомобила и периметъра около него. Специализираният автомобил не спира и не променя маршрута си освен при възникване на извънредни ситуации. При конвоирането на един човек пеша белезниците са отзад на ръцете му. Допуска се и поставяне на белезниците на ръцете пред тялото, но задължително свързани с конвоен колан. При конвоиране на две или повече лица белезници се поставят на ръцете в следното положение  – ръка на един конвоиран се свързва с разнопосочна ръка на друг конвоиран. При превоз със специализирани автомобили белезници на ръцете се поставят пред тялото на конвоираните.  Белезниците не се покриват с дрехи или с други предмети за осигуряване на непрекъснат визуален контрол. При смяна на конвойни наряди на конвоираните лица задължително се поставя втори чифт белезници, след което се снемат първоначално поставените. При изпълнение на задълженията си по конвоирането служителите на ГДИН могат да използват физическа сила, помощни средства и оръжие в определени случаи. При конвоирането на затворници и арестанти силите и средствата, както и мерките за изолация и охрана, се определят от степента на обществената опасност на деянието и личността на конвоирания за всеки конкретен случай, но при спазването на изискването един човек да се конвоира най-малко от двама служители, пише още в инструкцията.", "date": "2019.04.02", "title": "Пранги на краката само за опасни престъпници с над 10 г. присъда"}
{"url": "https://www.monitor.bg/bg/a/view/peevski-v-krivoto-ogledalo-na-frognuz-161450", "text": "Евтини на брашното, скъпи на триците – под този девиз жабокряците на агент Академик се захванаха да оквакат пространен материал за „кредитираните от КТБ медии“, в който самоцелно вкараха името на депутата и издател на „Телеграф медиа“ Делян Пеевски. За да оправдаят спуснатата им отгоре задача, краставите създания, които напоследък се разпознават персонално, даже когато се подписват като „Екип Фрог нюз“, уточняват още в заглавието на епоса, че Пеевски е „невидим“. Това не пречи на „екипа“ да съзре вечния враг даже там, където го няма. А именно – сред някои кредитирани от техния благодетел Цветан Василев издания. Изпълнителите на заданието обаче са слепи и неми за факта, че основателят на блатото, в което крякат доволно, е получавал солидни хонорари по лично разпореждане на човека, който вече няколко години се укрива от правосъдието. Тези дни свидетелят по делото за КТБ Бисер Лазов разкри някои от имената на хора, щедро финансирани от Цветан Василев. И ако гуруто на криминалния преход Иван Костов е получавал месечно възнаграждение от по 25 000 лева, за да прави нещо като „бизнес мониторинг“, то основателят на „Фрогнюз“ агент Академик очевидно е бил натоварен с по-специфични задачи, след като хонорарите за него са били значително по-тлъсти. Той, както и колегата му Мирослав Иванов, са били определяни от банкера като „журналисти за специфични задачи“. Сайтът на агент Академик и до днес е живото доказателство в какво се изразяват подобни задачи – в оплюване на противниците на техния благодетел, които разкриват многобройните му престъпления, както и в опити за дискредитиране на хора, от които Василев и компания панически се страхуват, защото им пречат да си редят пасиансите. Както обясни в съдебната зала свидетелят Лазов, със Стефанов се запознали през 2013 г., когато получил задача да осигури 300 000 лева, които агент Академик на ДС да вземе през фирмата си „Торнадо“. Пари на ръка, с изричното указание те да не бъдат осчетоводявани никъде, са били давани на два пъти. През август 2013 г. в дълбоките джобове на агент Академик потънали 100 000 лева, а през март 2014 г. прибрал 150 000 лв. „Моята задача беше да осигуря сумите и да ги предам на касиерката на „Фирмата“. Имаше указание да заведат Стефанов в касата, да му бъдат осигурени парите и да не подписва никакъв документ“, посочи в съда Лазов, като уточни, че лицето е получило сумите. Ще припомним само, че по времето, в което се е грижел стриктно за собствените си финанси, преливащият от морал към днешна дата съосновател на сайта „Фрогнюз“, най-безскрупулно изхвърли на улицата журналистите от седмичника „Торнадо“, оставяйки ги без заплати. По всичко личи, че си е взел поука от случилото се, защото днес сайтчето му храни само няколко нефелни журналисти, които, колкото и да крякат, не могат да надскочат възможностите си. Вероятно затова съоснователят на сайта, който иначе се кълне, че отдавна няма нищо общо с него, се мори да пише сам. Пасквилът на недоносчетата му завършва с изречението: Както казват бабите „хвърляй брашно, прави мъгла“. На дописниците можем само да препоръчаме, да не прекаляват с разсипията на брашно. Да си спомнят за съдбата на колегите си от „Торнадо“ и да си правят изводи, ако могат.", "date": "2019.04.02", "title": "Пеевски в кривото огледало на „Фрогнюз“"}
{"url": "https://www.monitor.bg/bg/a/view/vejdi-rashidov-s-otlichie-ot-armenija-161430", "text": "„Трийсет години след катастрофалното земетресение в град Спитак аз нося в сърцето си Армения с нейния горд народ, с нейната воля да преодолее трагедията и да продължи напред. Щастлив съм, че съм успял да помогна и аз на тази страна”. Това каза председателят на парламентарната Комисия по културата и медиите Вежди Рашидов на церемонията днес, по време на която посланикът на Армения Армен Саргсян му връчи специален сертификат заради изключителната помощ, която е оказал на страната след страшния трус от 7 декември 1988 г. Вежди Рашидов, който е почетен гражданин на Армения, дойде за церемонията в посолството със златния орден за заслуги в областта на културата, който му беше връчен през 2012 г. в Ереван. Той разказа историята на дарението от 60 000 долара, което заедно с неговия приятел – големия художник Георги Трифонов, правят на Армения след унищожителното земетресение, взело 25 000 жертви. „Двамата пътувахме за откриването на наша изложба в академията „Лалит Кала“ в Индия през Москва и на летището в руската столица чухме страшната новина за трагедията, взела толкова много жертви в Спитак и други градове, сринала цяло училище с двеста деца вътре и потопила в скръб цяла Армения. Спонтанно решихме, че всички пари от продажбите на творбите ще дарим за Армения. Предстоеше ни още една изложба в Париж, а след това Министерството на външните работи в Москва ни покани за друга изложба и откупи наши творби. И така се събраха 60 000 долара, които дарихме. Шест седмици след трагедията бяхме в най-пострадалия град – Спитак. Никога няма да забравя две неща от този ден – масовите гробове на хилядите жертви и децата, останали сираци, които ни наобиколиха и ни прегръщаха. Инстинктивно бръкнах в джоба си да им дам пари, но тези деца не искаха пари – те искаха човешка нежност. Никога няма да забравя този момент. Тогава ни удостоиха със званието почетен гражданин на Армения и приехме признанието с голямо вълнение”. Посланик Саргсян заяви, че Армения има в лицето на Вежди Рашидов голям приятел. „Вие двамата с Георги Трифонов се притекохте на помощ първи и в много труден момент, а България и българските спасители от Червения кръст се отзоваха веднага за спасителните акции в Армения. Точно българи извадиха живи изпод развалините пострадали хора и те са живи и до днес. Десетки български граждани тогава направиха и парични дарения”, изтъкна посланик Армен Саргсян. Армения и до днес пази спомена за всички, които са й помогнали в този толкова труден момент.", "date": "2019.04.02", "title": "Вежди Рашидов с отличие от Армения"}
{"url": "https://www.monitor.bg/bg/a/view/glasuvat-merkite-sreshtu-dvojnija-standart-na-16-april-161434", "text": "Двойният стандарт влиза в пленарната зала на Европейския парламент. Депутатите ще гласуват на първо четене на 15 април нов пакет забрани за заблуждаващите търговски практики и подобряваме защитата на потребителите в електронната търговия. „Продаването на стоки като идентични, когато имат различен състав ще бъде забранено“, заяви българският евродепутат Ева Майдел (ГЕРБ/ЕНП) след вота по тристранното споразумение върху ревизията на директивите за зашита на потребителите в Комисията по вътрешен пазар. Търговците повече няма да могат да заблуждават потребителите в качеството или идентичността на дадена стока. Ако портокалов сок на марката Х от Испания и портокалов сок на същата марка от Гърция имат разлики в състава, които не се дължат на национално законодателство, то продуктът не може да бъде продаван като идентичен и да заблуждава потребителите. Търговците ще са задължени да предоставят ясна и адекватна информация за даден продукт, било то на опаковката или при рекламите. е няколко директиви и това, което ни интересува нас, касае ни всички и се коментира публично в България, е двойният стандарт за храните“, каза за „Монитор евродепутатът Момчил Неков. По думите му целта ни е двойният стандарт да бъде посочен като нелоялна търговска практика в чл. 6 на директивата и след това да се гласуват финансовите глоби за всички компании, които нарушават правилата. На въпрос дали предложените поправки ни устройват, Неков отговори, че проблемът е дали ще може още малко да се засили този пакет в полза на потребителите или по-скоро ще остане с възможност за тълкуване. „Тоест дали ще е по-конкретен и доколко държавите-членки ще се съгласят и на този вариант. Все пак това е гласуване в парламента на първо четене, но се водят триалози и целта е да се постигне един пакет, който да влезе в сила и да се изпълнява веднага в защита на потребителите“, поясни българският евродепутат. ревизията на потребителското законодателство разрешава проблеми при онлайн търговията и внася допълнителна прозрачност при класирането на резултатите. Например, големи онлайн платформи за продажби на билети, стоки и услуги (напр. Amazon, eBay, AirBnb, Skyscanner) ще трябва да разкрият основните параметри, определящи как се класират офертите, получени при търсене - например, защо потребителят вижда офертата от „Хотел 1“ съответно като първи резултат. Ако търговец бъде уличен в нелоялна търговска практика, санкциите варират между максимална сума в размер на два милиона евро в случаите, когато няма информация за оборота, или 4% от годишния оборот му през предходната финансова година в съответната държава, където има нарушение. Предстои потвърждаване на споразумението в пленарна зала, след което се преминава към прилагане на Директивите в националното законодателство на държавите членки. Омбусманът Мая Манолова изпрати призив до всички български евродепутати да гласуват забраната на двойния стандарт при храните. „За целта нека да няма нови прецеденти и всички 17 български представители в ЕП да гласуват и дадат ясен знак, че до последно отстояват интересите на българските граждани“, е позицията на Манолова.", "date": "2019.04.02", "title": "Гласуват мерките срещу двойния стандарт на 15 април"}
{"url": "https://www.monitor.bg:443/bg/a/view/zapochva-vyzstanovjavaneto-na-ulicite-v-dobrich-sled-vodnija-cikyl-161447", "text": "До 30 май трябва да бъдат възстановени настилките на улици и тротоари в Добрич, които бяха разкопани при реализацията на водния цикъл на града. Това увери ръководителят на проекта инж. Живко Неделев. Предвидено е също почистване и измиване на уличните платна. Заради прокопаване и полагане на нов водопровод градът потъна в кал, а при затопляне на времето вятърът разнася прах. Дебелината на асфалта ще зависи от категорията на улиците – на някои тя ще е два или три пласта, а на по-слабо натоварените ще се положи само един пласт асфалт, каза още Неделев. Той неведнъж е подчертавал, че проектът предвижда възстановяване на настилките само в тази част на улиците, където е копано за водния цикъл. Първите осем улици, които ще бъдат рехабилитирани от общината са бул. „Добруджа“, ул. „Никола Петков“, ул. „Кирил и Методий“, ул. „Максим Горки“, ул. „Георги Кирков“, ул. „Теменуга“, ул. „Детелина“. Кметът Йордан Йорданов заяви, че дейността започва при първите топли дни. Предстои рехабилитацията на настилката с обща площ над 150 000 кв. м, които трябва да бъдат завършени най-късно през лятото на 2019 г. В момента се правят измервания на участъците, които се нуждаят от укрепване по бул. „Добруджа” и ул. „Никола Петков”. Заложено е ново улично осветление върху 7500 м.", "date": "2019.04.02", "title": "Започва възстановяването на улиците  в Добрич след водния цикъл"}
{"url": "https://www.monitor.bg:443/bg/a/view/half-na-arda-pribira-22-bona-ot-vereja-161439", "text": "  Малко над 22 000 лв трябва да заплати на бившия си полузащитник  Венцеслав Бенгюзов ръководството на заплашения от изпадане от първата лига ФК „Верея“. Играещият в момента в тима на „Арда“ – Кърджали футболист заведе м.г. дело в старозагорския районен съд  като обяви претенции за около 30 000 лв за неизплатени му няколко заплати и наем на ползвания апартамент в Града на липите.По 3 200 лв месечно е трябвало да получава халфът, отделно от клуба трябвало да плащат и по 300 лв за жилището, но договорът бил прекратен едностранно на 21 май 2018 и въпреки множеството разговори парите така и не били издължени. От ФК „Верея“ контрират, че първоначално договорената заплата била тройно по-ниска, повишението станало факт в резултат на „рекет“, като Бенгюзов заявил че няма да излезе на терена ако не получи нов контракт, освен това се наложило да бъдат платени близо 5 бона за наложени на играча глоби. В крайна сметка точно на 1 април съдът е постановил, че играчът е в правото си да иска договореното възнаграждение с лихвите за забавата. Добавени са и 1 187 лв за направените от него разходи за адвокат, от „Верея“ ще трябва да се бръкнат  с още 1 130 лв за държавната такса и  за възнаграждението на вещото лице. Решението подлежи на обжалване пред  старозагорския окръжен съд, което най-вероятно ще се случи . Това е вторият  осъдил ПФК „Верея“ от началото на годината, след като бразилецът Елиаш  Да Силва, който премина в „Хасково“ доказа , че има да получава 40 бона.  ", "date": "2019.04.02", "title": "Халф на „ Арда“ прибира 22 бона от „Верея“"}
{"url": "https://www.monitor.bg:443/bg/a/view/sydyt-pusna-na-svoboda-trima-ot-zadyrjanite-oryjejnici-161438", "text": "Трима души от 6-членната група на бившия футболист Красимир Тонев, който е обвинен за изнасяне на оръжейни части от заводите „Арсенал“ бяха пуснати от специализирания наказателен съд на свобода. От спецпрокуратурата  поискаха с постоянна мярка за неотклонение  „задържане под стража да останат всички арестувани в хода на акцията на ГД БОП в Казанлък, Енина и Крън, извършена на 31 март и 1 април, но в крайна сметка в килиите бяха върнати Тонев, крънчанинът Ерол Алендаров и Петър  Гидиклийски. Без никакви мерки за неотклонение си тръгнаха жителят на Енина Николай Убчев и Назъм Неби, определена беше парична гаранция от 3 000 лв за бившия собственик на ферма за щрауси  в Крън Горо Чаушев. Срещу шестимата първоначално от специализираната прокуратура повдигна обвинения за организирана престъпна група , която е била създадена с цел прерабока, сглобяване и продажба на незаконни пушкала. В хода на претърсванията в домове и имоти на Тонев, Алендаров и Гидиклийски бяха открити и иззети 7 автомати „Калашников“; 1 пистолет Макаров; 1 картечен пистолет; 5 карабини,  множество боеприпаси и части, изнесени от „Арсенал“. Следенето е стартирало през август м.г., когато в ГД БОП е постъпил оперативен сигнал , преди около месец е било извършено контролирано плащане за покупка на един автомат с белязани пари. Банкнотите са били намерени в част от задържаните.", "date": "2019.04.02", "title": "Съдът пусна на свобода трима от задържаните оръжейници"}
{"url": "https://www.monitor.bg:443/bg/a/view/v-sliven-tyrsjat-strelec-po-kucheta-161442", "text": "Стрелящ по кучета жител на сливенския квартал Речица издирват служителите от зоополицията в Града на сините камъни. Сигналът за простреляно с въздушна пушка животно е бил подаден към 21,00 часа на 1 април от гражданин, който видял скимтящия от болка домашен любимец и потърсил съдействие на телефон 112. Раненото животинче е било прегледано от ветеринарен лека, който установил, че по тялото му има няколко наранявания от сачми, които не са опасни за живота му. Било е образувано досъдебно производство по член 325 б от наказателния кодекс, предвиждащ затвор до 3 години за извършителя на престъплението. Само преди месец в същия квартал беше задържан 55 –годишен местен жител, който бе обвинен в стрелба с въздушна пушка по котки. От действията на наскоро пенсиониралия се от армията Т.С. бяха пострадали две ангорки, едната от които почина въпреки направената й животоспасяваща операция.Образувано бе бързо производство, което предстои да приключи в съда. Междувременно труп на убито куче бе намерен в контейнер за смет от работници по чистотата в Стара Загора , според първоначалните данни животното е било отровено.  ", "date": "2019.04.02", "title": "В Сливен търсят стрелец по кучета"}
{"url": "https://www.monitor.bg:443/bg/a/view/okoshariha-revnivec-plashil-s-palej-bivshata-si-izgora-161441", "text": "Постоянна мярка за неотклонение „задържане под стража“ постанови състав на районния съд в Стара Загора спрямо 37-годишен мъж, който системно тормозел бившата си приятелка с която се разделил в началото на годината. Ситуацията ескалирала в средата на март, когато Иван И. започнал почти всекидневно да се поява на места, където по една или друг а причината била бившата му близка. На 25 март в присъствието на неколцина свидетели обезумелият от ревност заралия отправил в прав текст заканата: „Ще те обезобразя, ще ти взема главата, няма да бъдеш с никой. Ще те пребия и ще те сложа в гроба, ще те погреба, ще те нарежа на парчета и ще те запаля“., като по този начин предизвикал естествен страх за живота и здравето в жената, която подала жалба в полицията. Иван И. е бил задържан по закона за МВР за 24 часа, след което прокуратурата е удължила престоя му в ареста с още 3 денонощия. Постоянната мярка е произнесена на 1 април, тя може да бъде обжалвана пред състав на окръжния съд. 71 жалби за домашно насилие и закана за убийство са регистрирани в старозагорската районна прокуратура от пролетта на 2018 година до края на януари т.г., голяма част от потърсилите магистратите са пожелали да им бъде оказана незабавна полицейска закрила по закона за МВР, която им е била осигурена. Тъй като самото деяние все още не е криминализирано пострадалите са били посъветвани да потърсят правата си в съда по общия ред като заведат дела. Справка в Районен съд Стара Загора показва, че от началото на 2018 година са били заведени 58 дела по закона за защита от домашното насилие като 48 са вече приключили. Най- често съдът е  определял виновният и пострадалият  да посещават специализирани програми  или срок /максимално 1 година и 6 месеца/, в който насилникът да бъде ограничен в достъпа си до евентуалната жертва включително и чрез отстраняване от съвместно ползваното жилище.По-голямата част от ищците са представителки на нежната половина, не липсват обаче и пострадали мъже, коментират съдиите. Ръстът на образуваните дела е чувствителен : от 37 през 2016 през 50 за 2017-а .", "date": "2019.04.02", "title": "Окошариха ревнивец, плашил с палеж бившата си изгора"}
{"url": "https://www.monitor.bg:443/bg/a/view/voenni-karti-i-relikvi-ot-apolonija-vljazoha-v-bibliotekata-161421", "text": "Мраморният реликварий (ковчеже), съхранявал откритите на остров Свети Иван през 2010 г. мощи, за които се предполага, че са на св. Йоан Кръстител, е сред основните акценти в изложбата „Созопол/Аполония – град в спиралата на вечността“, която отворя врати днес в 18 ч. в Националната библиотека. Експозицията в централното фоайе на сградата, съдържаща над 100 археологически експоната, ще може да бъде разгледана до 2 май. В изложбата са включени и 20 непоказвани образци на българската военна картография – от създаването й до последното аерофотозаснемане на крайбрежието на Созопол от 2016 г. Това се прави за първи път – за да бъдат видени военните карти от широката публика, авторите на изложбата са получили специалното разрешение на министъра на отбраната Красимир Каракачанов. Освен от картографските архиви, Военно-географската служба представя Созопол и с най-новата въведена в употреба от 1 януари тази година Държавна топографска карта в мащаб 1:25 000, както и с карти, изработени по стандартите на НАТО в мащаби 1:50 000 и 1:250 000. Експозицията е част от дългосрочен проект за събиране на картографски изображения на Аполония/Созопол по идея на покойния виден созополчанин проф. Божидар Димитров. Вече в завършен вид, тя е обогатена и превърната в част от постоянната експозиция на създадения с негово участие Общински културен институт „Музеен център” – Созопол. Музеят притежава най-богатата колекция от амфори, част от която е показана в рамките на изложбата. Изложбата е разделена в модули, свързани с ранните картографски свидетелства за Созопол, началото на модерната европейска картография и европейските военно-административни представи за Балканите. Отделен модул представя Созопол преди и след Руско-турската война 1877-1878 г, а друг – картния фонд на Военно-географската служба и „Геопан“. Както е известно, най-старият културен институт в България – Националната библиотека „Св. св. Кирил и Методий“, притежава богата колекция от карти и атласи (10 700 единици) и сегашното събитие е своеобразно продължение на подготвената през 2018 г. от библиотечните експерти изложба „Европа в старите карти”. Междувременно в Библиотеката започна дългоочакваният ремонт на покрива на стойност 788 000 лева, който трябва да приключи за 3 месеца. Той ще оборудва централното фоайе и проблемната Четвърта читалня със стъклен покрив.", "date": "2019.04.02", "title": "Военни карти и реликви от Аполония влязоха в Библиотеката"}
{"url": "https://www.monitor.bg:443/bg/a/view/dilyn-o-brajyn-tyrsi-lubovta-v-postapokaliptichna-avstralija-161440", "text": "Младата надежда на холивудското кино Дилън О'Брайън ще прекрачи за пореден път прага на постапокалиптичния свят. След като въртя бухалката на непохватния Стайлс в „Тийн вълк“ и търси изход от „Лабиринтът“, актьорът отново се потапя в океана от фантастични заглавия и със следващото си превъплъщение. Повод за това му дава лентата Monster Problems, зад която застава дуото Шон Левай и Дан Коен, отговорни за успешния сериал на Netflix “Странни неща“. Сюжетът на филма позиционира бившия барабанист, преквалифицирал се в актьор, в свят, доминиран от чудовища. Той трябва да премине през редица предизвикателства в „недружелюбна среда“, за да достигне до любовта на живота си. В ролята на изгората на О'Брайън ще видим Джесика Хенуик, а за героинята й се знае единствено, че представлява „повече, отколкото човек би предположил на пръв прочит“. С режисурата на Monster Problems ще се заеме южноафриканският кинодеец Майкъл Матюс, а сред предпочитаните от продуцентите локации за снимки е Австралия.", "date": "2019.04.02", "title": "Дилън О'Брайън търси любовта в постапокалиптична Австралия"}
{"url": "https://www.monitor.bg:443/bg/a/view/shefyt-na-antikorupcija-atakuvat-me-nedovolni-oligarsi-s-medii-obzor-161444", "text": "Има хора с медии, олигарси, на които ние запорирахме и внесохме искане за отнемане на имущество, хора, които притежават медии и които имат 198 милиона причини да водят срещу нас компроматна война. Това каза шефът на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев по повод изнесената в медийното пространство информация, касаеща неговия апартамент. Георгиев, който присъства на конференция на тема \"Етика в публичната администрация\" във вторник подчерта още: „Съжалявам за медиите, които се опитват да се поставят в услуга на тези хора.“. И в допълнение обясни, че той е бил единственият човек, който публично е излязъл пред медиите с официална позиция. „Единственият човек, който си публикува нотариалните актове, съм аз. Очевидно е, че това е абсолютна компроматна атака и се вижда кой я прави“, посочи шефът на Комисия „Антикорупция“ и допълни: „Има хора, които на двадесет и няколко години, в едни смутни времена са придобили първия си милион незаконно. Има други хора, които пък незаконно са придобили милиарди, всички тези хора се борят срещу мен персонално и срещу комисията. Всичко е обяснено в моята позиция пред медиите. Нека тези хора, които имат незаконни средства, да се обясняват.“. По думите му атаките срещу него идват от един и същи център - „олигарсите, които са недоволни от това, че има борба с корупцията“. Той отчете, че в комисията има внесени искове за запор и отнемане на имущество за над 3 млрд. лв. Георгиев попита защо след всички атаки срещу него никой не е подал сигнал, за да го проверят. „Твърдят се какви ли не глупости, нека се подаде сигнал до прокуратурата, до парламента, до нашата комисия, има органи, които могат да ме проверяват. Цялата комисия, пет души, могат да ме проверят“, заяви той. Георгиев припомни също така, че от международните партньори и от докладите на ЕК е станало ясно, че България има ефективна борба с корупцията. И обясни, че проверките на сделките за апартаментите на властимащи от компанията „Артекс“ текат с пълна сила. „До тук в рамките на 4-5 дни сме установили нотариуса, всички сделки са изповядвани при един и същи нотариус. Но не можем да кажем, че има някаква конкретна връзка. От 2007 година сме проверили всички сделки на „Артекс“, в момента текат 4 проверки – на Ваня Колева, Цветан Цветанов, Вежди Рашидов и Цецка Цачева. Установихме, че част от сделките са осъществявани от юридически лица, събрали сме цялата информация за фирмите, изискали сме едно решение от НС във връзка с изменение на Закона за устройство на територията, разискванията в комисиите, поименното гласуване, за да се установи кой как е гласувал“, поясни Георгиев, очевидно визирайки законовите промени, за които бяха изразени съмнения, че са направени в полза на „Артекс“ и проекта за т.нар. небостъргач в столичния квартал „Лозенец“. Освен това комисията е изискала справка от Сметната палата, за да проследи дали има дарения за политически партии от строителната компания, като се проверяват всички фирми на собствениците – семейство Мирянови, за да се види дали има някакви политически връзки. За проверката на Цветанов, който подаде оставка като депутат след гръмването на скандала с апартаментите на властта, но заяви категорично, че не е нарушавал законите, Георгиев обясни: „Г-н Цветанов е имал проверка пред бившата КОНПИ, която е приключила.“. По думите му, когато има друга налична информация, тя ще бъде публично обявена. За останалите проверки той коментира: „За тези 4 лица установихме и действия на министри и зам.-министри, които също са давали в хода на изпълнение на техните задължения едни становища, които ние вече сме приобщили. Така че освен тези четири лица, които проверяваме, ще викаме и министри, и зам.-министри, за да дават обяснения във връзка с актове, които те са давали по повод сградата „Златен век“, за която тече проверка.“. На конференцията в столицата шефът на КПКОНПИ пристигна с охрана, назначена след отправени му заплахи, за която коментира: „Първо беше една заплаха, която получих съвсем официално и която от други органи беше оценена като сериозна, след което получих охрана от НСО. След тази заплаха вече започнаха медийните атаки, което беше съвсем очаквано. Очевидно се следва един план.“.", "date": "2019.04.02", "title": "Шефът на „Антикорупция“: Атакуват ме недоволни олигарси с медии (ОБЗОР)"}
{"url": "https://www.monitor.bg:443/bg/a/view/lozan-bjaga-prez-zadnija-vhod-zaradi-evtinija-apartament-161446", "text": "Председателят на ВКС Лозан Панов се изниза през задния вход на сградата на ВСС след края на заседанието на съдийската колегия, за да не отговаря на журналистически въпроси за рекордно евтиния апартамент, закупен от съпругата му Елисавета от проверяваната заради сделките си с властимащи компания „Артекс“. Веднага след разкриването на аферата, съдията с политически амбиции, чиито кумове за капак се оказаха именно шефовете на строителната фирма, се покри гузно, като излезе в едноседмичен отпуск. Отказът му да коментира съмненията, че съпругата му може да е укрила данъци, като е закупила луксозния апартамент в столичния квартал „Изгрев“ на цена 4 пъти по-ниска от пазарната, продължи и във вторник. Той се яви във ВСС 45 минути преди началото на заседанието, което не е характерно за него, но въпреки ранния час имаше журналисти, които го чакаха. Панов обаче ги подмина и почти бегом влетя в сградата. Пет часа по-късно, след края на заседанието на колегията, съдия №1 директно се изниза през задния вход, оставяйки за пореден път незадоволено „любопитството“ на медиите. Поводът да му се наложи да излезе от „нелегалност“ пък бе поредната подета от него „спасителна“ акция, в случая обсъждането дали да бъде наложено дисциплинарно наказание на бившия председател на политизирания Съюз на съдиите в България Мирослава Тодорова (сега съдия в СГС-бел.ред.) заради забавяне изписването на мотиви по дела. По настояване на Панов окончателното решение на съдийската колегия бе отлагано вече два пъти. В крайна сметка стана ясно, че Тодорова няма да бъде наказана по нито едно от 4-те предложения – понижаване в длъжност за 1 г., понижаване в ранг за 1 г., намаляване на заплатата с 10% за 6 месеца и „Забележка“. Така на практика бе обявена амнистия за всички съдии, които системно не спазват сроковете за изписване на мотивите към своите дела, нещо, заради което държавата плаща обезщетения чрез националния механизъм или чрез осъдителни решения на Съда в Страсбург.", "date": "2019.04.02", "title": "Лозан бяга през задния вход заради евтиния апартамент "}
{"url": "https://www.monitor.bg:443/bg/a/view/transportnata-komisija-na-ep-glasuva-promenite-na-paket-mobilnost-bez-obsyjdane-161445", "text": "Комисията по транспорт на Европейския парламент започна гласуването на предлаганите допълнения към промените в правилата за дейността на международните превозвачи, известни още като пакет „Мобилност“. В началото на заседанието председателят на комисията Карима Дели уточни, че ще бъдат гласувани 1600 предложения за допълнения на първоначално внесените текстове. Гласуването започна без обсъждания и ще бъде извършено електронно, а не с вдигане на ръка. Дели отбеляза, че за гласуването са предвидени \"почти четири часа\". Тя подложи на гласуване искане от групата \"Европейски консерватори и реформатори\" решението по промените да бъде отложено. Това предложение бе отхвърлено от евродепутатите от комисията. Предвижда се гласуването да приключи в 22.00 ч. българско време днес. В четвъртък ЕП е предвидил на пленарното си заседание в Брюксел да подложи законодателните текстове на първо гласуване. Ако процедурата премине успешно, ще бъде очертано становището на ЕП в предстоящите преговори с Европейската комисия и председателството на Съвета на ЕС. От собствени източници „Монитор“ научи, че трима български депутати - Сергей Станишев, Петър Курумбашев и Андрей Новаков все пак са успели да вземат участие в заседанието на мястото на свои колеги от други страни. По информация от ЕП се очаква пакетът да бъде гласуван в пленарна зала в близките дни и така на практика не стига до отлагане за следващия европарламент.", "date": "2019.04.02", "title": "Транспортната комисия на ЕП гласува промените на пакет „Мобилност“ без обсъждане"}
{"url": "https://www.monitor.bg:443/bg/a/view/pusnaha-pod-domashen-arest-predsedatelkata-na-telk-lovech-161427", "text": "Пуснаха под домашен арест председателката на ТЕЛК-Ловеч, която беше с мярка неотклонение \"задържане под стража\". Тя бе задържана преди два месеца и привлечена като обвиняема за вземане на подкуп за издаване на медицински експертизи. Мотивите на съда са, че обвиняемата няма опасност да се укрие или извърши друго престъпление, предаде БТА. Освен това съдът взе под внимание и заключението на съдебномедицинската експертиза, направена от три вещи лица, която е показала, че условията в ареста не са подходящи за здравословното състояние на обвиняемата. Новата мярка може да се обжалва в в тридневен срок пред Апелативен съд - Велико Търново. От прокуратурата заявиха, че ще обжалват. Още в началото на днешното съдебно заседание д-р Донка Минкова поиска обсъждането на заключението на вещите лица, касаещо здравословното й състояние, да се проведе при закрити врати, което бе уважено от съда. Адвокатът на обвиняемата Стефан Гецов бе поискал Минкова да бъде освободена под парична гаранция. Той каза пред журналисти, че няма доказателства д-р Донка Минкова да е взела подкупи, тъй като няма нейни отпечатъци нито върху парите, нито върху документите и папките, които са били открити в дома й. При претърсване на жилището на Минкова е била намерена голяма сума пари, както и три папки с медицински документи, необходими за издаване на ТЕЛК решения. Във всяка папка е имало по 500 лева. Заедно с д-р Минкова бе задържан Иван Колев - един от посредниците в даването на суми към служители на ТЕЛК за издаване на решения за инвалидност. По негови твърдения в лична среща с Минкова, й е дал 200 лева и медицински документи за определяне процент за нетрудоспособност и такова решение е било издадено.", "date": "2019.04.02", "title": "Пуснаха под домашен арест председателката на ТЕЛК - Ловеч "}
{"url": "https://www.monitor.bg:443/bg/a/view/nagla-kradla-se-sbi-s-ohranata-na-magazin-za-zadignata-stoka-pak-e-zad-reshetkite-161431", "text": "Изтърпялата ефективна присъда само преди един месец 28-годишна Росита Ш. от днес е с мярка за неотклонение „Задържане под стража“, взета с определение на Варненския окръжен съд по искане на Окръжната прокуратура.  Тя е с повдигнато обвинение за грабеж, представляващ опасен рецидив, след като на 31 март, тази година, откраднала хранителни стоки от магазин на голяма търговска верига, като се опитала със сила да запази плячката си. Тя  била добре позната на охраната на търговския обект, заради множеството предишни посегателства. В неделя Росита отново отишла там и прибрала стока за около 100 лева, която скрила в дамската си чанта. След това се отправила към изхода, без да плати на касата. Действията ѝ били забелязани от охраната и заедно с управителката на магазина крадлата е спряна за проверка. Тогава тя проявила агресия, като започнала да блъска служителите и ударила в главата управителката, след което се опитала да избяга. Била задържана с помощта на клиент на магазина до идването на полицейски служители. По време на отвеждането й до медицинско заведение, Росита буйствала и причинила телесна повреда на един от придружаващите я полицаи. След инцидента, срещу нея било образувано досъдебно производство за престъпление по член 199, ал. 1, т. 4 от НК. Росита е осъждана многократно, включително и за серия грабежи на лотарийни билети от обекти на търговската верига „Лафка“.  ", "date": "2019.04.02", "title": "Нагла крадла зад решетките след бой с охраната на магазин за задигната стока"}
{"url": "https://www.monitor.bg:443/bg/a/view/gol-policaj-arestuva-izdirvan-v-saunata-161423", "text": "В Швеция човек не може да се скрие от дългата ръка на закона, дори да седи гол в сауна, предаде Асошиейтед прес. Полицейската говорителка Карина Скагерлинд съобщава, че служител на реда, който не бил на работа, се озовал в същата сауна в предградие на Стокхолм, в която се намирал и извършител на редица престъпления, измъкнал се от правосъдието. След като двамата мъже се разпознали един друг, полицаят спокойно съобщил на беглеца \"да се чувства арестуван\". Служителят на реда повикал свои колеги да приберат издирвания престъпник. Арестът е протекъл без драми и мъжът не е направил опит да избяга. Неназованият полицай, изпълнил дълга си извън работно време, е получил похвала, а от полицията са отправили послание във Фейсбук към бегълците, което гласи: \"Ние сме навсякъде. Дори и да не ни виждате, ние сме някъде там\".", "date": "2019.04.02", "title": "Гол полицай арестува издирван в сауната"}
{"url": "https://www.monitor.bg:443/bg/a/view/2-oferti-v-tyrga-za-stroitelstvoto-na-interkonektora-gyrcija-bylgarija-161432", "text": "Отвориха офертите, подадени в процедурата за възлагане на обществена поръчка с предмет \"Проектиране, доставка и строителство на междусистемна газова връзка Гърция-България\". Това е стана на публично заседание днес в офиса на проектната компания ICGB, съобщиха от там. Прогнозната стойност на обществената поръчка е 145 000 000 евро без ДДС, а срокът за изпълнение на поръчката е 18 месеца, считано от започване на изпълнението. Над 10 български и чуждестранни компании и обединения са проявили първоначален интерес към обществената поръчка и са подали документи в първа фаза на процедурата. Търгът се провежда като ограничена процедура. По правило само петима кандидати могат да продължат напред към втора фаза и подаване на оферти. От допуснатите кандидати в посочения от възложителя краен срок са постъпили оферти от ДЗЗД \"АЙ ДЖИ БИ - 2018\" и J&P АВАКС, информираха от ICGB. Предстои да се разгледат техническите предложения за тяхната допустимост, поставяне на техническа оценка според показателите на методиката и отваряне на ценовите предложения, уточниха от ICGB. От ICGB предвиждат изборът на изпълнител да бъде осъществен през май, за да започнат строителните дейности през юни, се посочва в съобщението. Също днес Европейската комисия одобри отпускането на 33 млн. евро от бюджета на ЕС за реализацията на проекта. Средствата ще послужат за строителството на газопровод с дължина 182 км между Комотини и Стара Загора. Газопроводът е европейски проект от общ интерес за целите на енергийния съюз, отбелязва ЕК. Газовите системи на двете държави ще бъдат свързани за първи път и това се очаква да доведе до разнообразяване на енергийните източници в региона, с повишаване на енергийната сигурност. По-голямото съревнование на пазара на газ ще доведе до по-ниски цени за потребителите, допълва комисията.", "date": "2019.04.02", "title": "2 оферти в търга за строителството на интерконектора Гърция - България"}
{"url": "https://www.monitor.bg:443/bg/a/view/lechkov-bistri-v-belgrad-kandidaturata-ni-za-mondial-2030-161420", "text": "Представители на Българския футболен съюз ще вземат участие в поредната оперативна среща по подготовката на съвместната кандидатура на България, Сърбия, Румъния и Гърция за Мондиал 2030 и Евро 2028. Събитието ще се проведе в петък, 5 април, в сръбската столица Белград. От името на родната футболна централа участие ще вземат вицепрезидентът Йордан Лечков и координаторът на проектите от страна на БФС Борис Станков. По време на уъркшопа ще бъде разискана актуалната ситуация в четирите държави по отношение на спортната база, инфраструктурата, рекламната и маркетингова стратегия и други съществени въпроси, свързани с издигането на обща кандидатура за двете мащабни домакинства. Дневният ред на срещата предвижда и предварително обсъждане на ключовите моменти, залегнали в програмата на следващия съвместен форум, който е насрочен за средата на април и чийто домакин ще е гръцкият град Солун. На него участие се очаква да вземат представители както на футболните федерации, така и на спортните министерства на четирите балкански държави. Както е известно, в края на февруари Националната футболна база „Бояна“ в София бе домакин на третата по ред работна среща на спортните министри и ръководителите на футболните федерации на България, Румъния, Гърция и Сърбия, по време на която бе изработен текст за Меморандум за разбирателство между четирите правителства.", "date": "2019.04.02", "title": "Лечков бистри в Белград кандидатурата ни за Мондиал 2030"}
{"url": "https://www.monitor.bg:443/bg/a/view/hristo-mutafchiev-chestva-ubilej-s-nova-kniga-161428", "text": "Един от най-обичаните български актьори – Христо Мутафчиев, ще отпразнува 50-годишен юбилей в четвъртък (4 април) от 19 ч. в театър „Азарян“ в НДК. Двамата с писателката Теа Денолюбова са събрали половин век в книгата „Черно на бяло“, която се цели право в сърцето и остава завинаги там. Тя ще бъде представена по време на тържеството на сцената, към което ще се присъединят и актьорите Станимир Гъмов, Веселин Плачков, Петър Калчев и Асен Мутафчиев. „Ако направиш ретроспекция на моя житейски път, не живот, а житейски път, ще видиш, че много повече са скачанията в дълбокото, отколкото плуванията по повърхността. Когато плуваш по повърхността, често рискуваш да изпаднеш в сложната ситуация да си под повърхността, а да си мислиш, че си над повърхносттa, и да отвориш уста, за да си поемеш въздух. И да се нагълташ. Докато ако си в дълбокото, ти си с ясната мисъл, че си поел достатъчно въздух, за да стигнеш до долу, да пипнеш дъното, и че имаш въздух, за да се върнеш. Докато не го пипнеш, не си отваряш устата“, казва шефът на САБ в автобиографичната книга. Събитието, в което изненади ще дебнат отвсякъде, е ограничено за лица под 18 години.", "date": "2019.04.02", "title": "Христо Мутафчиев чества юбилей с нова книга"}
{"url": "https://www.monitor.bg:443/bg/a/view/partija-na-zelenija-oktopod-ostana-bez-ime-161425", "text": "Партия от Зеления октопод остана без име след като се оказа, че в продължение на 11 години го е ползвала незаконно. Става дума за формацията на псевдоеколозите „Зелените“, която в момента е част от коалицията на олигархията „Демократична България“, включваща още „Да, България“ на проваления правосъден министър Христо Иванов и отрочето на Иван Костов ДСБ. Те трябва да сменят името след като друга екоформация - „Партия на Зелените“ ги осъди окончателно, а решението на СГС бе потвърдено и на последна инстанция от ВКС. Този закус обаче поставя под въпрос регистрацията на обединието \"Демократична България\", от която \"Зелените\" са част,  в ЦИК за евроизборите. Крайният срок за регистрация изтича на 10 април. На свой ред формацията планира да проведе на 21 април Национална конферецния за промяна на наименованието на партията. Това обаче е доста след сроковете на ЦИК и на практика означава, че 'Демократична България\" ще трябва да се яви на вота без \"Зелените\" в името.  Ако изберат отново да има зелено в името, отново ще ги съдим, предупреди говорителят на \"Партията на зелените\" Валентин Симов и добави: „Тези крадци на имена 11 г. се възползваха от невярно решение на Софийския градски съд при регистрацията им. Но три инстанции се произнесоха категорично, че законът е нарушен”. Лидерът на формацията пък Владимир Николов пък изтъкна, че са изпратили писма и до прокуратурата и ЦИК, с които ги уведомява, че „Зелените“ повече не могат да ползват това име. Една от целите на \"Партия на зелените\" за ЕП е промяна в програмата Натура 2000, която ощетява хиляди граждани и собственици на земи. На Европа е нужна нова идеология, където човекът да бъде в центъра, защото старите не вършат никаква работа, изрази мнение Николов. Симов пък съобщи, че зелените ще се явят сами на европейските избори, а листата им ще бъде готова до дни, като тя ще се оглави от жена", "date": "2019.04.02", "title": "Партия от коалицията на олигархията остана без име (ОБНОВЕНА)"}
{"url": "https://www.monitor.bg:443/bg/a/view/kamerite-na-kat-hvanaha-nad-7000-djigiti-161435", "text": "Над 7000 нарушения са установени от камерите на КАТ при акция „Скорост“ само за 10 часа след старта й, а 34 шофьори са карали с превишена с повече от 50 км над разрешеното в населено място. Това съобщиха от Националната полиция вчера. Със стационарни камери са установени 133 нарушения, с триноги - 3341 нарушения, а с мобилни камери с които са оборудвани служебни автомобили са установени 3549 нарушения. Най-много нарушения са констатирани на територията на СДВР – 713, а най-малко на територията на ОДМВР Добрич– 55. 34 водачи пък са превишили скоростта с повече от 50 км в населено място. В акция \"Скорост\" Пътната полиция е включила цялата си налична техника и всички служители, които имат право да санкционират шофьорите, съобщи пред БНТ Росен Рапчев, началник на отдел \"Пътна полиция\" в ГД “Национална полиция“. Той уточни, че за всички установени нарушения на нарушителите ще се издават електронни фишове, а на нарушителите, които в градски условия превишават скоростта над 50 км в час, ще се съставят актове за административно нарушение и ще им се отнема книжката за три месеца  Над 90% от причините за пътнотранспортните произшествия в страната са по вина на шофьора. Така шефът на Главна дирекция \"Национална полиция\" Георги Терзийски коментира тежката катастрофа на автомагистрала „Тракия”, при която загинаха трима души и бе ранено дете. \"Води се досъдебно производство, но предполагаемата причина за катастрофата е във водача\", категоричен е Терзийски. Повишена концентрация на катастрофи Столичната полиция отчита предимно около училищата, детските градини, както и Южната и Северната дъга. Ще бъдат засилени и мерките спрямо водачите на моторни превозни средства, бе отчетено по време на анализа за дейността на СДВР за миналата година, в който участва и министърът на вътрешните работи Младен Маринов. Междувременно стана ясно, че граничари са заловили шофьор, който се опитвал да напусне страната, след като участвал в пътно произшествие, при което пострадал човек, информират от Областната дирекция на МВР във Велико Търново. Мъжът, който е турски гражданин, е задържан от гранични полицаи в Русе, които получили обаждане от колегите си в Търново, където станал инцидентът. Те заявили, че малко преди това в района на село Самоводене, намиращо се на главния път между Търново и Русе, неустановен дотогава товарен камион е блъснал 47-годишен пешеходец. Мъжът е откаран в болница с фрактура на гръбначните прешлени.", "date": "2019.04.02", "title": " Камерите на КАТ  хванаха над 7000 джигити"}
{"url": "https://www.monitor.bg:443/bg/a/view/strah-ot-provokacii-v-cska-i-ludogorec-predi-derbitata-161433", "text": "Взаимен страх от провокации тресе ЦСКА и „Лудогорец“ преди двата ключови мача в Разград. В сряда „червените“ и „орлите“ излизат един срещу друг в 1/4-финал за Купата на България, а в събота е дербито за първенството, където разликата между двата тима на върха е само 3 точки. Съдия на мача за купата е Николай Йорданов. И треньорът на ЦСКА Любослав Пенев, и този на „Лудогорец“ Стойчо Стоев бяха категорични, че очакват мръсни номера от съперника. „Съдийското назначение е интересно, сподели Пенев. - Гледал съм други мачове на ЦСКА в Разград и обикновено отборът не е завършвал в пълен състав. Надявам се всичко да се реши чрез футбол. Готови сме за битка и очаквам всякакви провокации. Искам обаче футболистите ми да се интересуват само от играта на нашия отбор, а не от провокациите. Това е до интелект. Отработено е, симулирано е на тренировки”, допълни спецът. Колегата му в „Лудогорец“ Стойчо Стоев пък също призна, че е обърнал специално внимание на играчите си да не се поддават на мръсни номера. „Когато се срещнат два сериозни отбора, понякога футболът отива в периферията, сподели Стоев. - Провокации винаги има, сега очаквам да са повече. Сблъскват се 11 срещу 11 характера. Нормално е да има по-сериозни футболни стълкновения, няма как да го избегнеш. В момента ЦСКА е в по-добра форма от “Левски”, но това не означава, че са по-добри като отбор”, обобщи треньорът на „Лудогорец“. Междувременно от полицията в Разград обявиха, че се вземат сериозни мерки за сигурност около мача. Униформените ще получат подкрепления от София, Варна, Шумен, Русе, Велико Търново и Ловеч, а освен това ще бъдат засилени и автопатрулите по пътищата към града. Заради избегване на ексцесии фенове с артикули на ЦСКА няма да бъдат допускани на стадиона, освен в сектора за гости. От „Лудогорец“ припомнят, че всеки фен с билет трябва да има документ за самоличност, а нетрезвите ще останат извън съоръжението. Вторник 18:30 ч. Етър - Локомотив (Пд) Диема Спорт Сряда 18:30 ч. Лудогорец – ЦСКА Диема Спорт Четвъртък 16:30 ч. Струмска слава – Септември Диема Спорт 18:30 ч. Ботев (Пд) - Черно море Диема Спорт", "date": "2019.04.02", "title": "Страх от провокации в ЦСКА и „Лудогорец“ преди дербитата"}
{"url": "https://www.monitor.bg:443/bg/a/view/turskoto-m-vn-r-opitvat-se-da-navredjat-na-prijatelstvoto-ni-s-bylgarija-161413", "text": "Злонамерени кръгове се опитват да навредят на турско-българското приятелство. Това, заяви говорителят на турското Външно министерство Хами Аксой. Коментарът му е във връзка с реакцията на България по повод изказването на турския външен министър Мевлют Чавушоглу, който заяви, че южната ни съсека се е намесила за промените на Закон за вероизповеданията, който прие НС. По този повод премиерът Бойко Борисов проведе 5-часова среща в Букурещ, с турския вицепрезидент Фауд Октай. На срещата той настоя за извинение от турска страна, като категорично отхвърли възможността за външна намеса при приемането на законовите промени и се спря на факта, че в Турция по това време предстояха избори. Аксой подчерта, че Турция поддържа много близки и добри отношения с България и думите са били погрешно преведени и изопачени в български медии. „Смятаме, че злонамерени кръгове се опитват чрез публикации в българските медии да наранят турско-българското приятелство”, каза Аксой, цитиран от информационната агенция „Ихляс хабер ажансъ”. И добави: „Сънародниците в България внасят специално допълнително значение на отношенията ни с България. Турция и България като две съседни, приятелски и съюзнически страни полагат грижи за ненамеса във вътрешните си работи. В същото време външните министри на двете страни осъществяват конструктивен и дружески диалог помежду си, провеждат консултации по много въпроси и това е напълно естествено. В този контекст наскоро нашият министър е споменал за разговор, който е провел преди време с българския външен министър във връзка с промените в приетия от българския парламент Закон за вероизповеданията и международните норми в това отношение, но думите му са били погрешно преведени и са изкоментирани по различен начин и изопачени в българските медии. Някои злонамерени среди се опитват по този начин да навредят на турско-българското приятелство. Приятелството между Турция и България е поставено върху здрави основи и не може да му бъде навредено с подобни игри.“.", "date": "2019.04.02", "title": "Турското МВнР: Опитват се да навредят на приятелството ни с България"}
{"url": "https://www.monitor.bg:443/bg/a/view/10-000-mb-bonus-za-potrebitelite-na-my-vivacom-161409", "text": "В началото на пролетта и топлото време, когато хората прекарват все повече време навън и в движение, VIVACOM ще зарадва всички потребители на приложението My VIVACOM с бонус 10 000 МВ мобилен интернет на максимална скорост, които могат да добавят към мобилния си план. Независимо дали сега свалят апликацията за първи път или вече я ползват активно, клиентите на телекома могат да активират допълнителния пакет от днес. Мегабайтите, на максимална скорост, могат да се използват 30 дни след получаването им и са валидни както за България, така и за роуминг в страните от ЕС. My VIVACOM е портал, който дава възможност за управление на всички услуги онлайн. Чрез него абонатите на оператора могат по-бързо и удобно да следят потреблението на услугите си в реално време, да плащат сметките си, да добавят допълнителни пакети и презареждат предплатени карти. Само с един клик може да се активира и роуминг.", "date": "2019.04.02", "title": "10 000 МB бонус за потребителите на My VIVACOM"}
{"url": "https://www.monitor.bg:443/bg/a/view/mik-shumaher-napravi-testove-za-ferari-161408", "text": "20-годишният Мик Шумахер започна дебютния си тест във Формула 1 с отбора на „Ферари“ в Бахрейн, докато Фернандо Алонсо се върна в болида на „Макларън“. Най-новият член на академията за млади пилоти на „черните кончета“ Шумахер-младши ще кара още един ден за „Ферари преди да поеме управлението на новия болид на „Алфа Ромео“ – С38. Тестът в Бахрейн е първият по-значителен опит на Мик във Формула 1, след като направи кратко демо каране на пистата \"Спа\" с болида на легендарния си баща – Михаел Шумахер - от 1994 г. През изминалия уикенд Мик направи и дебюта си във Формула 2 с отбора „Према“ и финишира съответно осми и шести в двете състезания на \"Сахир\". Неговият баща, рекордьорът по титли Михаел Шумахер спечели първото издание на Гран при на Бахрейн през 2004 г. Той заслужи пет от общо седемте си титли с „Ферари“ между 1996-а и 2006-а година. Шумахер бе единственият пилот, който прави Ф1 дебют във вторник, като останалите състезатели на пистата са титулярни пилоти през сезона. Шанс да се изявят ще получат утре още четирима млади пилоти. Дан Тиктъм, който бе опонент на Шумахер във Формула 3 през 2018-а (ще кара за „Ред Бул“), докато Джак Ейткин – за „Рено“, Пиетро Фитипалди – за „Хаас“ и Николас Латифи – за „Уилямс“.", "date": "2019.04.02", "title": "Мик Шумахер направи тестове за „Ферари“"}
{"url": "https://www.monitor.bg:443/bg/a/view/vicepremieryt-marijana-nikolova-poseti-asarel-medet-panagurishte-161414", "text": "„Инвестициите на „Асарел-Медет“ АД в модерни технологии и оборудване, опазване на околната среда и съвременните политики за корпоративна социална отговорност, са ключови за развитието на минната индустрия в България. Пожелавам Ви и занапред да останете лидерите, които носят духа на новаторството, но заедно с това да съумеете да съхраните и най-ценното в „Асарел-Медет“АД – да продължавате да бъдете компанията с човешко лице.“ Това заяви вицепремиерът по икономическата и демографска политика Марияна Николова, която посети „Асарел-Медет“АД днес – 2 април. По време на обиколката си в дружеството тя бе придружавана от заместник областния управител на област Пазарджик Йордан Кожухаров. Ръководството на компанията представи пред вицепремиера проектите за дългосрочно устойчиво развитие и инвестициите в модерна техника, нови технологии, опазване на околната среда и безопасност на труда, които са за над 1,2 млрд. лева от 1999 година до сега. В рамките на посещението си вицепремиерът Марияна Николова се срещна с петима от общо 51 ученици от дуални паралелки, които вече се обучават в реална работна среда в компанията. Заедно с други предприятия от общината, „Асарел-Медет“АД си партнира с учебното заведение от 2014 година, когато беше обявен първият прием на ученици по специалности с дуална форма на обучение. Тогава тази инициатива беше подета от покойния председател на Надзорния съвет на „Асарел-Медет“АД и дългогодишен ръководител на Българската минно-геоложка камара проф. д-р Лъчезар Цоцорков. След срещата с най-младите попълнения в асарелския екип гостите разгледаха фирмените експозиции за историята и развитието на „Асарел-Медет“АД, след което посетиха диспечерната на рудник „Асарел“. Изпълнителният директор инж. Делчо Николов запозна вицепремиера Марияна Николова със системата за автоматизирано управление на рудника, както и с рекултивираните минни терени. В Панагюрище вицепремиерът Марияна Николова се запозна с най-мащабния социален проект, реализиран чрез публично-частно партньорство между „Асарел-Медет“АД и Община Панагюрище– модерният медицински комплекс МБАЛ „Уни Хоспитал“, в който са инвестирани над 120 милиона лева.  ", "date": "2019.04.02", "title": "1,2 млрд. лева инвестирани в технология и екология в Панагюрище за 20 години"}
{"url": "https://www.monitor.bg:443/bg/a/view/nagradiha-ricarite-na-karikaturata-161417", "text": "Двеста осемдесет и шест произведения на повече от 40 автори включва започналата в Деня на хумора и шегата 1 април 44-та национална изложба „Карикатура“. По време на откриването в понеделник в присъствието на зам.-кмета по културата д-р Тодор Чобанов тържествено, но с намигване бяха връчени и наградите на тазгодишното издание. Голямата награда на СБХ (пластика „Перо”) получи Валентин Георгиев. Наградата на секция „Карикатура“ към Съюза (пластика „Мишена”) заслужи Майя Чолакова. Наградата на Столична община на името на незабравимия Доньо Донев на стойност 1000 лв. бе връчена на графика Галина Павлова. Наградата на музея „Дом на хумора и сатирата“ в Габрово, включваща почетен плакет „Светът е оцелял, защото се е смял”, диплом и възможност за гостуване със самостоятелна изложба там, бе присъдена на доайена Милко Диков. Приза „Хриле и копита“ за карикатура на тема „Природа, лов и риболов”, кацна на рамото на друг ветеран на смеха – Георги Чалъков-Чалъчето. Изложбата бе открита от председателя на секция „Карикатура“ към СБХ Ивайло Цветков, който прави всекидневните сатирични рисунки за в. „Монитор“ и „Телеграф“.    ", "date": "2019.04.02", "title": "Наградиха рицарите на карикатурата"}
{"url": "https://www.monitor.bg:443/bg/a/view/chakat-grigor-na-turnira-v-rim-161415", "text": "Григор Димитров ще участва в турнира от сериите “Мастърс” в Рим, който започва на 13 май. Това стана ясно, след като организаторите обявиха играчите, чиито заявки са били приети. Сред тях фигурира и името на Хуан Мартин дел Потро, който обаче обмисля дали да се подложи на поредна операция. Фурорът на Феликс Оже-Алиасим от Канада му позволява да участва направо в основната схема в Рим. Тийнейджърът се представи много добре в Индиън Уелс, където игра с „уайлд кард“, и в Маями, където премина през квалификациите. От предвидените турнири, в които Григор се очаква да участва, единствено този в Барселона от 22 април не е сигурен. Сега му предстои да играе на „Мастърс“-а в Монте Карло от 14 април. В Рим българинът има да защитава само 10 точки за световната ранглиста, където продължава да е 29-и, тъй като миналата година отпадна още в първия си двубой срещу Кей Нишикори (Яп).  ", "date": "2019.04.02", "title": "Чакат Григор на турнира в Рим"}
{"url": "https://www.monitor.bg:443/bg/a/view/uve-vdiga-ronaldo-za-shampionskata-liga-161411", "text": "Треньорът на “Ювентус” Масимилиано Алегри заяви, че Кристиано Роналдо прави всичко възможно да се възстанови за първия 1/4-финал в Шампионската лига срещу “Аякс” на 10 април. Португалецът получи мускулна контузия на дясното бедро в европейската квалификация срещу Сърбия (1:1) миналата седмица и очакванията са да се възстанови за две седмици. Нападателят е преминал преглед днес сутринта и той е показал, че контузията отшумява. \"Кракът му е доста по-добре. Естествено, всичко зависи от организма на играча, каза Алегри за голямата звезда на „бианконерите“ и след това коментира другите контузени в тима. - Куадрадо се възстановя и ще се завърне до 7-10 дни. Спинацола има проблем с коляното, но няма да се наложи операция. Перин получи удар в рамото, но се надявам да се завърне за “Аякс”. Дъглас Коста е добре, той със сигурност ще бъде на линия за “Аякс”, а Сами Кедира тренира с отбора и може да попадне в групата за мача с “Милан” (б.р. в края на седмицата). Манджукич вдигна температура и ще видим дали ще мога да разчитам на него за срещата с „Каляри“. Днес ще видим какво е състоянието и на Дибала, който също има травма\", добави наставникът.", "date": "2019.04.02", "title": "„Юве“ вдига Роналдо за Шампионската лига"}
{"url": "https://www.monitor.bg:443/bg/a/view/ni-lo-vdigna-pishten-kupon-za-rojdenija-den-na-nikol-snimki-161412", "text": "С пищен купон в столичен клуб Николета Лозанова отпразнува рождения ден на дъщеря си. Малката Никол, плод на любовта на бившата тв водеща и футболиста Валери Божинов, духна седем свещички на тортата си. Звездната й майка избра тематика на партито ала „Алиса в Страната на чудесата“. Сред многото поканени деца се открои и братът на момиченцето - Валери Божинов-младши. За доброто настроение на малчуганите се погрижиха гласовитите близначки Алекс и Влади, както и аниматори, които ги запознаха с различни животни, сред които гущери и змии. \"Често пъти околните ме питат, как успявам с лекота да пиша своята житейска приказка толкова вълшебна и красива?! Простичко е! Тя ме научи да не се страхувам \"от тъмното” и да се радвам на “дъгата след бурята\". Обичам те, мое всичко и ти обещавам да превърнем приказката “Никол в страната на чудесата” в любима класика!\", написа в социалните мрежи Ни Ло.", "date": "2019.04.02", "title": "Ни Ло вдигна пищен купон за рождения ден на Никол (СНИМКИ)"}
{"url": "https://www.monitor.bg:443/bg/a/view/pregovorite-za-nrd-zapochvat-sled-velikden-161410", "text": "Преговорите за нов Национален рамков договор ще започнат след Великден, в края на април, щом бъде публикувана средносрочната бюджетна прогноза за 2020 година. Това съобщи председателят на Българския лекарски съюз д-р Иван Маджаров. По думите му, ако тя се забави, началото им ще бъде отложено за месец май. Независимо кога те ще стартират, ще е много по-рано спрямо предишни години. Според него, това ще даде възможност спокойно да бъдат обсъдени проблемите и заложени нормални параметри и обем на медицинската повощ, коятоф ще заплаща НЗОК. В съсловната организация ще очакват повишаване на цените по линия на касата както в болничната, така и в извънболничната помощ. Миналата година преговорите за НРД започнаха чак през септември.", "date": "2019.04.02", "title": "Преговорите за НРД започват след Великден"}
{"url": "https://www.monitor.bg:443/bg/a/view/levski-bez-trima-vyv-varna-mariani-izgorja-161416", "text": "“Левски” остана без трима основни футболисти за гостуването на “Черно море” през уикенда, стана ясно след заседанието на Дисциплинарната комисия към БФС. Заради натрупани картони Давид Яблонски ще пропусне следващите два двубоя на “сините”, а Паулиньо е аут за една среща. Наказание за един мач и глоба от 500 лева получи и Давиде Мариани. Причината е, че при смяната си срещу “Ботев” (Пд) халфът на „Левски“ изрита бутилка с минерална вода, която отиде на терена. Халфът не получи картон за своята постъпка, но бе санкциониран по доклад. “Левски“ ще плати и общо 1300 лева глоби за нецензурни скандирания и употреба на факли. Идентична по размер и причина санкция бе наложена и на ЦСКА. Наказанието за „Ботев“ (Пд) пък е „само“ 1000 лева, тъй като феновете са скандирали нецензурни неща, но не са употребявали пиротехника, реши още Дисципът.", "date": "2019.04.02", "title": "“Левски“ без трима във Варна, Мариани изгоря"}
{"url": "https://www.monitor.bg:443/bg/a/view/vseki-treti-bylgarin-mobilen-evropeec-161401", "text": "Всеки трети българин или се е трудил в друга страна от ЕС, или е имал роднини, които са работили там през последните 5 години, става ясно от изследване на агенция „Афис“. 29 на сто от нашенците временно или за постоянно са се пласирали на европейския трудов пазар. Същевременно 67% пък не са работили извън пределите на страната ни през последните 5 години. „Тези данни показват, че Европа вече не е само розова мечта или аргумент в спорове в социалните мрежи, а се е превърнала в пряк житейски опит“, анализират от агенцията. Според проучването споделеният опит сред роднини, връстници и приятели има силен ефект върху личните интереси и мотивите за емигриране. 61% от българите в трудоспособна възраст, които имат поне един роднина, който се труди в ЕС, възнамеряват да емигрират. 35% от тях за постоянно, а 12% все още се колебаят. Останалите приемат емиграцията като временно решение на проблемите си. „Въпреки разпространената у нас представа, че става дума за „сивото вещество“ на нацията, това е само половината истина. Например, ако хората без роднини, работещи в Европа сред българския етнос са 71%, сред малцинствата те са само 41% (при помаците), 49% (при ромите) и 54% (при турците). Парадоксално, но „най-европеизираните“ българи на практика са ромите, българомохамеданите и турците“, обясняват от „Афис“. 34 на сто от емигрантите биха се върнали да работят у нас За 28% от тях пък минималното възнаграждение, срещу което биха полагали труд в страната ни, е 2000 лв. Същевременно 16% биха склонили и на хилядарка. Според „Афис“ удвояването на заплатите у нас би увеличило предлагането на труд до около 4 млн. души. Толкова е било и през 1989 г. Репатрираните доходи на емигранти пък възлизат на 2,4 млрд. лв. за 2018 г. Родните изселници са категорични още, че българите и европейците не получават еднакво заплащане за един и същи труд. Обикновено нашенците взимали по-малко. Едва 14% пък смятат, че няма разлика във възнагражденията, а според от европейците. От „Афис“ посочват още, че преместването в друга страна е равнозначно на загуба на социален статус, контакти, възможност за отстояване на интересите си на местен език, семейна подкрепа и членство в профсъюзи. Наемът на жилището пък коствал на емигрантите между 20% и 40% от дохода им. Позицията, която заемат 59 на сто от българите, които се трудят в чужбина, изисква по-ниско от тяхното образование. При 34% от тях длъжността им съответства на образованието, което имат. Това означава, че делът на трудовите емигранти, които успяват да разгърнат целия си потенциал, е нисък, а кариерата не е сред основните мотиви за излизане зад граница.", "date": "2019.04.02", "title": "Всеки трети българин „мобилен европеец“"}
{"url": "https://www.monitor.bg:443/bg/a/view/zasekretiha-deloto-sreshtu-komandosa-narygal-policaj-v-pristyp-na-revnost-161400", "text": "Делото срещу командоса от бригада „Специални сили” в Пловдив Ангел Желязков, който миналия 20 май наръга и уби полицая Добромир Лазаров в пристъп на ревност, бе засекретено от Военния съд в Пловдив. Искането за засекретяване бе направено от адвокатите на подсъдимия – Красимир Елдъров и от Кирил Николов, който защитава правата на близките на убития. Според адвокат Елдъров обвинението трябва да бъде преквалифицирано, защото клиентът му е действал при неизбежна самоотбрана. Полицаят го ударил силно в лицето и му избил един зъб, което по думите на юриста, е средна телесна повреда. Едва тогава Желязков е извадил ножа си и намушкал четири пъти Лазаров. Три от раните са в гърдите на жертвата. Полицаят успял да измине десетина метра и се строполил на земята. Военният се опитал да спре кръвта му, която бликнала като гейзер, но не успял.  Командос и полицай влезли в конфликт заради красивата дознателка Люба Алексова. Тя единствена е била на сблъсъка им, завършил фатално. В съда Алесова се появи с променена визия – боядисала си косата от червено в черно. В залата бе и сестрата на убития, военни от бригадата, където е служил, както и бившата съпруга на убития. Вечерта на 20 май м.г. командосът пристигнал пред блока си в квартал „Кючук Париж” в Пловдив с Люба. Тя шофирала, защото Желязков бил пил. Магистратите оставиха в сила мярката за неотклонение на командоса, която е \"подписка\", както и забраната да напуска страната. Делото бе отложено за 8 май, когато ще се проведе по общия ред и при закрити врати ще започне с  разпит на свидетели.", "date": "2019.04.02", "title": "Засекретиха делото срещу командоса, наръгал полицай в пристъп на ревност"}
{"url": "https://www.monitor.bg:443/bg/a/view/moderen-pet-kt-zapochva-da-raboti-v-onkobolnicata-161405", "text": "Университетската болница за активно лечение на онкологични заболявания (УСБАЛО) ще бъде оборудвана с ПЕТ-КТ от най-висок клас, съобщиха от лечебното заведение и уточниха, че това ще стане до края на годината. Това ще позволи да се повиши качеството на лечение в него като бъдат откривани тумори с възможно най-малки размери. ПЕТ-КТ е най-модерният образен метод при диагностика на онкологични заболявания. Хибридното изследване дава възможност да се получи едновременно функционален и анатомичен образ на цялото тяло и се извършва с радиофармацевтици. Благодарение на детайлното и точно изследване медицинските специалисти могат да назначат най-точното и подходящо лечение и в последствие да проследят ефекта от него. Диагностиката с този вид апарат е изключително подходяща при тумори на белия дроб, стомашно-чревния тракт, яйчниците, матката, гърдата, главата и шията, лимфоми, меланоми и редица други. При вече доказано онкологично заболяване специалистите лесно могат да определят точното му разпространение.Средствата за апарата са от Министерство на здравеопазването и възлизат на 5 млн. лева.", "date": "2019.04.02", "title": "Модерен ПЕТ-КТ започва да работи в онкоболницата "}
{"url": "https://www.monitor.bg:443/bg/a/view/grafika-populjarnostta-na-razlichnite-marki-telefoni-po-godini-161403", "text": "Ако телефоните имаха някаква си своя библия то несъмнено в нея щеше да пише \"В началото бе Nokia\". Статистическо прогресивно гифче, подготвено от специалистите от сайта Flourish, показва развитието на пазара.  По интересното тук със сигурност е това, че ще си спомниш колко много различни марки телефони имаше преди, как популярността на марките завладяваше целия пазар за отрицателно време и рухваше още по-бързо. Провери дали всичко си спомняш правилно. Честно казано ние малко се стреснахме колко време е минало.", "date": "2019.04.02", "title": "Графика: Популярността на различните марки телефони по години "}
{"url": "https://www.monitor.bg:443/bg/a/view/shampionite-bez-kapitana-si-v-burgas-161407", "text": "Капитанът и разпределител на волейболния „Нефтохимик 2010“ (Бургас) Георги Братоев ще пропусне мач №3 от полуфиналните плейофи в Суперлигата срещу ЦСКА. Двубоят е в петък (5 април) от 18.30 часа в бургаската зала \"Младост\". Причината е, че Братоев получи по един червен картон и в двете срещи от серията и по правилник трябва да пропусне следващата. Така като разпределител в Бургас ще играе Любомир Агонцев, а много е вероятно той да приключи и полуфиналите, тъй като тимът на Николай Желязков е само на победа от класиране за финала. „Нефтохимик“ взе и втория мач срещу ЦСКА в столичната зала „Христо Ботев“ с 3:0 (21, 20, 20) и дръпна с 2-0. Също само от още един успех се нуждае и „Хебър“ след втората си победа над „Добруджа 07“ с 3:0 (19, 15, 19) като домакин. Серията се мести в петък и събота в Добрич, а лидерът в редовния сезон от Пазарджик също е амбициран да я приключи в 3 мача. В същото време се разбра, че един от най-талантливите волейболисти на \"Марек Юнион-Ивкони\" Тодор Вълчев ще заиграе в Италия. Бившият капитан на дупничани е сключил договор с \"Мачерата\", който се състезава в Серия А2. Така Вълчев ще може да се вижда често с бившия си съотборник в Дупница Цветан Соколов, който играе в гранда от същия град – „Чивитанова“. Двамата бяха съотборници в \"Марек Юнион-Ивкони\" като с юношите станаха три пъти подред шампиони на страната.", "date": "2019.04.02", "title": "Шампионите без капитана си в Бургас"}
{"url": "https://www.monitor.bg:443/bg/a/view/gabyrcheta-i-kolcheta-smenjat-perkite-po-grafa-161406", "text": "Габърчета или колчета ще сменят ограничителите, станали известни като перки на акула, по столичната улица „Граф Игнатиев“. Двата нови вида разделители ще бъдат поставени следващата седмица и след това ще се вземе решение кой от вариантите остава за постоянно. До това решение стигна общинския експертен съвет по устройство на територията. Поставяне на ограничители, които да разделят пешеходците от трамвайното трасе е по искане на „Пътна полиция“. До подмяната на перките се стигна след като в рамките на няколко дни двама души пострадаха при спъване в тях. Това ще е втората смяна на ограничителите по улицата. Първите съоръжения бяха подменени през декември миналата година, заради големината им. От общината тогава се мотивираха, че заради размера им много хора ги използват за сядане. На заседанието на експертите е поискано от „Зелени системи“ да предложат и вариант за кашпи, които да бъдат обсъдени и като допълнителен маркиращ елемент. Относно другия детайл станал известен при ремонта на площад „Гарибалди“, а именно водната стена, кметът на града Йорданка Фандъкова съобщи, че ще бъде премахната, но не за сметка на общината. „Процедурата трябва да се подготви, затова е сложена и оградата. Чух, че самата стена струва около 25 000 лв., премахването не вярвам да е скъпо, но така или иначе тези пари няма да бъдат от бюджета на общината“, категорична е Фандъкова и разкри, че е имало искане от възложителя в лицето на зам.-кмета по транспорт за промяна в цвета на стената, но такова съгласуване не е дадено. „Така че промяната от бял на черен камък не е разрешена от общината“, подчерта Фандъкова. Междувременно стана ясно, че собственици на търговски обекти по централната улица ще заведат колективен иск към общината, заради дългия ремонт. Търговците обясняват, че наемите на обектите варират между 1000 и 2000 евро, а заради реконструкцията 70% от магазините са затворили. Зам.-кметът по транспорта на София Дончо Барбалов посочи, че искът е за сериозна сума, която няма как да бъде платена с еднолично решение на никого в общината. Той призна, че търговците имат право да се обърнат към съда.", "date": "2019.04.02", "title": "Габърчета и колчета сменят перките по „Графа“"}
{"url": "https://www.monitor.bg:443/bg/a/view/zelenski-shte-pregovarja-i-s-moskva-i-s-vashington-161399", "text": "Кандидатът за президент на Украйна Владимир Зеленски е готов за преговори с президентите на Русия Владимир Путин и на САЩ Доналд Тръмп, ако бъде избран за държавен глава. Това заяви говорителят на изборния щаб Александър Данилюк. Той определено е готов, заяви Данилюк за канал ICTV. Искам да се обърна към тези, които твърдят, че Владимир Зеленски е некомпетентен - да погледнем екипа му и да преценим компетентността му, тогава няма да има повече въпроси, каза още той. Междувременно фракцията на Християндемократичния съюз (ХДС) и на Християнсоциалния съюз (ХСС) в Бундестага призова Зеленски да конкретизира своите политически позиции и да представи екипа, с който смята да работи. \"Зеленски трябва през следващите три седмици до вота да посочи конкретно, какви са вижданията му и какъв екип от политици ще го подкрепя\", каза председателят на фракцията на ХДС/ХСС Давид Вадефул и добави: \"Украйна не може да си позволи да разчита на неопитно ръководство в конфликта с Русия, имайки предвид нейното тежко икономическо и социално положение\". Според Вадефул това ще бъде \"само от полза за Русия и ще я поощрява да засили дестабилизиращата си политика към Украйна\". \"Зеленски трябва да уточни също, как иска да постигне целта си - да лиши от власт олигарсите, предвид факта, че олигархът Игор Коломойски оказа значителна подкрепа на предизборната му кампания\", отбелязва германският политик. Според Давид Вадефул високият процент на гласували за Зеленски показва спад на доверието към политическия елит и разочарование от процеса на реформи на президента Петро Порошенко. \"По-голямата част от населението се надява също, че Зеленски ще води решителна борба срещу корупцията и влиянието на олигарсите\", добави той. \"Новият провал на Юлия Тимошенко свидетелства, че избирателите нямат доверие на неясната й вътрешна и външна политика. Преди всичко тя не успя да убеди гласоподавателите в ползата от скъпите й, но едва ли финансово възможни предизборни обещания, които само биха влошили развитието на Украйна\", обобщава Вадефул. На този фон стана ясно, че екипът на Зеленски, водещ в първия изборен тур, не вижда смисъл той да участва в телевизионни дебати с действащия държавен глава Петро Порошенко, класирал се втори. Това заяви съветникът на Зеленски Руслан Рябошапка. \"Въпросът е за какво да бъдат дебатите? За това, че човекът е бил 5 години на висшия пост в страната и е могъл на всички да докаже и обясни с делата си? Ако имате план за 5 години напред, защо не сте го направили тогава?\" - каза Рябошапка пред украинската Обществена телевизия, поканила за дебати двамата кандидати, които ще се състезават на втория тур на 21 април. В най-скоро време Зеленски ще представи пред избирателите подробна програма и хората от своя екип, посочи съветникът му. Той изтъкна, че не вижда смисъл \"да се обсъждат с Порошенко тези лица и планът за действия\". \"Може ли да има въпрос към Зеленски от Порошенко, който го смята за марионетка на (украинския милиардер Игор) Коломойски? Може би е по-добре той да организира дебати с Коломойски?\", добави Рябошапка. В момента участието в телевизионни дебати на двамата победители в първия тур от президентски избори не е задължително в Украйна. Внесени в парламента законови поправки обаче ги предвиждат като задължителен елемент от процедурата. Ако Володимир Зеленски спечели президентските избори, в Украйна \"няма да се промени нищо, освен елита\", коментира пред украинската телевизия \"Нюз уан\" Вадим Рабинович, лидер на партията \"Опозиционна платформа - За живота\". \"Президентските пълномощия в Украйна са ограничени, затова новият държавен глава няма нищо да промени\", прогнозира той. По думите на Рабинович, \"той може да назначи министър на отбраната, министър на външните работи, генерален прокурор. Всичко това не са принципно важни въпроси. Той не може да създаде коалиция, той няма нищо в парламента. Новият президент нищо няма да реши\", смята политикът.", "date": "2019.04.02", "title": "Зеленски ще преговаря и с Москва, и с Вашингтон"}
{"url": "https://www.monitor.bg:443/bg/a/view/poiskaha-imuniteta-na-guajdo-161391", "text": "Венецуелският Върховен съд поиска от Конституционното събрание, съставено от привърженици на президента Николас Мадуро, да отнеме парламентарния имунитет на Хуан Гуайдо, опозиционния лидер, самопровъзгласил се за временен президент на страната и признат като такъв от около 50 държави, предадоха световните агенции. Гуайдо е обвинен, че е нарушил забрана за напускане на територията на страната, наложена му от Върховния съд. Той обиколи няколко съседни страни, сред които Колумбия, Бразилия, Парагвай, Аржентина и Еквадор, в края на февруари и началото на март. Представители, лоялни на Мадуро, вече съобщиха, че Гуайдо е разследван за подстрекаване към насилие и получаване на незаконни средства, предаде АП. Междувременно стана ясно, че Мадуро е сменил министъра на енергетиката в момент, в който страната е парализирана от поредица от големи прекъсвания на тока. Мадуро уволни Луис Мота Домингес, на поста от август 2015 г., и на негово място назначи Игор Гавирия Леон. Той го определи като \"работник в енергийната промишленост с 25 годишен опит и инженер, който е имал много отговорности\". Гавирия Леон ще оглави и националната електрическа корпорация Корпоелек.", "date": "2019.04.02", "title": "Поискаха имунитета на Гуайдо"}
{"url": "https://www.monitor.bg:443/bg/a/view/strandjanskijat-manov-med-veche-oficialno-s-evrozashtita-161404", "text": "Осми хранителен продукт от България беше включен от Европейската комисия в списъка със защитени наименования за произход на Европейския съюз - това е Странджанският манов мед. Продуктът „Странджански манов мед“ , наричан още „Maнов мед от Странджа“, е с тъмнокафяв цвят и се добива в района на Странджа, който е част от мрежата от защитени зони в ЕС „Натура 2000“. Комисарят по земеделие и развитие на селските райони Фил Хоган и комисарят по цифровата икономика и цифровото общество Мария Габриел ще връчат официално утре в Брюксел сертификата за вписването на Манол Тодоров, председател на пчеларско сдружение „Странджански манов мед“ и Елка Божилова, представител на министерството на земеделието, храните и горите на Република България. Странджанският манов мед ще се присъедини към повече от 1445 други продукти, които вече са защитени в базата данни. В рамките на ЕС досега най-много регистрации - 9, за защитено наименование за произход са направени за мед от Португалия, сочи справка в сайта на ЕК. Всички те с изключение на последното от 2005 г., са направени през юни 1996 г. На второ място е Испания с 6 защити, само една от които е за географско указание и още една заявка. С пет регистрации е Франция, а с 4 - Полша. На Балканите с по една регистрация са Гърция и Хърватия, а вече и България. Южните ни съседи са защитили един от видовете мед, добиван на остров Крит, а хърватите - „Славонски мед“. Словения обаче има цели 3 защити - две за наименование за произход и третата - за географско указание.", "date": "2019.04.02", "title": "Странджанският манов мед вече официално с еврозащита"}
{"url": "https://www.monitor.bg:443/bg/a/view/eksplozija-vyv-voennata-akademija-v-peterburg-161398", "text": "Във Военнокосмическата академия „А.Ф.Можайски“ в Санкт Петербург е избухнала експлозия, съобщават руските агенции по данни на представител на службите за спешна помощ в региона. Според събеседника на агенцията, четири кадети са пострадали. Засега все още няма официално потвърждение от академията на тази информация. Стълбището се е срутило, като на третия етаж са блокирани 15 души. Военнокосмическата академия“ А.Ф. Можайски“ е един от най-големите военни университети в Русия. Академията обучава служители на ВВС и други видове и клонове на въоръжените сили, както и федерални органи на изпълнителната власт.", "date": "2019.04.02", "title": "Експлозия във Военната академия в Петербург"}
{"url": "https://www.monitor.bg:443/bg/a/view/dvama-ot-vseki-peti-negramotni-161397", "text": "Двама от всеки петима възрастни български граждани са функционално неграмотни. Те не могат да четат даден текст с разбиране или да извличат от него търсената от тях информация. Това заяви председателят на Фондация „Детски книги“ Валентина Стоева при символичния старт на кампанията „Европа чете“ в България, като со позова на статистическси изследвания. Целта на кампанията е да покаже, че начинът да се преобърне тази статистика е книгата. Стоева подчерта, че четенето с разбиране по 15 минути на ден влияе за емпатията на децата, развива тяхната интелигентност и помага да по-доброто им представяне в училище. Затова според нея в страната ни трябва да инвестира в българските библиотеки и да насърчава четенето в семействата. Като част от кампанията обиколка в Европа започват три книжки, в които подписа си и пожелания полагат различни политици. Една от книгите „Европа чете“ вече в страната ни, като е нея вече е писал вицепремиерът и министър на външните работи Екатерина Захариева. През октомври трите книги ще бъдат изпратени в Европейския парламент, където избраните на 26-и нови представители ще могат да се запознаят с вижданията и пожеланията за четенето на политиците от цяла Европа.", "date": "2019.04.02", "title": "Двама от всеки пет възрастни са неграмотни"}
{"url": "https://www.monitor.bg:443/bg/a/view/do-17-leva-taksa-na-100-evro-ot-bankomat-v-chujbina-161390", "text": "От 6 до 17 лева струва тегленето на 100 евро от банкомат в чужбина. Кешът от машина, наред с валутните преводи, е една от най-скъпите операции на банките. Благодарение на обобщената информация за сравнение на банковите такси от БНБ всеки може да види какви са тарифите. но пък има и варианти те да бъдат заобиколени. Според изчисления на \"Монитор\" от таблицата се вижда, че превалутирани, при осреднен курс 1,95 лв., 100 евро може да ни струват доста солено в зависимост от банката издател и картовия оператор. Трябва да се има предвид обаче, че често трезорите използват по-неизгодни курсове за своите клиенти, а в сметките са използвани базови тарифи, като може и да има и по-високи. По празници пътуванията се увеличават, а оттам и разходите, свързани с тях. Затова е добре всеки да знае каква такса му взима банката, за да няма изненади. През февруари евродепутатите гласуваха новите правила за трансгранични плащания в евро и за вътрешните плащания, и да направят по-прозрачни разходите за превалутиране. Те ще предпазват потребителите от плащане на произволни разходи за превалутиране. При всяка трансакция те ще бъдат информирани за сумата, която трябва да платят в местната валута и във валутата на тяхната сметка. За да се направят разходите за превалутиране по-прозрачни, ще има единна база за пресмятане на таксите за превалутиране на местата за продажба или на банкоматите. като например текстово съобщение, имейл или известие на своите мобилни приложения или на уеб приложение на банката за приложимите такси за превалутиране. Банките ще трябва също да обявяват очакваните пълни разходи при банкови трансфери преди извършването на операцията. Втората част от регламента, която влиза в сила през 2020 г., предвижда да има повече информация на самия ПОС терминал за това какви такси ще се прилагат и през какъв обменен курс ще се плаща.", "date": "2019.04.02", "title": "До 17 лева такса на 100 евро от банкомат в чужбина"}
{"url": "https://www.monitor.bg:443/bg/a/view/myj-zaplashi-komshija-s-pishtov-161388", "text": "Възрастен мъж от Велико Търново беше задържан от полицията след като заплаши съседа си с пистолет. На 1 април около 18,0 ч. мъжът насочил срещу комшията си пистолет и му заявил: „Аз съм сапьор и сега ще те гръмна!” след подадения сигнал в полицията, въоръженият е задържан, а пистолетът му е отнет. Случаят се разследва. В Горна Оряховица  пък 38-годишен мъж бе задържан за упражено физическо насилие над съпругата си. жената е прегледана от съдебен лекар, който потвърдил, че спрямо нея е извършен побой. По случая се води досъдебно производство.", "date": "2019.04.02", "title": "Мъж заплаши комшия с пищов"}
{"url": "https://www.monitor.bg:443/bg/a/view/transplantnirat-bjal-drob-na-dvama-nashi-vyv-viena-161392", "text": "Първите двама наши сънародници с тежки белодробни заболявания заминаха днес за трансплантация на бели дробове във Виена в клиниката на прочутия хирург проф. Валтер Клепетко, съобщиха от Министерството на здравеопазването. Проф. Клепетко е президент на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетска болница във Виена. След като им бъдат направени изследвания, ще се реши дали ще бъдат оперирани веднага или след известно време, ако състоянието им не позволява веднага хирургическа интервенция. Това са първите двама от общо чакащите за трансплантация за бял дроб 17 човека. Възомжно е скоро за там да заминат още трима. Тези операции бяха прекратени за българи и не се извършваха близо две години, заради административни неуредици. Договорът за с австрийската страна изтече през 2017 -та и от тогава нуждаещите се от белодробна трансплантация чакат лечение. През месец януари здравният министър Кирил Ананиев предприе редица разговори и срещи. Споразумението за лечение на български граждани в Австрия бе постигнато скоро след това след среща на министър-председателят Бойко Борисов и министър Ананиев с проф. Валтер Клепетко, която се състоя в Министерския съвет. Тогава тримата обсъдиха и възможността за Споразумение за квалификация и обучение на български медицински специалисти във Виенската болница. Идеята е най-късно до 2020 – 2021 година български специалисти да извършват белодробни трансплантации и в България. В момента университетската многопрофилна болница във Виена, за където заминаха нашите сънародници е сред водещите световни центрове за белодробни трансплантации и в нея са извършени повече от 1800 присаждания. Сред тежкоболните, получили втори шанс за живот там, са и пациенти от България, Румъния, Словения, Гърция и Кипър.", "date": "2019.04.02", "title": "Трансплантнират бял дроб на двама наши във Виена "}
{"url": "https://www.monitor.bg:443/bg/a/view/otvarjat-dvoreca-krichim-za-turisti-161394", "text": "През юли – август т.г. създаденият от цар Фердинанд през 1902 година дворец \"Кричим\" ще бъде отворен за посещения на туристи. Организираните групи ще влизат безплатно, но няма да имат достъп до всички стаи в двореца. Предстои и изграждане на хотелска част в бившата казарма, в която навремето са отсядали войниците на царя. Ремонтите ще бъдат реализирани поетапно, съобщи инж. Дамян Дамянов, директор на „Югозападно Държавно предприятие”ДП, Благоевград. С правителствено решение управлението на двореца \"Кричим\" бе прехвърлено от НСО на благоевградското предприятие, в състава на което влизат 36 държавни горски стопанства и пет държавни ловни стопанства. По думите на Дамянов месечната издръжка на двореца, който всъщност се намира в село Куртово Конаре, е за около 50 000 лева, но от туристическите посещения няма да се търси възвръщаемост. „Обектът е с много красив парк, с многообразие на растителни, дървесни и животински видове. Всичко това ще може да бъде видяно от туристите. Туристите не са вандали и ще направим маршрути, така че да виждат най-интересното и да пазят. Предвиждаме да се обособят 1-2 зали в царската къща, в които ще има ценни картини, регистрирани в Националния исторически музей. Ще акцентираме на посещения на ученически групи”, обясни инж. Дамянов. До лятото ще бъдат изчистени каналите, през които се напоява гората. Предстои и ремонт на сградата, в която е персоналът, ангажиран с поддръжката. Част от обслужващите сгради са строени през 50-те години на миналия век и са занемарени, поради което се нуждаят от ремонти. За Австрийската къща, която е паметник на културата и която всъщност първа е била построена от цар Фердиданд, е инициирана среща с Министерството на културата. Целта е да се ремонтира, защото в момента е в плачевно състояние. Инж. Дамянов уточни, че всички ремонти ще глътнат вероятно милиони и ще отнемат време. Запазена в напълно автентичен вид с ловните трофеи, ахривни снимки, обзавеждане и дори кристални сервизи, е сградата, която в наши дни наричаме \"дворец\". В миналото тя е била просто ловната хижа на царя или лятната вила на семейството му. Първият дворец бил с дървена конструкция, построен от Фердинанд. Въз основа на този дървен „дворец” била построена на етапи сегашната сграда. Пред сградата имало огромна ела, която била засадена лично от Фердинанд и от откривателя на най-старото дърво на Балканите – Байкушевата мура – Костадин Байкушев. Елата обаче загинала и била отсечена, а до нейния огромен дънер била засадена млада еличка от същия вид. Костадин Байкушев всъщност бил главният виновник за създаването на двореца Кричим. През 1901г. той завел княз Фердинад да види красивата стара гора, която е бивш султански имот и останка от историческата „Велика Българска гора” край Кричим. Очарован от вековните дъбове на Кричимската кория, Фердинанд решил да превърне мястото в ловен парк. Строителството започнало през 1902г., за което има документ от тогавашното Министерство на земеделието до пловдивския районен горски инспектор. С разширенията през годините, в днешно време територията на двореца е вече близо 2000 декара. Цар Фердинанд често отсядал там със семейството си преди да абдикира в полза на сина си Борис. Министър-председателят Александър Стамболийски също посещавал двореца „Кричим”, където се опитал да се спаси през 1923г., но на път за там е хванат и по-късно убит в родното си село Славовица. Елин Пелин бил един от честите гости, а посещението му е увековечено на снимка, която може да бъде видяна в един от коридорите на двореца.   По времето на Цар Борис Трети в парка е направен детски басейн за малкия Симеон и сестра му княгиня Мария-Луиза, който е запазен и до днес. При първото си посещение у нас след промените Симеон Сакскобурготски посетил и двореца Кричим, разказва ландш.арх. Владимир Маринов, който е и зам.-управител на двореца \"Кричим\". Той си спомня, че когато Сакскобурготски влязъл в ловната хижа, обяснил, че изпитва страхопочитание от голямата зала за хранене. Причината била, че когато бил дете, възрастните не допускали малчуганите да се хранят заедно с тях. След 1946 г. дворецът бил национализиран и станал партийно-правителствена резиденция. В него са отсядали всички първи мъже на държавата, като се почне от Вълко Червенков, Тодор Живков, Пенчо Кубадински, Людмила Живкова. За историята с леглото на Вълко Червенков също много е разказвано. Тъй като той бил висок, а трябвало да спи в леглото на царицата, наредил спалнята да бъде удължена. Друга интересна история, свързана с него, е за петолъчката от цветя. Червенков обичал да ходи в двореца \"Кричим\", за да отмаря от държавните и партийни дела. На една от алеите работниците направили от цветя червена петолъчка. Когато стигнал до нея, Вълко Червенков бил неприятно изненадан и изригнал:”На мен ли ще ми правите агитация тук с тази петолъчка?!”, след което цветната фигура била моментално премахната. Идвали и чуждоземски партийни величия, като Фидел Кастро, Йосип Тито, Индира Ганди, шейхът на Иран, както и виетнамският президент Хо Ши Мин, който преспал в двореца през 1957г. И до днес са запазени двете дървета, лично засадени от първия космонавт Юрий Гагарин през 1961г. От посещенията си Тодор Живков в Япония донесъл фиданки на японска вишна, които били засадени край Двореца. През 50-те години на миналия век, когато бил разширяван паркът, задачата за това била възложена на архитект Пецо Златев, който бил автор на Партийния дом в София и хотелски комплекс „Тунела” в Евксиновград, разказа Маринов. Архитектът направил геометричната композиция на алейната мрежа и оттогава в парка до двореца е запазен красив фонтан. В самия дворец всичко е запазено в автентичен вид от 1936г. до момента – килими, мебели, обзавеждане, посуда. Всички чашки и лъжички дори от царското семейство са описани преди няколко години от експерти от Историческия музей в Пловдив. Материалите и обзавеждането са по немски образец, стилът и архитектурата – също. Нито една отлепена плочка в баните няма, паркетът не е бил сменян никога от поставянето му до наши дни. Всички мебели са от масивно дърво и са поръчкови. В Двореца има 12 спални за около общо 30 човека, киносалон, детски стаи, занимални, салони за чай. Покоите на царя и на царицата са със собствени бани, които блестят от чистота. Навремето царят дал заповед – бани да има дори в стаите на конярите, като любопитната подробност е, че те били еднакви с тези на царя и царицата. В Двореца има и ловен салон с трофеи, повечето от които били отстреляни лично от царя. Картините по стените също са автентични. Дворецът е на два етажа, като на втория се намират спалните. Първият е с няколко входа, един от които по царско време е бил официален. В оранжерията в момента се отглеждат около 200 вида цветя, повечето от които напролет се вадят на открито. Сред тях са: декоративната форма на татула, огромни кактуси, пасифлори, килимни фигури, които дават целогодишен ефект в парка, австралийското растение дървовиден хвощ, над 20-годишни огромни кактуси, папрата „Еленови рога”, мини ананас, орхидеи и много други. Плановете в момента са да се възстанови ябълковата градина, както и нивите, от които може да се добива фураж за дивеча, а така също и зеленчукопроизводството, съобщи инж. Дамянов. По думите му отстрел на дивеч няма да има. Излишните животни ще бъдат разселвани в други стопанства. „По последното пролетно преброяване имаме 460 елена лопатари, 40 муфлона, 350 фазана и 560 яребици. Сигурно има сърни и 20-ина диви свине, които нанасят щети на парка и трябва да бъдат отстранени”, обясни той.    ", "date": "2019.04.02", "title": "Отварят двореца \"Кричим\" за туристи (СНИМКИ+ВИДЕО)"}
{"url": "https://www.monitor.bg:443/bg/a/view/mafijata-digitalen-pirat-1-161378", "text": "Организираната престъпност в Италия и най-вече неаполитанската мафия „ла камора“ печелят годишно над 200 млн. евро от кражбата и нелегалната продажба на тв сигнал при нищожен риск от ефективни наказания.  Според Националната федерация за защита на аудио-визуалните авторски права става дума най-вече за излъчвания на футболни мачове от елитната „Серия А“, на двубои от европейските турнири, на болидните надпревари във „Формула 1“, на срещи от авторитетни тунис-турнири и т.н. Експертите на федерацията твърдят, че в момента на Апенините са активизирани около 2 млн. пиратски абонамента, което означава, че някде към 5 млн. италианци гледат програми, крадени от мафиотските организации. Като броят на техните клиенти се увеличавал непрекъснато, защото камората и посестримите й искали за нелегален декордер и за сигнала към него по 10 – 15 евро на месец или два пъти по-малко, отколкото е цената на законните дистрибутури. Интересен е механизмът, с който мафиотите крадат сигнал от въпросните доставчици, били те кабелни или сателитни. Ако се вярва на Федерацията за защита на аудио-визуалните права, пиратите използват разработено специално за тях в Китай устройство, което скрива от дистрибутура кода на даден законен абонат. Съответно сигналът към него не може да бъде контролиран и престъпниците си го източват, след което го възпроизвеждат хиляди пъти и го продават на техните клиенти. Що се отнася пък до препредаваната чрез интернет картина предимно пак от спортни състезания, то за целта мафиотите използвали мощни сървъри, които обаче се намирали в чужбина и не можели да бъдат държани под око от специиализираната в разкриването на дигитални кражби пощенска полиция. Може да звучи парадоксално, но се оказва, че милиони италианци гледат футболни мачове от вътрешния шампионат, като сигналът пристига в техните телевизори, лаптопи или смартфони от... Украйна, Русия, Сейшелските острови, Холандия и други страни. Нещо повече – дигиталните пирати вече разполагали и с нещо като международна борса за размяна на програми, например срещи от италианската „Серия А“ срещу тези от английското първенство. Като се оказва, че използваният за този алъш-вериш софтуеър бил разработен от българската фирма “Xstream Codes”, която пък била ръководена от двама много млади гръцки инженери...", "date": "2019.04.02", "title": "Мафията - дигитален пират №1"}
{"url": "https://www.monitor.bg:443/bg/a/view/ombudsmanyt-i-patriarh-neofit-na-sreshtata-zaradi-strategijata-za-zakrila-na-deteto-161393", "text": "Негово Светейшество Българският патриарх Неофит и архиереите от Св. Синод на БПЦ-БП се срещнаха с омбудсмана на страната Мая Манолова. На срещата бе представена новата Стратегия за закрила на детето, като Омбудсмана помоли Св. Синод да изкаже мнение по отношение на документа. По време на разговора бе споделена и идеята да бъдат създадени работни групи, така че бъдещата Стратегия да бъде така съставена, че да бъде възприета добре от българското общество. Целта на документа е да бъдат включени неправителствени организации във възпитанието на децата. \"Високо ще оценим вашата подкрепа, защото БПЦ в периоди на разделение е успявала да обедини българския народ\", споделиха представителите на държавните институции. По думите и на Мая Манолова целта е да се повдигне широко обществено обсъждане при съставянето на стратегията, така че след като тя бъде приета да не създаде разделение в обществото, а напротив да го обедини, за да може да се подпомогне възпитанието на българските деца и изграждането им като личности.", "date": "2019.04.02", "title": "Омбудсманът и патриарх Неофит на среща заради Стратегията за закрила на детето"}
{"url": "https://www.monitor.bg:443/bg/a/view/fitch-povishi-perspektivata-na-dylgosrochnija-krediten-rejting-na-bbr-161395", "text": "Международната рейтингова агенция Fitch повиши перспективата на дългосрочния кредитен рейтинг на Българската банка за развитие от „BBB“ със стабилна на „BBB“ с положителна перспектива. Това е най-високият възможен кредитен рейтинг за финансова институция в България. Оценката на рейтинговата агенция се базира на надеждната подкрепа на суверена – българската държава, на добрите финансови резултати на ББР, както и на ролята й в подкрепа на икономическата политика на правителството. Положителната перспектива показва наличието на баланс в рисковете, свързани с оценяването на кредитния рейтинг. В съобщението на агенцията е посочено, че в случай на следващо повишение на рейтинга на България този на ББР най-вероятно също ще бъде повишен. Към края на 2018 г. активите на Българската банка за развитие нараснаха с 22% спрямо същия период на 2017 г. и надхвърлиха нивото от 3 млрд. лв. Банката поддържа най-високите нива на ликвидност и капиталова адекватност в българската банкова система: капиталовата й адекватност възлиза на 40,5% при средно 20%, като коефициентът на ликвидно покритие е над 1300% при средно 228%. Предоставените на бизнеса кредити през 2018г. са в размер на почти 400 млн. лв. – в сравнение със 120 млн. лв. за 2017, а броят на подкрепените предприятия чрез он-лендинг програмите на ББР нарастна 4 пъти. През 2018 г. банката е договорила дългосрочен инвестиционен ресурс на стойност над 1,5 млрд. евро от чуждестранни финансови институции, сред които Китайската банка за развитие и Китайската ексим банка. ББР си партнира активно също с Европейската инвестиционна банка, Банката за развитие към Съвета на Европа, Немската банка за развитие KfW и др. Бяха създадени и три нови дъщерни дружества на Българската банка за развитие – Фонд за капиталови инвестиции, ББР Лизинг и ББР Факторинг, които заедно с Националния гаранционен фонд и Микрофинансиращата институция „Джобс“ превръщат институцията в пълноценна финансова група.", "date": "2019.04.02", "title": "Fitch повиши перспективата пред рейтинга на ББР"}
{"url": "https://www.monitor.bg:443/bg/a/view/trymp-otkriva-chestvanijata-za-70-godishninata-na-nato-161387", "text": "НАТО отбелязва във Вашингтон своята 70-годишнина, но има някаква ирония в това, чe честванията \"ще открие\" най-големият критик на този алианс - Доналд Тръмп, който ще се срещне с генералния секретар на пакта Йенс Столтенберг. Бившият премиер на Норвегия, чийто мандат начело на Организацията на северноатлантическия договор току-що бе удължен до 2022 г., ще се срещне днес в Белия дом с Тръмп в навечерието на двудневна министерска среща на пакта в американската столица. При положение, че \"руската заплаха\" е новият главен приоритет за 29-те държави членки, американският президент има една-единствена мисъл в главата, когато става дума за НАТО: по-добро разпределение на \"бремето\", така че европейските страни да допринасят повече за общата отбрана, а да не разчитат на астрономическите разходи за отбрана на САЩ. От встъпването си в длъжност в началото на 2017 г., републиканецът милиардер не спря да притиска съюзниците си, като понякога изглежда поставяше под съмнение дори ползата от пакта и основния му стълб - чл.5, който предвижда при нападение срещу страна членка останалите да й се притекат на помощ. Тръмп настоява всяко от правителствата на страните членки да поеме своя дял от отговорностите, като най-късно до 2024 г. започне да отделя 2 процента от БВП за отбрана в съответствие с приетото преди пет години правило. На първо място се има предвид Германия, която все още е твърде далеч от целта - през 2024 г. тя планира да има 1,5 процента за отбрана. \"Очаквам Германия да спазва ангажиментите, поети заедно с останалите членки на НАТО\", заяви в Брюксел Йенс Столтенберг, преди да отлети за САЩ, повтаряйки американските искания. Но германският външен министър Хайко Маас, който признава, че европейците трябва да \"направят повече\" за своята сигурност, в същото време изглежда смята, че Берлин прави достатъчно голямо усилие. Явно имайки предвид тревогите на Доналд Тръмп, на конференция в Ню Йорк Маас разкритикува \"публичните дебати за споделяне на бремето в НАТО\", като отбеляза, че те \"предизвикват несигурност в момент, когато Русия поставя на изпитание единството ни, сега и завинаги\". Създаден, за да възпира Съветския съюз в Европа, алиансът и днес е изправен срещу Русия в напрегната международна обстановка на нова Студена война. Затова според ръководителя на американската дипломация Майк Помпео, който ще се срещне със своите 28 колеги на по-скоро скромните чествания, страните членки трябва \"да обявят нова поредица от общи мерки срещу Русия заради действията й в Крим\", украинския полуостров, който тя анексира през 2014 г. \"Ще обсъдим как да увеличим присъствието си в Черноморския регион. Ще извършваме повече наблюдение и ще има повече военни кораби на НАТО в Черно море\", посочи вчера американският посланик в алианса Кей Бейли Хътчисън.  ", "date": "2019.04.02", "title": "Тръмп открива честванията за 70-годишнината на НАТО"}
{"url": "https://www.monitor.bg:443/bg/a/view/rijad-dava-ogromni-obezshtetenija-na-decata-na-hashogi-161389", "text": "Децата на саудитския журналист Джамал Хашоги, убит в саудитското консулство в Истанбул на 2 октомври, са получили като компенсация къщи на стойност няколко милиона долара и получават всеки месец хиляди долари от саудитските власти, съобщи в. \"Вашингтон пост\". Според изданието, за което пишеше Хашоги, къщите се намират в Джеда, в западната част на Саудитска Арабия, в един и същи жилищен комплекс и струват всяка една 4 милиона долара. На всяко от четирите деца се изплаща месечно сума, възлизаща над 10 000 долара. Изданието се позовава на бивши и настоящи саудитски представители, както и на близки до семейството. Когато процесът срещу заподозрените за убийството приключи след няколко месеца, децата на Хашоги могат да получат още по-големи суми от няколко милиона долара на човек в рамките на договорката за кръвнината. Компенсациите за децата на Хашоги са били разрешени в края на 2018 г. от саудитския крал Салман. Според бивш саудитски ръководен кадър това решение било взето в рамките на признание на една \"голяма несправедливост\", която е била извършена, и на опит да \"се поправи една грешка\". Тази практика била \"част от нашите традиции и нашата култура\", е пояснил източникът. Преговорите за компенсациите са били водени от Халид бин Салман, брат на престолонаследника Мохамед бин Салман и посланик на Саудитска Арабия в САЩ. Само Салах, най-големият син на Хашоги, живее в Саудитска Арабия - в Джеда. Той е банкер. Другите три деца живеят в САЩ. След като отричаше убийството, Саудитска Арабия накрая каза, че става дума за операция, извършена от \"елементи, които са били извън контрол\" и която е приключила не както трябва. 11 души са съдени от началото на годината за убийството. За петима от тях саудитският главен прокурор поиска смъртно наказание. Засега не е ясно каква е била ролята в убийството на престолонаследника. Според американския Сенат той е \"отговорен\" за убийството.", "date": "2019.04.02", "title": "Рияд дава огромни обезщетения на децата на Хашоги"}
{"url": "https://www.monitor.bg:443/bg/a/view/podnovjavat-bezplatnite-turisticheski-obikolki-na-varna-161375", "text": "Подновяват безплатните туристически пешеходни обиколки на Варна за шеста поредна година. Те са организирани от общинската дирекция „Туризъм“ и Туристическия информационен център и в партньорство със Съюза на екскурзоводите в България. През настоящата година са предвидени общо 110 обиколки, от които 90 на английски и 20 на български език. Основната цел е да бъде представени по интересен начин културно-историческото наследство и забележителностите на Варна. Групите с английските беседи ще се събират всеки вторник, сряда, петък и събота, в периода от 1 май до 2 октомври, с начало от 10,30 часа пред Туристическия информационен център под „Козирката“ срещу Катедралата. Маршрутът, по който ще преминават групите, е от Катедралния храм „Свето Успение Богородично“ през паметника на Цар Калоян, площад „Независимост“, Домът на архитекта, ул. „Преслав“, Католическата църква, Римските терми, ул. „Осми ноември“, Музеят за Нова история на Варна, Военноморският музей и торпедоносеца „Дръзки“, Аквариума, Планетариума, Слънчевия часовник на входа на Морската градина, Фестивалния и конгресен център, Градската художествена галерия „Борис Георгиев“, Община Варна, Археологическия музей и др. За българската аудитория туровете ще се провеждат всеки първи и последен четвъртък на месеца от 4 април до 28 ноември, както и на националните празници.", "date": "2019.04.02", "title": "110 безплатни туристически обиколки ще показват забележителностите на Варна"}
{"url": "https://www.monitor.bg:443/bg/a/view/medici-iskat-otpadane-na-limita-pri-paliativnata-grija-161379", "text": "Специалисти по онкологични заболявания в Русе искат да отпадне лимитът за леглата при палиативната грижа. В града се намира едно малкото отделения у нас за този вид специализирана помощ, оказвана на нелечимо болни в последен стадий. С приемането на Здравната карта за това отделение към Комплексния онкологичен център в Русе е определен лимит от 12 легла и ако те са запълнени, пациентите трябва да чакат. „В момента в списъка на чакащите са 8-9 човека. Лимитирането ограничава възможността да приемаме пациенти, които наистина имат нужда от палиативна грижа, но да не можем, защото Здравната каса няма да плати за лечението им. Капацитетът ни е за 30 души и ние можем да ги приемем, ако нямаше лимитиране“, обясни управителят на Комплексния онкологичен център д-р Камен Кожухаров. Той поясни, че палиативните грижи са специфични и подобряват качеството на живот на болния, когато всички методи за терапия вече са изчерпани, но може да се приложи симптоматично лечение в болнични условия. Повечето от тези хора обаче оставали в дома си на грижите на близките, които нямат нужната квалификация. Д-р Кожухаров е изпращал писма до Здравната каса с молба да се разгледа този проблем, но до момента няма предприети реални действия.", "date": "2019.04.02", "title": "Медици искат отпадане на  лимита при палиативната грижа"}
{"url": "https://www.monitor.bg:443/bg/a/view/vujcho-i-pastrok-vlizat-v-zatvora-sled-bludstvo-s-13-godishno-momiche-navryh-velikden-161386", "text": "Вуйчо и пастрок влизат в затвора, след като срещу тях беше повдигнато обвинение за блудство с 13-годишно момиче. Гаврата с детето се разкрива през пролетта на 2015 година. По това време доведеният баща на момичето Петър Александров посегнал за първи път на детето, което веднага уведомило майка си за случилото се. Последвал скандал между двамата възрастни, като подсъдимият заплашил съпругата си, от която имали обща дъщеря, да не ходи да се оплаква с полицията, „за да не стане по-лошо“. Поради тази причина жената не посмяла да се обърне към органите на реда. Няколко седмици по-късно обаче Александров решил да утоли сексуалните си страсти, докато гостувал със семейството си на вуйчото на детето - Николай Георгиев, в дупнишкото село Яхиново. След стабилна почерпка навръх Великден, пастрокът и вуйчото замъкнали 13-годишното дете в една от стаите и започнали да се гаврят с него. Двамата мъже, които имат и други присъди за блудство, били заварени със свалени гащи пред детето. В продължение на повече от час те опипвали невръстното момиченце, а свидетел на случилото се станал гост на празника. Веднага след случая е двамата мъже били задържани, а от вчера вече те са с наложени присъди от Кюстендилския окръжен съд. Пастрокът Петър Александров е осъден на 8 години затвор при „строг“ режим на изтърпяване, а вуйчото Николай Георгиев влиза също на топло за 4 години в затвора. Двамата напълно са признали вината си и са сключили споразумение с прокуратурата. Решението е окончателно и не подлежи на обжалване.", "date": "2019.04.02", "title": "Затвор за вуйчо и пастрок блудствали с 13-годишно момиче навръх Великден"}
{"url": "https://www.monitor.bg:443/bg/a/view/pogvat-malkite-tyrgovci-za-kasovi-belejki-bez-qr-kod-161382", "text": "Инспекторите на Националната агенция по приходите (НАП) започват проверки на регистрираните по ДДС търговци, които не използват софтуер за управление на продажбите или т. нар. \"СУПТО\". Те ще следят спазват ли се новите изисквания на Наредба Н-18. Вчера изтече крайният срок за регистрираните по ДДС търговци, които не използват СУПТО, да обновят фискалните си устройства по такъв начин, че да издават . На 1 април бензиностанциите също трябваше да сменят касовите си апарати, но срокът за тях се удължи до края на юни тази година. Броят надминава очакванията, предават от ведомството. „Проверките във всеки обект на регистрирано по ДДС лице от вчера имат за цел да установят дали касовият апарат е сменен и ако не е, използва ли се в обекта софтуер за управление на продажбите“ каза директорът на „Фискален контрол“ Спас Шишков.", "date": "2019.04.02", "title": "Погват малките търговци за касови бележки без QR код"}
{"url": "https://www.monitor.bg:443/bg/a/view/baba-se-hvyrli-ot-shestija-etaj-161383", "text": "Възрастна жена сложи край на живота си като се хвърли от шестия етаж на блока, в който живеела във великотърновския кв.Триъгълника.", "date": "2019.04.02", "title": "Баба се хвърли  от шестия етаж"}
{"url": "https://www.monitor.bg:443/bg/a/view/turski-shofior-blysna-peshehodec-i-izbjaga-161385", "text": "Турски тираджия избяга, след като блъсна пешеходец на пътя, но беше разкрит и заловен. Инцидентът станал на международния път Русе – Стара Загора край село Самоводене. Чуждият водач управлявал влекач, с който блъснал пешеходеца. Вместо да спре, да му окаже помощ и да изчака идваето на полцията обаче, турчинът напуснал местопроизшествието. Малко по-късно обаче е открит и спрян на пътя. Пешеходецът е откаран в болница, където му е поставена диагноза, фрактура на гръбначни прешлени.", "date": "2019.04.02", "title": "Турски шофьор блъсна пешеходец и избяга"}
{"url": "https://www.monitor.bg:443/bg/a/view/barnie-njama-da-predogovarjame-brekzit-161380", "text": "Европейският съюз няма да предоговаря сделката за развода с Великобритания, ако Брекзит отново бъде отложен, каза главният преговарящ от ЕС Мишел Барние и добави, че Лондон няма да получи преходен период, ако не приеме сделката, предаде Ройтерс. \"По време на това удължаване няма да има предоговаряне на споразумението\", каза Барние, участвайки в дебат, организиран от мозъчен тръст. \"Няма да има преговори за бъдещи отношения. Не можем да преговаряме с държава членка за бъдещи отношения - няма законово право да го правим.\" \"Ако няма сделка, няма и преходен период\", добави Барние. Той каза, че единственият вариант Великобритания да напусне ЕС по организиран начин, е да приеме сделката, договорена от министър-председателката Тереза Мей. \"Това е единствената възможна сделка за организиране на напускането по регулиран начин\", каза Барние. Изказванията на Барние са малко след като британските депутати отхвърлиха четирите алтернативни опции на сделката за Брекзит, предложени за гласуване за втори път.", "date": "2019.04.02", "title": "Барние: Няма да предоговаряме Брекзит"}
{"url": "https://www.monitor.bg:443/bg/a/view/pylnim-hranilishteto-v-chiren-s-po-evtin-gaz-ot-gyrcija-161376", "text": "\"Булгаргаз\" ще сключи договор за внос с класираната при търг на първо място гръцка компания, която ще доставя газ от вътрешната система на Гърция, която е предложила най-ниската цена за доставка, съобщиха от газовото ведомство. Още 2 други фирми са били с оферти с по-ниска от доставната цена по дългосрочния договор с основния доставчик за второто тримесечие на 2019 г., посочиха от държавното дружество. Планира се цялото количество да бъде нагнетено и съхранявано в газохранилището в Чирен. Българските потребители на природен газ ще се възползват от новата по-ниска доставна цена през есенно-зимния период на 2019-2020 г., когато закупените на търга и съхранени количества в размер на 1 532 000 MWh ще бъдат доставени на крайните клиенти - както битовите потребители в страната, така и българската индустрия, посочват от \"Булгаргаз\". Това е първата тръжна процедура, която \"Булгаргаз\" ЕАД обявява за покупка на природен газ. Търгът е в резултат на извършен от \"Булгаргаз\" ЕАД подробен анализ на спот пазара на природен газ в Европа през 2019 г. Анализът е показал, че има условия и възможности за доставки в България на по-ниски цени от действащите в страната. Затова е било взето решение за провеждането на открита процедура за закупуване на природен газ, пише в съобщението.", "date": "2019.04.02", "title": "Пълним хранилището в „Чирен“ с по-евтин газ от Гърция"}
{"url": "https://www.monitor.bg:443/bg/a/view/remontirat-nacionalnata-biblioteka-za-788-000-leva-161381", "text": "Започна ремонтът на покрива на Националната библиотека “Св. Кирил и Методий”, съобщи директорът на библиотеката доц. Красимира Александрова. Той трябва да приключи в рамките на 90 дни, като след завършването му библиотеката ще се сдобие със стъклен покрив. Такъв ще има централното фоайе и над читалня 4, а целта е да има повече светлина в помещенията, уточни директорът. Останалите части на покрива не са основно ремонтирани от построяването на сградата. „Днес (вчера- б. р.)влязоха екипите на фирмата, която ще извърши ремонта на покрива на Националната библиотека. Основният ремонт включва подмяна на всички настилки, подмяна на оберлихтите, ще бъдат ремонтирани и компрометираните корнизи, които по това време миналата година създадоха сериозни проблеми с откъртването на части от тях”, обясни доц. Александрова. Тя уточни, че стойността на ремонта е 788 000 лева, а изпълнител на дейностите е „Биад-С” ООД.", "date": "2019.04.02", "title": "Националната библиотека със стъклен покрив"}
{"url": "https://www.monitor.bg:443/bg/a/view/kim-kardashijan-misli-ime-za-bebe-4-161384", "text": "Звездната двойка Ким Кардашиян и Кание Уест скоро ще посрещнат на бял свят четвъртата си рожба и вече обмислят как да я кръстят. Бебето ще е момченце и засега риалити сензацията си е харесала Роб – името на нейния брат. Затова разказа 38-годишната майка пред тв водещия Джими Кимъл. „Попринцип чакаме бебето да се роди и да видим как изглежда, за да преценим кое име му отива. Свикнала съм да чакам три.четири дни и тогава да усетя името на децата. Наистина обмисля името Роб, като брат ми. Все пак така го чувствам“, сподели тя. Междувременно Кардашиян стяга стая за бебето, което ще се роди „само след няколко седмици“. Новото попълнение в прочутия клан отново се износва от сурогатна майка, както беше случаят с 14-месечната дъщеричка на Ким и Кание – Чикаго. Причината звездата от Keeping Up with the Kardashians да не износва децата е, че и при двете си бременности е имала усложнения и затова специалистите й препоръчали да обмисли варианта със сурогатната майка.", "date": "2019.04.02", "title": "Ким Кардашиян мисли име за бебе № 4"}
{"url": "https://www.monitor.bg:443/bg/a/view/sydjat-za-izmama-za-nad-500-000-leva-varnenski-advokat-161369", "text": "Районната прокуратура във Варна внесе във Варненския районен съд обвинителен акт срещу 38-годишният адвокат Мирослав В., който в качеството си на пълномощник, с цел да набави за себе си имотна облага, е възбудил и поддържал заблуждение у 12 измамени от него варненци. Адвокатът ще отговаря за измама, която е в особено големи размери и представлява особено тежък случай, извършена като продължавано деяние. Той вземал пари от жертвите, на които заявявал, че ще участва от тяхно име в обявени на публична продан имоти по различни изпълнителни дела. Обещавал им правна помощ и съдействие, чрез намиране и покупка на недвижими имоти във Варна, предлагал им посредничество в преговорите за покупката, проверка на състоянието, както и цялостна подготовка на документите за осъществяване на сделката. Престъпната му измамническа схема действала от 2 юли 2015 година до 16 февруари 2017 г. Всичките 9 измами били извършени през непродължителни периоди от време, при една и съща обстановка и еднородност на вината. Причинената от престъплението имотна вреда на пострадалите надхвърля 140-кратния размер на минималната работна заплата от 460 лева към 16 февруари  2017 г. Стойността на щетата надхвърля повече от 7 пъти тази, която дефинира наличието на особено големи размери, уточняват магистрати. Случаят с измамите на варненския адвокат е особено тежък, защото извършеното престъпление, заради настъпилите вредни последици и другите утежняващи отговорността обстоятелства разкриват изключително високата степен на обществената опасност, и на деянието, и на дееца. За продължителен период от време и за да не бъде разкрит и изобличен, обвиняемият е въвел в заблуждение 12 души, като някои от тях са били съпрузи, посочват от Прокуратурата. В резултат на измамливите действия са пострадали 13 лица, които се претърпели имотна измама. Подсъдимият бил препоръчан на пострадалите от съседи и познати, дори от родителите си. Те са му се доверили, заради професията му на адвокат и са го ангажирали да ги представлява и да защитава интересите им. Дори когато Мирослав бил лишен от право да упражнява адвокатската професия, той продължил да извършва измами, като се представял за действащ адвокат. Районната прокуратура във Варна е посочила в обвинителния акт срещу него като смекчаващи отговорността обстоятелства, че е бил неосъждан и, че е възстановил част от причинените щети. Те обаче са едва 65 353 лева от причинените щети за над половин милион лева. Бившият адвокат е с мярка за неотклонение „Парична гаранция“ от 10 000 лева, като Районната прокуратура във Варна му е наложила и забрана да напуска страната.", "date": "2019.04.02", "title": "Съдят за измама за над 500 000 лева варненски адвокат   "}
{"url": "https://www.monitor.bg:443/bg/a/view/publikata-ostavi-statuetkata-na-chudomir-v-kazanlyk-161363", "text": "Постановката „Том, Дик и Хари“ от Рей Куни, представена от казанлъшкия общински театър „Любомир Кабакчиев“ спечели бронзовата статуетка на Димитър Чорбаджийски-Чудомир и оглави класацията в надпреварата „Комедийният хит на сезона“. С връчването на приза, изработен някога от Теню Пиндарев приключиха традиционните Чудомирово празници в Града на розите. Трупата , водена от Димитър Кабаков получи 5,84 точки при вота на публиката, която трябваше да избира измежду 4 спектакъла, на второ място се подреди „Бащи, лъжи и още нещо“, представена от варненския драматичен театър „Стоян Бъчваров“. Със специални благодарности за искреното приятелство към творците на Казанлък в годините и за направени дарения директорът на Литературно-художествен музей „Чудомир” Добрина Матова връчи дарителски свидетелства на Донка Пиндарева, Лилия Димитрова и Пенка Коева.", "date": "2019.04.02", "title": "Публиката остави статуетката на Чудомир в Казанлък"}
{"url": "https://www.monitor.bg:443/bg/a/view/prebiha-plemennicata-na-skripal-vidoe-161377", "text": "Племенницата на бившия сътрудник на руското Главно разузнавателно управление /ГРУ/ Сергей Скрипал Виктория е била пребита заедно със съпруга си. Инцидентът се случил в град Ярославл, като по думите на жената, те били нападнати от агресивен мъж. По-късно стана ясно, че той е бивш председател на Дружество на собственици на жилища, в което работи Виктория. Нападателят неотдавна бил свален от поста. „Вчера по време на събранието на членовете на дружеството той изказа  неприязън срещу мен и съпруга ми. После ме удари с юмрук по лицето и с крак в корема, а на мъжа ми счупи пръст“, разказва Виктория. Причина за нападението станало нежеланието на експредседателя да предаде служебната документацията. Когато аргументите на мъжа се изчерпали, той се захванал с родствената връзка на Виктория със Сергей Скрипал. Агресивният колега нарекъл чичо й „предател“ и поискал тя да се откаже от роднините си.   На 4 март 2018 г. британските власти съобщиха, че бившият двоен агент Сергей Скрипал и дъщеря му Юлия са открити в безсъзнание в английския град Солсбъри. По-късно бе обявено, че двамата са били отровени с бойното отровно вещество \"Новичок\", като за инцидента Лондон обвини Москва. Кремъл категорично отрича да има връзка със случилото се. Оттогава досега не се знае почти нищо за местонахождението и състоянието на Сергей и Юлия. В края на февруари т.г. посланикът на Великобритания в Русия Лори Бристоу заяви, че те са живи и се намират на безопасно място. Скрипал и дъщеря им обаче не желаели да се срещнат с представители на руската държава, посочи още дипломатът.    ", "date": "2019.04.02", "title": "Пребиха племенницата на Скрипал (видео)"}
{"url": "https://www.monitor.bg:443/bg/a/view/zapochna-osmijat-pohod-na-knigite-161361", "text": "Осмата Национална кампания за насърчаване на четенето \"Походът на книгите\" стартира днес в Столична библиотека. Кампанията, която тази година е подкрепена от известни български спортисти, ще се провереде от 2-и до 23-и април в цялата страна. Председателят на Народното събрание Цвета Караянчева първа запозна присъстващи малчуганите с любимата си книга и прочете българската народна приказка \"Три умни глави\". \"Ние като родители, баба и дядовци, трябва да научим децата да обичат книгите.\", заяви тя към присъстващите. Диана Саватева от комисията по култура и медии пък прочете няколко стиха на Чичо Пей - \"Бургаският мост\", \"Синьото черно море. След нея с отказ от любимата си книга Мечо Пух за рождения ден на Йори се включи и зам. - министърът на културата Амелия Гешева прочете.  Тя пожела на децата да карат родителите им да четат, докато те самите не могат да го правят, защото книгата е път към непознати светове. Част от любимата си книгата прочетоха Владо Николов, Симона Пейчева, шефката на РУО - София град Ваня Кастрева, председателят на СБУ Янка Такева. ДГ \"Ханс Кристиян Андерсен\" поздравиха присъстващите с песни, стихчета и разказа за живота на писателя.  С четения в на детски книги в училищата и детските градини ще се включат 23-а от най - добрите волейболисти, гимнастици, баскетболисти, сноубордисти. Сред тях са Евгения Раданова, Нешка Робева, Йордан Йовчев, Тити Папазов, Александра Жекова, Дойчин Боянов, Симона Пейчева, Кристина Драганова, Ренета Камберова, Ани Пейчева, Светла Иванова, Даниел Петров, Евгени Иванов, Влади Гюров, Тереза Маринова, Мария Киркова.  \"Походът на книгите\" е съпътстван с множество инициатива. За 14-и път се провежда \"Маратон на четенето\", по време на който малчуганите от детските градини посещават библиотеки и читалища, участват в състезания по грамотност, имат възможността да срещнат писали. Друга от инициативите е националният конкурс \"Бисерче Вълшебно\", в който деца от 5 до 16 години избират любимата си детска книга.  За изминалите 7 години \"Походът на книгите\" в достигнал до на 15 000 деца. ", "date": "2019.04.02", "title": "Започна осмият \"Поход на книгите\""}
{"url": "https://www.monitor.bg:443/bg/a/view/kanjat-hotelierite-za-partniori-v-iniciativata-neochakvana-vakancija-161367", "text": "За да стимулира българите да преоткрият възможностите за почивка в България, в тазгодишната национална кампания „Неочаквана ваканция“ министерството на туризма отправя покана към представителите на туристическия бизнес да се включат в съвместната инициатива, насърчавайки пътуванията в страната, съобщиха от ведомството. Концепцията на кампанията е при заплащане на две нощувки в България туристите да получават трета безплатно, предоставена от съответното място за настаняване. Целта е да се удължат активните зимен и летен сезон, както и да се разбие стереотипът за уикенд пътуванията с до 2 нощувки. Всеки хотелиер, присъединил се към идеята, става партньор на националната кампания. Тя ще бъде широко популяризирана в български медии и ще е с продължителност от два месеца - април и май. Мениджърите и собствениците на места за настаняване в България, които желаят да са партньори на „Неочаквана ваканция“, трябва предварително да направят безплатна регистрация на специално разработения сайт https://www.neochakvanavakancia.bg/ и да създадат свой собствен профил. На интернет страницата на кампанията ще се зарежда списъкът с партньорските места за настаняване, от който потребителите ще могат да направят своя избор за почивка, заплащайки две нощувки и получавайки трета безплатно съгласно общите условия. За туристите това е стимул да посетят по-отдалечени места, а за хотелиерите - да посрещнат повече гости. Не само по Черноморието и в зимните курорти, а и във вътрешността на страната.", "date": "2019.04.02", "title": "Канят хотелиерите за партньори в инициативата „Неочаквана ваканция“"}
{"url": "https://www.monitor.bg:443/bg/a/view/ekaterina-zaharieva-zaminava-na-poseshtenie-v-sa-sht-161366", "text": "Външният министър Екатерина Захариева заминава за САЩ. Поводът за посещението й е среща на министрите на външните работи от НАТО, като наред с това тя ще има и двустранни срещи. Първите дипломати на страните членки от Алианса ще се съберат на 3 и 4 април на форум във Вашингтон, на който ще бъде отбелязана и 70-ата годишнина от създаването на НАТО. Ще бъдат обсъдени конкретни актуални теми от сигурността, сред които състоянието на сигурността в Черно море, отношенията с Русия и съдбата на Договора за унищожаване на ракетите с малък и среден обсег, нетрадиционните предизвикателства като хибридни и кибервойни, ролята на НАТО в борбата с тероризма. Срещата на външните министри от НАТО ще бъде председателствана от генералния секретар на алианса Йенс Столтенберг, а домакин на събитието е държавният секретар на САЩ Майкъл Помпео. На срещата ще участва и Република Северна Македония. Програмата на посещението на министър Захариева предвижда и двустранни срещи във Вашингтон с Питър Наваро, специален помощник на президента на САЩ и директор на Офиса по въпросите на търговията и индустрията, с главния прокурор и секретар по правосъдието Уилям Бар, с председателя на Комисията по вътрешни работи в Сената Рон Джонсън и с Майкъл Маккол, заместник-председател на Комисията по външни работи в Камарата на представителите на Конгреса.", "date": "2019.04.02", "title": "Екатерина Захариева заминава на посещение в САЩ"}
{"url": "https://www.monitor.bg:443/bg/a/view/jadem-naj-rjadko-plodove-i-zelenchuci-161364", "text": "България е сред страните в Европейския съюз, където се ядат най-рядко плодове и зеленчуци. Това показва анализ на Евростат за 2017 г. При консумацията на плодове сме на предпоследно място в Общността, а при зеленчуците само четири страни са зад нас. Близо 37% от българските граждани ядат всеки ден плодове. Около една трета от допитаните са посочили, че консумират плодове между 1 и 3 пъти седмично. Латвия заема последното място в класацията, като там 35% от хората ядат поне един път през деня плодове. Лидер е Италия, където 85% от населението консумира всеки ден плодове. Следват Португалия и Испания. Средният показател за ЕС е 64%. Според данните на европейската статистическа агенция 45% от българите консумират зеленчуци всеки ден. Само четири държави са с по-лоши показатели. Това са Литва, Латвия, Румъния и Унгария, където едва 30% ядат ежедневно зеленчуци. Лидери по този показател са Ирландия и Белгия с по 84%. Следват Италия и Португалия. Средно 64 на сто от жителите на ЕС ядат зеленчуци всеки ден.", "date": "2019.04.02", "title": "Ядем най-рядко плодове и зеленчуци в ЕС"}
{"url": "https://www.monitor.bg:443/bg/a/view/injener-damjan-damjanov-lesovyd-na-godinata-161372", "text": "Директорът на Югозападно държавно предприятие със седалище в Благопевград инж. Дамян Дамянов е избран за „Лесовъд на годината“ за 2018 година. Традиционните награди “Лесовъд на годината” и “Служител по контрол и опазването на горските територии“бяха връчени на тържеството по повод откриването на Седмица на гората, която се отбелязва в България от 1925 г. и винаги се провежда в първата седмица на месец април. Церемонията се състоя в Драматичен театър „Никола Й.Вапцаров“, гр. Благоевград. Престижните награди получиха инж. Дамян Дамянов – директор на Югозападно държавно предприятие, който стана „Лесовъд на годината“ за 2018, с подгласници: инж. Румен Начев – заместник-директор на Лесозащитна станция – Пловдив, инж. Станко Делиянчев – директор на ТП „Държавно горско стопанство Смолян“ и инж. Цветелина Пенчева – директор на „Държавно горско стопанство Ловеч“. „За цялостен лесовъдски принос” бе награден инж. Тони Кръстев – началник на отдел в Изпълнителна агенция по горите. За „Служител по контрол и опазването на горските територии“ за 2018 година бяха отличени Пенчо Йорданов – главен специалист горски инспектор в Регионална дирекция по горите гр. Велико Търново, Милко Субашки – главен специалист горски инспектор в Регионална дирекция по горите гр. Ловеч и Огнян Петков – главен специалист горски инспектор в Регионална дирекция по горите гр. Бургас.  Инж. Мирослав Джупаров връчи юбилеен плакет „140 години централна горска служба“ на списание „Гора“. Изданието беше отличено и с почетния знак на Съюза на лесовъдите в България „За цялостен принос за популяризиране и повишаване на имиджа на лесовъдската професия“. Проф. д-р Иван Палигоров връчи почетния знак на Съюза на лесовъдите в България на инж. Михаил Михайлов „За принос към Горския печат“.  Наградите бяха връчени от г-н Атанас Добрев – зам.-министър на земеделието, храните и горите и инж. Мирослав Джупаров – изпълнителен директор на Изпълнителна агенция по горите, както и от официалните гости на събитието: г-н Бисер Михайлов, областен управител на област Благоевград, зам.-министъра на МОСВ г-н Красимир Живков, инж. Румяна Михайлова – изпълнителен директор на Главна инспекция по труда.  Седмицата на гората се чества от 1925 година. Тогава в България се провежда първият празник на залесяването. Девет години по-късно стажант-лесовъдът Георги Минков предлага честването да продължи цяла седмица. След Втората световна война, през 1956 г., празникът е възстановен. Оттогава датира традицията той да се провежда в първата седмица на април.", "date": "2019.04.02", "title": "Инженер Дамян Дамянов стана лесовъд на годината"}
{"url": "https://www.monitor.bg:443/bg/a/view/ariana-grande-schupi-svoj-rekord-161374", "text": "Поп сензацията Ариана Гранде запази челната си позиция в класацията Хот 100 на \"Билборд\" за сингли, отбелязвайки осма непоследователна седмица на върха с хитовото си парче 7 Rings, съобщава сайтът на изданието. С общо осемте седмици, прекарани на върха в подредбата, 25-годишната красавица подобрява собственото си постижение. Преди изпълнителката отбеляза седем седмици на върха в чарта със сингъла Thank U, Next. На втора позиция се нарежда рапърът Пост Малоун с песента Wow. Малоун заема и третото място с парчето Sunflower, записан съвместно със Суа Ли. Рапърът става 30-ия изпълнител в 60-годишната история на чарта, окупирал едновременно две от челните три позиции. Сред изпълнителите с подобно постижение са Ариана Гранде, Бионсе, Джъстин Бийбър, Марая Кери, Дрейк, Риана, Тейлър Суифт, Фарел Уилямс и други. Единствените изпълнители, заемали едновременно първото, второто и третото място, са Ариана Гранде и The Beatles. Челната петица в класацията Хот 100 на \"Билборд\" се допълва от певицата Холзи със сингъла Without Me и рапърката Карди Би и певеца Бруно Марс с парчето Please Me.", "date": "2019.04.02", "title": "Ариана Гранде счупи свой рекорд"}
{"url": "https://www.monitor.bg:443/bg/a/view/super-palav-ijat-milko-nadvi-konkurencijata-v-kapkite-video-161368", "text": "Облечен в зеленото костюмче на Папи Ханс, Мило Калайджиев изпълни хита „Суперпалав“ и очарова публиката и журито в предаването „Като две капки вода“. Поп-фолк певецът успя да си завоюва първото място в последния лайв на шоуто. Наградата от 1000 лв. той дари на Дневен център за деца с тежки множествени увреждания в Свиленград. Бутонът на късмета отреди следващата седмица палавият мустак на лекия жанр да излезе под светлината на прожекторите с парчето Alright. Предстои да разберем дали ще видим Калайджиев в образа на Любо Киров или той ще трябва да се разходи по сцената в токчетата на Мария Илиева.", "date": "2019.04.02", "title": "„Супер палав“-ият Милко надви конкуренцията в Капките (ВИДЕО)"}
{"url": "https://www.monitor.bg:443/bg/a/view/borisov-na-6-ti-maj-moje-da-sme-vyzstanovili-voennovyzdushnoto-uchilishte-161362", "text": "Статутът на Висшето военновъздушно училище в Долна Митрополия ще бъде възстановен и ще отвори отново врати за 6 май. Това обеща премиерът Бойко Борисов по време на визитата си във военната база пред курсантите от факултет „Авиационен“. Школото в Долна Митрополия е било самостоятелно до 2002 година, след което е прехвърлено към Националния военен университет „Васил Левски“ във Велико Търново, от което е част и до днес. Пред школниците премиерът уточни, че законовият път за възстановяването на училището е военно ведомство да изпрати писмо до Агенцията по акредитация, като това вече е направено. На свой ред МОН и просветният министър пък трябва да го подкрепи. Според Борисов едва ли ще отнеме повече от 1 до 6 месеца училището да се сдобие със акредитация. По думите му около по казуса и след това то влезе за гласуване в НС. \"Живи и здрави на 6 май може да кажем, че сме възстановили военновъздушното училище\", коментира премиерът и добави: „За 6 май, когато дойдат за парада в София, трябва да имат военновъздушно училище. Борисов изтъкна, че този месец ще направят и няколко копки на магистрала „Хемус“, която ще минава под Плевен и така курсантите по-лесно щели да стигнат до Долна Метрополия. Иначе премиерът поясни, че след 2002 година големите военни ВУЗ-е са обединявани. През това време цивилните университети се разраснали до 50, а за сметка на това военните училища намаляли до 3-4. Той изтъкна, че няколко пъти е бил във военноморското училище във Варна, което има модерни тренажори и е на печалба от 3 млн. лева, като добави, че там обучават повече гърци, отколкото българи. Борисов изтъкна, че тази година ще се дадат милиарди за модернизация за военновъздушните сили. \"Няма логика да се дадат толкова пари за самолети, ако наземният състав, пилотите , поддръжката не са подготвени за тях.“, коментира премиерът и поясни, че това е една сложна професия и всяка грешка се наказва фатално. \"Един хеликоптер е 50 млн. лева , а един самолет – 100 млн. Човешкият живот винаги се поставя на първо място.“, заяви още министър-председателят. Премиерът даде да се разбере, че ще работят по идеята във училището в Долна Митрополия, като за целта отпускат нужните стипендии. „Ще впрегна Томислав Дончев и другите като се приберем. Защото ние тук може да готвим пилотите, а не да ни ги взимат наготово след това за 10 000 долара или за ръководители въздушно движение. Учат тук, а след това ги взимат наготово. Да вкараме и частни пари и който иска да си подготвя кадри. Избира си тези пет, плаща си стипендии, подготвя си ги“, обясни образно идеята Борисов. На свой ред вицепремиерът и военен министър Красимир Карачанов поясни, че възстановяването на военновъздушното училище е стъпка към въздигане на Северна България чисто икономически. Иначе имало и други идея за развитие на школото, като една от тях е да се изгради център за обучение на пилоти с помощта на чужди компании, най-вече от САЩ. По-късно пред медиите той уточни, че вече са отпуснати средства за частичен ремонт и възстановяване на най-необходимата част от инфраструктурата на ВВВУ „Георги Бенковски“. Иначе Каракачанов коментира още, че след модернизирането на техниката на ВВС имат твърдото намерение ремонтът и поддръжката да се извършват поне частично в България, в завода в Пловдив, а Висшето военновъздушно училище в Долна Митрополия да предоставя високо подготвени, професионални, добре обучени кадри за българската авиация. Той изтъкна и че сложният свят, в който живеем, изисква модернизация на въоръжените сили.   Близо 500 наградни знаци се кани да закупи военното министерство. От ведомството са пуснали обществена поръчка за различни видове почетни знаци, което е на стойност около 83 000 лева, като крайният срок за подаването на оферти по нея изтече на 1-и април. Става дума за 19 вида знака или общо 485 броя, като сред тях са почетния знак \"Свети Георги“, \"За вярна служба под знамената\", \"За отлична служба\", \"за добра служба“, „За принос“, \"За достойнство и чест“, както и за пострадали от военни конфликти. Военното министерство има дълга практика да отличава заслужилите с наградни знаци. Те се присъждат по предложения на министъра, зам.-министрите, висшите военни и други.", "date": "2019.04.02", "title": "Борисов: За 6-и май възстановяваме военновъздушното училище в Долна Митрополия"}
{"url": "https://www.monitor.bg:443/bg/a/view/arestuvaha-myj-za-opit-za-otravjane-na-kuche-161359", "text": "42-годишен мъж е бил задържан за 24 часа след опит за покушение над немска овчарка в Шумен, съобщи говорителят на ОДМВР Ася Йорданова. Мъжът пробвал да отрови кучето на съседа си с кренвирши, напоени с препарат за почистване на канали. Издала го обаче охранителна камера. В понеделник сутринта в Районното управление на МВР в Шумен постъпил сигнал за опит за отравяне на куче в блок на ул. \"Отец Паисий\" в града. На адреса бил изпратен полицейски екип. На място полицаите установили, че 42-годишен наемател, който живеел на квартира в блока хвърлял в терасата на апартамент на втория етаж парчета кренвирши, предварително надупчени и напоени с препарат за отпушване на канал. Оказало се, че в в апартамента на втория етаж, стопаните имали немска овчарка. Според квартиранта-съсед кучето много лаело. Комшията решил да се избави от шума като отрови кучето. Можело и да остане незабелязан и атентатът да мине, ако не била охранителна камера на фасадата на блока. В понеделник в 9:49 часа камерата фиксирала как мъж с черни очила минава под блока, оглежда се и, като вижда, че няма никой, мята нещо нагоре към балкона. \"Нека съгражданинът, който иска да ни отрови кучето да се познае и му пожелавам да има смелостта да мине отново\" - написа във фейсбук стопанинът на овчарката Метин Низам. За извършено престъпление по чл. 325 Б ал. 1 от НК във връзка с чл. 18 ал. 1 от НК (опит за жестокост към гръбначно животно, като му причини незаконно смърт, тежко или трайно увреждане e образувано досъдебно производство, съобщиха от полицията.", "date": "2019.04.02", "title": "Арестуваха мъж за опит за отравяне на куче (видео)"}
{"url": "https://www.monitor.bg:443/bg/a/view/veche-ima-jelaeshti-da-kupjat-statujata-na-bojko-borisov-161354", "text": "Вече има желаещи да купят паметника на Бойко Борисов, който бе изложен за няколко часа в понеделник на пл. Гарибалди в София. Това каза пред Би Ти Ви авторът на скулптурата Андрей Врабчев. Той е използвал стъклопласт за произведението си, което е създал още преди две години. Идеята беше да представя нашето време, което ще произведе история и ще бъде история. Бойко Борисов просто е личността, която най-добре обслужва моята идея, защото е разпознаваем и бидейки три пъти премиер, със сигурност е записал своето име в историята, каза Врабчев. Той заяви, че паметникът е повлиян от статуята на Ленин в София.", "date": "2019.04.02", "title": "Вече има желаещи да купят статуята на Бойко Борисов"}
{"url": "https://www.monitor.bg:443/bg/a/view/kobrata-objalva-otnemaneto-na-licenza-161355", "text": "Щабът на Кубрат Пулев изпрати официално протестно писмо до спортната комисия на Калифорния по повод наложеното временно замразяване на лиценза му за двубои в щата. То дойде след целувката, с която завърши интервюто на Кобрата с Джени Равало, популярна като Кралицата на голото суши, след победата му над Богдан Дину. Новината за обжалването разпространи изданието bulgarica.com, което е за българите в американския щат и чийто главен редактор Евгени Веселинов следеше всяка стъпка на Кобрата по време на престоя му в Коста Меса. Сега пред изданието мениджърът на Кубрат - Ивайло Гоцев, разкри, че официалното писмо е факт, а текстът му скоро ще бъде публикуван. На 14 май е изслушването пред комисията, а според импресариото дотогава от щаба на българина ще продължат активността си по случая. На същото заседание ще бъде разгледана и жалбата на противника му от мача - румънеца Богдан Дину, който твърди, че е загубил след неправомерни удари от страна на Кобрата. Той дори обяви, че може да се стигне и до нов мач помежду им. В същото време адвокатката на Джени Суши – Глория Олред, беше включена в Залата на славата на жените в САЩ заради неуморните й усилия да се бори за техните права. В 42-годишната си кариера тя е осъдила хиляди за посегателства над жени, за които пък е спечелила близо 1 млн. долара за обезщетения. Олред е номинирана и за награда \"Еми\" за телевизионните си предавания. В защита на Кубрат обаче се изказа легендарният британски боксьор Джони Нелсън, който повече от 7 г. бе шампион в средна категория на WBO и 13 пъти защити пояса си (от 1999 до 2005 г.). Той заяви, че действията на репортерката Джени Суши вредят на жените като цяло и на дамите, които се опитват да си вършат работата в боксовия свят. Британецът, който в момента е анализатор на \"Скай Спортс\", каза, че не разбира и не подкрепя действията на американката. \"Тази млада дама изобщо не прави добра услуга на всички онези жени, които са били сексуално насилвани. Тя ги връща с 10, 20 години назад. Защото не върви да се оплаквате от вълка, а в следващия момент да танцувате близо до него… на парти. Със сигурност тя не изглежда толкова съсипана, нито толкова съкрушена, колкото се опитва да се изкара в момента, защото Пулев седи там, а тя танцува в скута на някакъв мъж\", заяви Нелсън.", "date": "2019.04.02", "title": "Кобрата обжалва отнемането на лиценза (ОБНОВЕНА)"}
{"url": "https://www.monitor.bg:443/bg/a/view/dylgijat-pyt-kym-zvezdite-naukata-sreshta-teatyra-161356", "text": "Година след като Илон Мъск изпрати автомобила си с ракета в Космоса и малко повече от 40, след като „Излел е Дельо Хайдутин“ озвучи космическото пространство, можем да наблюдаваме интерактивния спектакъл „Дългият път към звездите“. В това нетрадиционно представление науката среща театъра, за да предложи на зрителя нови знания и да му даде храна за размисъл за бъдещето на човечеството.   Смелият екип зад проекта - Андреа Брунело, режисьор и сценарист от Jet Propulsion Theatre - Италия, д-р Владимир Божилов от Катедра \"Астрономия\" към Физическия факултет на СУ „Св. Климент Охридски“ и Димитър Узунов, режисьор, сценарист и актьор от Famille Mundi - Париж и Арте Урбана Колектив - София, заплитат цветен коктейл от наука, театър и пърформанс. Ученият Джон Иванов с корени в Бохемската аристокрация и ексцентричният водещ Денеш Наги, които кръстосват шпаги в дебата „Настояще на Земята или бъдеще в Космоса“. В напрегнато токшоу зрителите ще научат подробности за това колко ни остава да стигнем марсианците и дали животът на земята може да бъде песен, ако положим задружни усилия, както и любопитни подробности от личния живот на двамата герои.   Премиерата на спектакъла на български език на 11 април (четвъртък) от 19.30 във Френския културен институт в София и на 12 април (петък) от 19.00 в Limacon Event Center в Пловдив. Датите не са избрани случайно. На същия този 12 април през далечната 1961 г. руснакът Юрий Гагарин става първият човек, който полита в Космоса и  така слага началото на космическия живот на човечеството.,обясняват организаторите.  След края на представлението ще имате думата за дискусия с екипа на проекта.  Освен като зрител на представлението, през април и май всеки може да се включи и като участник в двата уъркшопа по „Разказване на научни истории“ на Андреа Брунело, режисьор на представлението, и „Творческо разказване на истории“ на Димитър Узунов в София и Пловдив,който бе включен в топ 10 на най-добрите креативни събития в Лондон през септември миналата година. През юни е планиран и трети уъркшoп по „Комуникация на науката“ с водещ д-р Владимир Божилов, като датите и локациите  за София и Пловдив предстоят да бъдат обявени.   Проектът е част от официалната програма на Пловдив 2019 – Европейска столица на културата и се осъществява с подкрепата на Дирекция „Култура“ на Столична община. ", "date": "2019.04.02", "title": "„Дългият път към звездите“ - науката среща театъра"}
{"url": "https://www.monitor.bg:443/bg/a/view/cipras-pri-zaev-na-istoricheska-vizita-161357", "text": "Гърция за първи път ще открие свое посолство в Северна Македония, която на свой ред ще направи същото в Атина. Това заяви днес гръцкият министър-председател Алексис Ципрас на пресконференция в Скопие след разговори с премиера на Северна Македония Зоран Заев и след заседание на Висшия съвет за сътрудничество на двете страни. Премиерът Заев заяви, че посещението на гръцкия му колега в Скопие е израз на общата политическа воля и ясен знак за решаването на спорните въпроси между двете страни като принос за едни нови Балкани, предаде агенция МИА. На съвместна пресконференция с Ципрас Заев каза, че от 17 юни миналата година, когато двете страни подписаха Преспанското споразумение, на няколко пъти те пишат нова история. Гърция е първата страна, ратифицирала протокола за членство на Северна Македония в НАТО, а Ципрас отправи апел към ЕС да започне преговори за членството й в съюза, припомни Заев. Той посочи, че политическата воля, приятелството и доверието, изградени през последните месеци, са довели до днешното заседание на Висшия съвет за сътрудничество между двете страни, на което бе подписан план за действие за засилване на сътрудничеството в духа на Преспанското споразумение. \"Когато гледате в миналото, виждате пропуснати възможности, когато гледате в бъдещето, виждате отворени възможности и общи интереси. Двете съседни държави взеха смели решения, а онова, което изглеждаше невъзможно, днес е реалност\", каза Заев. Премиерът на Македония съобщи, че Северна Македония и Гърция са се договорили до средата на май да бъде формирана съвместна експертна група за търговска употреба на името, терминологията и търговските марки, и са подписали меморандуми за сътрудничество, които подобряват живота на гражданите и на двете страни. \"Преди месеци се сдобих с добър приятел. Алексис е мой другар и приятел на нашата страна. Препоръчвам всички ние да градим приятелство с нашата съседка Гърция и с останалите наши съседи\", подчерта Заев. Заев съобщи, че по-късно заедно с Ципрас ще открият бизнес форум с участието на над 400 бизнесмени от двете страни, с който ще се създадат възможности за търговска, културна и инвестиционна размяна. Премиерът посочи също, че за Северна Македония няма алтернатива на членството в ЕС и НАТО, но тя смята да продължава сътрудничеството с Русия, Китай и Изтока, което носи полза на гражданите и допринася за икономическото развитие и повишаването на икономическите стандарти. \"Затова за нас е важно, че Руската федерация признава новото ни конституционно име Република Северна Македония, което е положителен сигнал за продължаване на нашето сътрудничество\", каза Заев. Трябва да тичаме и да бързаме, защото вече изгубихме три десетилетия, трябва да прескочим всички пропасти, да се опитаме от история на войните и разделението да преминем към сътрудничество и растеж . Това заяви днес гръцкият премиер Алексис Ципрас. \"Нашето официално посещение представлява историческа стъпка напред за Балканите и Европа. Ние сме тук, за да намерим решение и да гледаме напред, да градим мостове вместо стени\", заяви Ципрас. Той припомни, че преди месеци Гърция беше първата страна, ратифицирала протокола за присъединяване на Северна Македония към НАТО, и съобщи, че двете страни подписват меморандум за разбирателство във връзка с процеса на интеграция на страната в ЕС. Най-важната тема на срещата, по думите на Ципрас, е била икономиката. Той посочи, че води със себе си голяма бизнес делегация от Гърция, а в Северна Македония и досега, въпреки трудностите, са работили много гръцки предприемачи. Ципрас съобщи, че е формиран координационен комитет за сътрудничество на двете страни. Гръцкият премиер каза още, че Северна Македония и Гърция са подписали договор за отбрана, който е доказателство за волята на Гърция да помогне в изграждането на отбранителните капацитети на Северна Македония, включващи обучението на кадри, отбранителната индустрия, военното разузнаване и въздухоплаването.", "date": "2019.04.02", "title": "Ципрас при Заев на историческа визита и за селфи"}
{"url": "https://www.monitor.bg:443/bg/a/view/nina-dobrev-se-doveri-na-bylgarski-grimior-snimka-161317", "text": "Холивудската красавица Нина Добрев се остави в ръцете на български гримьор. В най-новата рекламна фотосесия, в която се включи звездата от сериала „Дневниците на вампира“, за визията й отговаря Георги Сандев. От кадри в социалните мрежи става ясно, че гримьорът е заложил на лек грим за очите и ярко червено червило. На снимките 30-годишната актриса позира в красива жълта рокля. Сандев, който от дълги години живее в Ню Йорк, не работи за първи път с Добрев. Гримьорът се е занимавал с макиажа на редица знаменитости, сред които певицата Мадона, моделите Адриана Лима Кейт Мос, Ашли Греъм, Кандис Суанепул, Роузи Хънтингтън-Уайтли, както и актрисите Приянка Чопра, Софи Търнър и Ан Хатауей.", "date": "2019.04.02", "title": "Нина Добрев се довери на български гримьор (СНИМКА)"}
{"url": "https://www.monitor.bg:443/bg/a/view/bylgarskijat-nik-kejv-ne-mojah-da-ustoja-na-kamelija-161310", "text": "Кирил Хаджиев-Тино, който разтърси „Гласът на България“ с опасните низини в тембъра си, е избрал Камелия за треньор заради страстта й да го привлече в отбора си. „Излязох и изпях една тежка версия на Sweet Dreams, всеки очакваше да се насоча към Лечев, но аз искам да изляза от зоната си на комфорт и се спрях на Камелия. Освен това тя бе най-убедителна. Не можах да й устоя“, сподели Тино след участието си.Часове след появата му в шоуто, в социалните мрежи му лепнаха етикета „българският Ник Кейв“ заради сексапилния мрак в звученето и визуалната им прилика. Досущ като легендарния австралиец, и Тино няма музикално образование. „Музиката е талант, който можеш да развиваш сам, за разлика от пластичната хирургия, например. В клубовете никога не ме питат какво ми е висшето образование“, заяви Тино.  Първите си стъпки към сцената направил зад барабаните и китарата, а после, когато авторският му репертоар набъбнал сериозно, се наложило и да пропее. Тино сформира първата си група Soulmate N2 във Варна. Вижда бъдещето си като творец на родна земя.  „Много хора са ме питали защо не пробвам късмета си в Лондон, или не замина за Америка. Започнал съм тук, защо да оставям нещо вече изградено и да започвам от нулата другаде“, казва още музикантът.", "date": "2019.04.02", "title": "Българският Ник Кейв: Не можах да устоя на Камелия"}
{"url": "https://www.monitor.bg:443/bg/a/view/kone-stypkata-sobstvenika-si-vyv-frolosh-49-godishnijat-myj-izdyhna-namjasto-161358", "text": "Стадо коне стъпкаха собственика си, който издъхна пред очите на приятел в кочериновското село Фролош. Нелепият инцидент става в понеделник малко след 15.30 часа. 49-годишният Цветан М. отглеждал конете си в Кочериново. През деня част от тях се загубили и той тръгнал да ги търси със свой приятел. Стопанинът ги намерил в землището на село Фролош. „Най-вероятно в опита да прибере животните, част от тях са се подплашили и буквално скочили върху стопанина си. Сигналът за инцидента е подаден от неговия приятел“, обявиха от ОДМВР – Кюстендил. При пристигането на екип от спешна помощ и полиция, Цветан вече е бил мъртъв. Трупът е закаран за аутопсия в кюстендилската болница. По случая е започнато досъдебно производство в РУ-Рила. Уведомен е дежурен прокурор. По подобен начин загуби живота си и 60-годишен мъж, който отглеждаше крави в Кюстендилско село.", "date": "2019.04.02", "title": "Коне стъпкаха собственика си във Фролош, 49-годишният мъж издъхна "}
{"url": "https://www.monitor.bg:443/bg/a/view/shefyt-na-kpkonpi-s-ohrana-ot-nso-bil-zaplashvan-161360", "text": "С охрана от НСО се появи шефът на КПКОНПИ Пламен Георгиев на конференция в столичен хотел на тема: \"Етика в публичната администрация\". Той обясни, че причината е получена заплаха, която други институции сметнали за достатъчно сериозна, а след нея започнали и медийните атаки. Под медийни атаки той имаше предвид публикациите, свързани с жилището му, купено през 2017 г. и терасата покрив в размер на 186 квадрата.  Георгиев отново повтори, че атаката идва от средите, които са недоволни, че има борба с корупцията. До този момент било запорирано имущество и внесени искове за над 3 млрд лева. Той призова, ако някой иска, да подаде сигнал срещу него и да бъде направена проверка. На въпрос кой ще я извърши шефът на КПКОНПИ уточни, че  комисията се състои от 5 човека и освен него има още четирима.", "date": "2019.04.02", "title": "Шефът на КПКОНПИ с охрана от НСО, бил заплашван"}
{"url": "https://www.monitor.bg:443/bg/a/view/vdigame-4-megasceni-za-papata-161334", "text": "Четири мегасцени ще бъдат издигнати в София за посещението на папа Франциск на 5 и 6 май в България. Кабинетът е пуснал обществена пръчка за проектиране, изграждане и демонтаж на съоръженията на стойност от 84 000 лв. Всъщност това е една от общо три поръчки, всяка за една и съща сума или за общо 252 000 лв. Това на практика означава, че държавата ще похарчи четвърт милион за нужната техника и оборудване покрай визитата на Негово Светейшество. Сцените ще бъдат разположени на ключовите площади в центъра на столицата. Такива, разбира се, ще има на площад „Александър Батенберг“, където ще е и най-голямата с внушителните си размери от 24 на 15 метра. Следващата по големина сцена ще е разположена на площад „Независимост\", като тя е малко по-ниска и трябва да е с размери 14 на 10 метра. Другите две сцени ще се намират съответно на площадите „Св. Александър Невски“ и „Александър Буров“ до президентството. Всички те обаче трябва да отговарят на определени изисквания. Трябва да бъдат с Всяко от съоръженията ще бъде оборудвано и с покрив. Подиумът пък трябва да бъде с водоустойчиво и противохлъзгаво покритие, а материалът за гърба и покрива да е трудно запалим. Сцените ще бъдат снабдени и с по две стълби от задната страна, за достъп до подиума. Втората поръчка е за организиране на временни международни пресцентрове на площадите, с нужното озвучаване и превод за всички гости, дошли да видят папа Франциск. На всеки от площадите „Батенберг“, „Св. Александър Невски“, „Независимост“ и „Атанас Буров“ ще бъде осигурен на три езика – български, английски и италиански. Там ще се инсталират и специални по-малки подиуми за всички камери и журналисти. Колко голяма ще бъде организацията на цялото събитие си проличава от факта, че на „Батенберг“ ще има отделен пресцентър, както и щаб. Не по-малко сериозна ще е организацията в град Раковски, който папата също ще посети, преди да си тръгне от България. В три класни стаи в местното училище ще бъде разположен пресцентър, а при двете църкви - „Пресвето сърце Исусово“ и „Свети Архангел Михаил“, ще бъдат инсталирани 55-инчови монитори. Третата поред поръчка пък е за 20 големи LED екрани, като 16 от тях са предназначени са столицата, а другите 4 отиват в Раковски. Ключовите места, където ще бъдат поставени, са именно около сцените, но видеостена ще има и пред НДК. Крайният срок за подаване на оферти и за трите поръчки изтича на 8 април.", "date": "2019.04.02", "title": "Вдигаме 4 мегасцени за папата"}
{"url": "https://www.monitor.bg:443/bg/a/view/gergana-blagieva-kato-se-grijim-za-sgradite-povishavame-stojnostta-na-imota-si-161337", "text": "Повече правомощия за Общото събрание, повече ясни ангажименти за собствениците, казва в интервю за \"Монитор\" директорът на „Жилищна политика“ в МРРБ - Имаме намерение, когато се обобщят предложенията и се стигне до първоначалните варианти на текстовете, които ще се предложат, да се направи една много широка информационна кампания във всичките 28 областни центъра. Трябва да се говори и с общините, и с местните общности. Много хора звънят при мен и при колегите, пращат и на електронния адрес, активността е много голяма. Това, което прави впечатление, е, че има изключително добри и интересни предложения. Даже в някои от тях се формулират текстове от закона. - Дори да не са от юристи, те са от хора врели и кипели в тази материя. Много ме радва, че хората са готови да споделят опита си. Това, че са се спънали и са преодолели някакви трудности, не ги е обезсърчило и са готови да споделят, да предложат какво трябва да се промени. - Десет години са минали от приемането на Закон за етажната собственост. Преди това повече от половин век етажната собственост се управляваше от правилник. През 2009 г. се приема първата редакция на закона, който след това е променян през годините, но не са правени съществени изменения в него. Въпреки че този закон се прилага от 10 години, практиката показва, че в много сгради има отношения, които са съпроводени с често повтарящи се конфликти. Пристигат много запитвания в министерството с молба за информация как да се постъпи в един или в друг случай, подават се жалби и сигнали, което означава, че нещо не е направено добре в закона и хората не могат да намерят отговори на въпросите, които ги вълнуват. Имаме и много писма от браншови организации, защото с поправката от 2016 г. се въведе възможността юридически лица, които не са собственици в съответната сграда, да получат правомощията на домоуправители. Това даде възможност много фирми на пазара да предлагат тази услуга. Проблемът е, че освен че предлагат тази услуга, те не са контролирани по никакъв начин, тоест няма орган, който да ги следи и да казва – да тази фирма отговаря на изискванията за домоуправител или да казва – вие не можете да осъществявате тази дейност, защото има такава и такава причина. Всичко това ни показа, че е време да започнем промяна в Закона за управление на етажната собственост, така че да създадем регулация на тези отношения. - Нашата амбиция е да се направят такива промени, с които да постигнем добър ефект от закона, да дадем повече правомощия на Общото събрание, на етажната собственост, защото и сега то много трудно се събира - трудно се събира кворум, трудно се вземат решения. Хората, които изпълняват функцията на домоуправители и в същото време са собственици в етажната собственост, изпълняват тази дейност на доброволен принцип. Задължени са, но не им се заплаща. Малко са случаите, в които Общото събрание взима решение, въпреки че законът дава такава възможност да бъдат заплащани и като касиери на Управителния съвет. Друг проблем от практиката е, че парите, които се събират ежемесечно за управление и поддръжка, би трябвало да се внасят в банкова сметка. Законът дава възможност единствено за фонд „Ремонт и обновяване“. - Разбира се, че се плащат банкови такси, това е валидно за всички сфери. Но смятам, че ако таксата се разпредели на хората, които внасят парите, вероятно няма да е толкова отежняващо обстоятелство. От друга страна, така е и по-прозрачно. Другата възможност е да се събират парите от врата на врата, което значи, че домоуправителят, който е и касиер, се нагърбва с отговорността да пази тези пари по начин, по който той сметне за добре. Тоест, ние не му предоставяме никаква възможност да облекчим това негово задължение. Като цяло мога да кажа, че това, което искаме да постигнем с промените в закона, е повече правомощия за Общото събрание, повече разписани права и ангажименти за собствениците. - Друг проблем, който възниква и е известен на всички, са необитаемите апартаменти. За тях в голяма част не се плащат такси. Според закона в момента, ако ползваш апартамента си по-малко от 30 дни в годината, си освободен от такси. Това не е редно, защото тези апартаменти също изискват поддръжка и грижа. Тоест, дори собственикът да не ползва апартамента, би трябвало да плаща някаква макар и минимална такса, при положение че някой друг се грижи за общите части. Това ще бъде променено със сигурност. Все още не е ясно какъв ще е механизмът за събиране на тези такси, но ще търсим най-ефективния вариант собствениците на необитаемите апартаменти да бъдат ангажирани. Ще търсим законови варианти и за хората, които живеят на първите етажи и са принудени да плащат асансьор, както и за тези от последните етажи. Те трябва да бъдат облекчени в грижата за покрива, който е обща собственост. Техническата изправност на асансьорите също е важна, не само режийните за поддръжка. - Законът е всеобхватен, защото обхваща обществени отношения. В големите градове това е всяка сграда. Така е и в по-малките, макар че там има и еднофамилни сгради. Законът е много важен, но когато добре упоменеш какво трябва да се прави, защо трябва да се прави, какъв е контролът, дали се изпълняват изискванията или не, нещата се подреждат. Въпреки че са всеобхватни тези отношения, когато има една правилна, добра регулация, с която са разписани правомощията и на собствениците, и на Общото събрание, и на местните власти, които са много важни участници в тези отношения, конфликтите със сигурност ще са по-малко. - Контролът ще е през общините. Жилищната политика е местна политика. Няма как да бъде централизирана. Ние колкото и да имаме доброто желание да обхванем всичките казуси и въпроси е невъзможно. Трябва да се създаде огромен административен апарат, който едва ли ще изпълни функциите в цялост. Тоест, това са местни политики и общините по места трябва да се ангажират малко повече. Вижда се, че хората не са запознати с този закон, а те не са и длъжни да го познават в детайли. Това е работа на общините – да организират информационни кампании или да се направят курсове за хората, които стават домоуправители. Законът ще даде и повече правомощия на общината, тъй като те в момента са съвсем ограничени. Но за да има повече контролни функции общината, ние трябва да отрегулираме какво представлява Общото събрание и какви са функциите на Управителния съвет. Задължителна трябва да стане регистрацията в така наречената домова книга или книга на собствениците, както е в момента в закона. Задължително трябва да има регистрация в общината, трябва да се носи отговорност дали се вписват верни или неверни данни. Много хора прикриват обстоятелствата в тяхното жилище, не се вписва броят на хората, на животните, дава се под наем без обявяване. Тези проблеми трябва да се решат. Друг голям проблем са така наречените споделени жилища, защото по никакъв начин не знаеш кой влиза в сградата, с какви намерения го прави. Тези неща трябва да се регулират, трябва да има регистрация. Друго важно нещо, което в момента по никакъв начин не е регулирано, са затворени комплекси, ваканционните комплекси. В тях апартаментите са купени от чужденци, които ги няма през годината. Те трябва да си плащат поддръжката на собствеността. Там не е ясно доколко и как се плаща. На този въпрос ще обърнем специално внимание, защото те са изключение от членовете на закона. Трябва да разберем, че грижейки се за сградите, ние съхраняваме и увеличаваме тяхната стойност. Добре поддържана сграда се съхранява и когато собственикът реши да си продаде имота, той ще е на по-висока цена. Гергана Благиева е родена във Враца Завършила е математическата гимназия в града, а висшето си образование в Техническия университет в София Второто й висше образование е право От 2014 г. е директор на дирекция „Жилищна политика“ в Министерството на регионалното развитие и благоустройството Била е ръководител на проект „Енергийно обновяване на българските домове 2007-2013 г.“ по Оперативна програма „Регионално развитие“", "date": "2019.04.02", "title": "Гергана Благиева: Като се грижим за сградите, повишаваме стойността на имота си"}
{"url": "https://www.monitor.bg:443/bg/a/view/blizo-100-000-bylgari-s-telk-rabotjat-161315", "text": "Близо 100 000 българи с ТЕЛК-ово решение се трудят като мениджъри и счетоводители. Това са нашенците, които получават инвалидна пенсия, но са в трудоспособна възраст и са успели да си намерят работа. По данни на осигурителния институт 97 756 от всички 448 461 с пенсия за общо заболяване са открили подходящата за тях длъжност, което означава, че всеки пети е зает в реалния сектор. Освен като счетоводители и мениджъри, работодателите търсят да назначат инвалиди и на позиции като уеб дизайнери, експерти връзки с обществеността, строители, юрист-консулти и шофьори, установи проверка на „Монитор“ в сайтове за обяви за работа. Най-много обявени свободни позиции има в столицата, като заплатите достигат до 1300 лв. с възможност за месечни бонуси, които са пряко свързани с професионалните постижения. За местата се изисква висше образование, свързано с длъжността. В обявите е посочено още, че професионалният опит не е задължителен за заеманата позиция, а кандидатите ще бъдат наети по проект „Обучение и заетост“. Това означава, че държавата поема за определен период от време част от трудовото възнаграждение на наетото лице и осигурителните му вноски. При назначаване служителите минават въвеждащо обучение. След приключване на проекта работодателите гарантират продължителна заетост, както и възможност за гъвкаво работно време. За някои от позициите като уеб дизайнерите например, пък съществува и възможност за Същевременно 11 инвалиди са отказали да започнат предложената от бюрата по труда работа, сочат данни на Агенцията по заетостта за деветмесечието на 2018 г. Най-претенциозни се оказват пловдивчани, където са повечето откази, следвани от врачани и старозагорци. Причините били по-ниско от очакваното заплащане, отдалеченост от дома, работа на смени или невъзможност за съчетаване на трудовия живот със семейни и домакински задължения. 36 на сто от регистрираните в бюрата по труда през 2017 г. пък са останали трайно извън пазара на труда, защото са с ниско образование. Работещите българи с увреждания освен заплата получават и инвалидна пенсия. Седем от десет нашенци взимат до 300 лв. пенсия заради придобит дефицит, показват данните от онлайн справка в НОИ. Почти 55 000 нашенци пък прибират месечно в джоба си между 300 и 700 лв. Най-малък е броят на хората с намалена трудоспособност, които получават по 910 лв. - едва 1396. Средният размер на инвалидната пенсия в страната е 248 лв. Сумата, която получават, зависи от възрастта, стажа и процента инвалидност.", "date": "2019.04.02", "title": "Близо 100 000 българи с ТЕЛК работят "}
{"url": "https://www.monitor.bg:443/bg/a/view/aleksandyr-sano-vyzpjava-divi-i-shtastlivi-v-pesen-161324", "text": "Да крои саундтрак към филмите, в които участва, се превръща в традиция за обичания български актьор Александър Сано. Само година, след като записа парчето „Дзен“ за тийн сагата „Революция Х“, където сложи перуката на шофьор-мафиот, кълнящ се единствено в певческите възможности на Азис, звездата отново влиза в студиото с песен на уста. Поводът този път е втората кинорожба на колежката му Яна Маринова – „Диви и щастливи“, научи „Монитор“. Сано се захваща и с (ко)продуцирането на филма. Заедно с Маринова вече последваха ритъма на сърцето си в „Привличане“, а ето че и тук ще покажат добрата си стиковка на голям екран. Нещо повече, още преди лентата да се е появила на бял свят (което се очаква да се случи този ноември), тя вече е закупена от голям френски дистрибутор, който ще котира заглавието и на международния пазар. На противоположния полюс от настроението, което сме свикнали да ни носи Сано със своята музика – независимо дали като част от Братя Мангасарян или соло, се разпростира характерът на героя му в „Диви и щастливи“. В режисирания от Мартин Макариев филм той влиза в образа на стриктния инспектор Донев – перфекционист до последния косъм от брадата си, която така прилежно бръсне в почти всички кадри, показани вече на масовата публика с първия тийзър на продукцията. Той тръгва по дирите на осмелилите се да последват мечтите си (макар и не по законен път) жени Боряна и Мила, изиграни съответно от Маринова и Луиза Григорова-Макариев. Измежду натоварения си график, включващ и снимките на новия сериал с Асен Блатечки и Деян Донков с работно заглавие „Ягодова луна“, Сано намери време да се разходи и из готическия квартал в столицата на испанската провинция Каталония – Барселона, като не пропусна да сподели кадри от местната катедрала и с последователите си в социалните мрежи. Визитата му в страната на Сервантес обаче отново е продиктувана от работен ангажимент. След като записа името си в каста на чуждестранни продукции от ранга на „Бюрото на легендите“ и „Гомор“, прочутият с прозвището си от „Под прикритие“ Косъма отлетя за Барселона, за да се включи в снимките на рекламен клип, дело на оборотната испанска компания Widescope Productions. На терен той се събра отново с популярната звезда Мариана ди Мартино, с която - макар и за кратко, се засякоха за снимките на „Ускорение“ – дългоочакваното телевизионно завръщане на Димитър Митовски, чиято клапа щракна миналото лято в Несебър. Макар статутът на продукцията все още да е неясен, актьорите продължават да поддържат добри отношения, а освен до Барселонската катедрала, през последните дни успяха да вдигнат наздравица и на плажа.", "date": "2019.04.02", "title": "Александър Сано възпява „Диви и щастливи“ в песен"}
{"url": "https://www.monitor.bg:443/bg/a/view/ispanija-dava-nad-1-mln-evro-za-fotovoltaici-v-chernobil-161353", "text": "Испания ще отдели от държавния си бюджет над 1 млн. евро за изграждането на слънчева електростанция в закритата 30-километрова зона около бившата АЕЦ в Чернобил, съобщиха световните агенции. Проектът е свързан с ангажиментите по протокола от Киото от 2001 г. за сътрудничество в развитието на енергетика, щадяща околната среда. Сред най-активните страни в тази насока са държавите от ЕС, а също и Норвегия, Исландия, Канада, Нова Зеландия и Швейцария. След 2005 г. те се задължиха да инвестират по 410 млн. долара на година за борба с климатичните промени. От декември 2016 г. екоминистерството на Украйна и агенцията за управление на закритата зона около авариралата електростанция предложиха на бизнеса да дава оферти за проекти за ВЕИ. Досега са постъпили над 60 заявки от Дания, САЩ, Китай, Германия, Франция и Беларус, а също и от местни предприемачи. В края на миналата година в града-призрак Припят, намиращ се в непосредствена близост до бившата атомна централа бе пуснат в действие първият фотоволтаик за производство на 1024 мвтч зелена енергия на година. Показателно е, че слънчевите панели са разположени до саркофага на взривилия се на 26 април 1986 г. 4-и енергоблок на Чернобилската АЕЦ. Аварията бе най-голямата ядрена катастрофа в граждански обект в историята на човечеството.", "date": "2019.04.02", "title": "Испания дава над 1 млн. евро за фотоволтаици в Чернобил"}
{"url": "https://www.monitor.bg:443/bg/a/view/nasa-izbira-3d-otpechatana-baza-za-mars-161350", "text": "Конкурса на НАСА за 3D отпечатана база на Марс (3D-Printed Habitat Challenge) е по-близко до края си, завършвайки още една фаза. В този кръг, участниците трябваше да създадат подробни виртуални модели на проектите си, предназначени специално за живот на Марс, като всеки победителите получава дял от $ 100.000, преди края на конкурса следващия месец. Последната фаза, натовари отборите със създаването на виртуални модели на напълно готови конструкции, включително архитектурното оформление и помещенията в интериора, демонстрирайки 3D отпечатването и приложимостта на и конструкцията. Посредством кратки видеоклипове, както и с миниатюрни 3D-отпечатни макети, които се разглобяват, за да покажат дизайна на интериора, отборите подробно описват проектите си.   Този кръг, начело е отборът SEArch + / Apis Cor от Ню Йорк, който спечели и предишния кръг в 3D-Printed Habitat Challenge. Получавайки сега $ 34.000, сградата на отбора прилича на извита кула, която очевидно предоставя възможност за непрекъснато допечатване на конструкцията, като естествената светлина прониква през отворите, разположени по фасадата и отгоре.   Отборът Zoperhous от Арканзас, спечели второ място и $ 33.400 с проекта си за обитание, което да бъде отпечатано от автономен робот, който ще събира строителни материали от повърхността и ще ги използва за изграждането на модули, които могат да бъдат свързвани за създаването на конструкция позволяваща лесно разширяване.   Третото място и $ 32.600 получи Mars Incubator от Кънектикът за своя проект състоящ се от вестибюл за роботите и апаратурата, жилищна площ, многоцелево помещение и зона за био отглеждане на растения.   Конкурса 3D-Printed Habitat Challenge на НАСА ще приключи през май, когато отборите ще се съревновават един срещу друг, отпечатвайки умален модел на своите структури, за наградата от $ 800.000.", "date": "2019.04.02", "title": "НАСА избира 3D отпечатана база за Марс"}
{"url": "https://www.monitor.bg:443/bg/a/view/operirat-syrceto-na-mig-djagyr-161349", "text": "Фронтменът на \"Ролинг стоунс\" Миг Джагър ще се подложи на операция за подмяна на сърдечната клапа тази седмица в Ню Йорк, като се очаква да се възстанови напълно, предаде Ройтерс. Агенцията се позовава на сайта Drudge Report, който на свой ред цитира неидентифицирани източници. През уикенда беше съобщено, че легендарните британски рокаджии отлагат турнето си в САЩ и Канада, за да може Мик Джагър да се подложи на лечение. Според сайта Drudge Report се очаква се 75-годишният фронтмен на \"Ролинг стоунс\" да се възстанови напълно и да се завърне на сцената през лятото.", "date": "2019.04.02", "title": "Оперират сърцето на Миг Джагър"}
{"url": "https://www.monitor.bg:443/bg/a/view/london-glasuva-pak-161345", "text": "Британският парламент отново отхвърли всички предложени варианти по Брекзит. Депутатите гласуваха и четирите внесени предложения, но нито е идно от тях не събра мнозинство, предаде Би Би Си. Това стана на фора на полуголи активисти защитници на климата протестираха в парламента. Според едното предложение, на което не достигнаха само три гласа, Великобритания трябваше да напусне ЕС, но да остане в митническия съюз. То получи подкрепата на 273 депутати срещу 276. Според друго предложение, страната трябваше и да остане в европейския пазар.За него гласуваха 261 депутати срещу 282. Останалите два варианта предвиждаха повторен референдум и дори отмяна на Брекзит. Предложението за нов референдум събра най-много гласове \"за\" - 280, но против него се обявиха 292-ма депутати и така не му достигнаха 12 гласа, за да има необходимото мнозинство. Гласовете за отмяна на Брекзит бяха 191 срещу 292. Гласуванията тази вечер представляваха своеобразен втори кръг на обсъжданията, които започнаха през миналата седмица. Тогава депутатите гласуваха по осем предложения, като никое от тях не получи мнозинство. За второто гласуване председателят на Камарата на общините Джон Бъркоу избра четири от отхвърлените на първия кръг решения, с надеждата по някое от тях да бъде постигнато съгласие. Припомняме, гласуванията в парламента имат консултативен характер - те не задължават правителството да изпълни решението на депутатите, ако такова бъде взето. Сега Тереза Мей трябва до 12 април да поиска от ЕС по-дълга отсрочка, за да промени курса, или Великобритания да напусне без сделка, посочва Би Би Си.", "date": "2019.04.02", "title": "Лондон отхвърли алтернативите за Брекзит с голи в парламента (ОБНОВЕНА)"}
{"url": "https://www.monitor.bg:443/bg/a/view/poveche-oblaci-prez-sledvashtite-dni-na-mesta-shte-prevaljava-161351", "text": "Днес облачността над страната ще е разкъсана, значителна ще е над западната половина. Там, главно в планинските райони, ще превали дъжд. Ще духа слаб, в Дунавската равнина и източните райони - до умерен, североизточен вятър и с него ще проникне по-студен въздух. Минималните температури ще бъдат между 2 и 7 градуса, максималните - между 14 и 19 градуса, в Североизточна България и по Черноморието - 11-13 градуса, сочи прогнозата на НИМХ. Над Черноморието ще има временни увеличения на облачността, по-значителни над южната част. Ще духа до умерен североизточен вятър. Максималните температури ще са 11-13 градуса. Температурата на морската вода ще е 10-11 градуса. Вълнението на морето ще бъде 3-4 бала.   Над планините ще има значителна облачност и главно в Рило-Родопския масив ще превали дъжд, над 1800 метра - сняг. Ще духа умерен до силен североизточен вятър. Максималната температура на височина 1200 метра ще бъде около 8 градуса, на 2000 метра - около 1 градус.   В сряда, 3 април, и в четвъртък, 4 април, ще има разкъсана, през първия ден предимно значителна облачност, почти без валежи. Вятърът ще се ориентира от югоизток.   Преобладаващите минимални температури ще бъдат между 1 и 6 градуса, максималните - между 12 и 17 градуса, по-ниски ще са по Черноморието.", "date": "2019.04.02", "title": "Повече облаци през следващите дни, на места ще превалява"}
{"url": "https://www.monitor.bg:443/bg/a/view/paketyt-mobilnost-vliza-v-transportnata-komisija-na-evroparlamenta-161352", "text": "Извънредно заседание на комисията по транспорт на Европйеския парламент ще обсъжда пакетът \"Мобилност\", предложен от френския президент Еманюел Макрон.  До това се стигна след като миналата седмица председателят на Европейският парламент Антонио Таяни върна пакета в комисия и промените не влязоха за гласуване  в пленарната зала в Страсбург. Основният мотив на Таяни беше, че са постъпили повече от  1 200 изменения на първоначалните текстове, а това води до опасност от допускане на грешки при гласуване. ", "date": "2019.04.02", "title": "Пакетът \"Мобилност\" влиза в транспортната комисия на европарламента"}
{"url": "https://www.monitor.bg:443/bg/a/view/biha-romi-ot-bylgarija-vyv-francija-zaradi-falshiva-novina-161348", "text": "Българи, работещи във Франция, бяха нападнати и бити, заради фалшива новина. Кристиян Иванов и Кирил Аврамов от търговищкото село Давидово са нападнати от голяма група хора, докато спят в бусовете си, с които събират отпадъци от цветни метали, посочва NOVA. От своя страна, префектурата на полицията в Париж излезе със съобщение в социалните мрежи, което потвърждава, че новината за отвличане на деца е фалшива. Причината за това била невярна информация, че българите отвличат деца, за да ги продават за органи. „Налагаха ме с ключове за джанти, с камъни, с тухли, тръби“, разказа Кристиян Иванов. „Псуваха ни: „Слезте от буса, крадци на деца! 15-20 минути продължи атаката”, сподели от своя страна Кирил Аврамов. Двамата мъже били спасени от друг жител на село Давидово – Митко Димитров, който видял нападателите.  „Какво да видя – налагат ги. Два буса чупят и ги бият, подадох газ срещу тях, те се пръснаха и ги спасих”, разказа той. Мъжете твърдят, че се препитават като събират и сортират отпадъци във френските квартали. Живеят на открито в бусовете си със седмици. В края на март, обаче, в Париж тръгва слуха за отвличани деца. „Невинни сме, не знаем за какво става въпрос. В стрес бяхме”, добави Аврамов. От село Давидово настояват външното ни министерство да поиска от френските власти разследване на случая.", "date": "2019.04.02", "title": "Биха роми от България във Франция заради \"фалшива новина\""}
{"url": "https://www.monitor.bg:443/bg/a/view/kramp-karenbauer-rusija-destabilizira-es-161347", "text": "Руските власти усилено се опитват да отслабят и дестабилизират ЕС и близките му съседи, заяви председателката на германския Христиандемократически съюз Анегрет Крамп-Каренбауер пред телевизия ZDF. Трябва да има ясна реакция на тези действия, подчерта тя. По думите й, страните от ЕС трябва да бъдат единни в отпора срещу намесата на Русия. Крамп-Каренбауер отправи критики срещу популистките партии, получаващи подкрепа от Москва. Председателката на коментира и строителството газопровода \"Северен поток 2\". Тя подчерта, че това е \"труден проект\" и че трябва да се отчитат проблемите в сферата на сигурността - на Украйна и страните от региона.", "date": "2019.04.02", "title": "Крамп-Каренбауер: Русия дестабилизира ЕС"}
{"url": "https://www.monitor.bg:443/bg/a/view/trima-bylgari-hvanati-za-narkotrafik-v-gyrcija-161346", "text": "Трима българи са задържани в Гърция за наркотрафик и сега се намират в затвор в южната ни съседка. Съобщава се, че голям брой хапчета фенетилин, известен като \"джихадистки наркотик\", са заловени в неделя в пристанищния град Игуменица, в Северозападна Гърция. Според информация на местните власти, задържаните българи са обвинени в опит за пренасяне на 369 545 хапчета в страната през пристанище Иглуменица. От полицията казват, че те са стигнали до пристанището с две коли, като са влезли в страната от българо-гръцкия контролно пропускателен пункт \"Кулата\". Фенетилинът е вид амфетамин, популярен сред членовете на ИДИЛ в Сирия и Ирак.", "date": "2019.04.02", "title": "Трима българи хванати за наркотрафик в Гърция"}
