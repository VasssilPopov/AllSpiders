{"url": "https://www.monitor.bg/bg/a/view/biznesyt-ochakva-dvucifren-ryst-na-zaplatite-na-specialistite-151428", "text": "Очакваме двуцифрен ръст на заплатите за специалисти в частния сектор за догодина, каза председателят на КРИБ Кирил Домусчиев по време на конкурса \"Мистър и Мисис Икономика\", организиран съвместно със Списание „Икономика“. Той допълни, че бизнесът има нужда от образовани хора, специалисти, и изрази надежда за решаване на проблема с недостига на кадри, което ще допринесе за ръста на износа и на брутния вътрешен продукт (БВП). По време на церемонията за награждаване на бизнес лидерите на пазара присъстваха както представители на бизнеса, така и на властта. В конкурса тази година са участвали над 12 000 фирми с повече от 800 000 служители. Те формират близо 3/4 от БВП на страната. “Българското производство и износът бележат забележителен ръст - на крачка сме от Еврозоната и от Шенген, имаме добри доклади и от ЕК, а това е плод от съвместните ни усилия с правителството и парламента”, каза още Домусчиев. Наградите \"Мистър и Мисис Икономика\" тази година бяха организирани в 10 категории, сред които индустрия, финанси и застраховане, търговия и услуги, транспорт и логистика, ИКТ, аутсорсинг и бизнес процеси, корпоративна социална отговорност, консултантски бизнес, както и земеделие, и хранителна промишленост. В първата категория бе награден главният изпълнителен директор на “Аурубис България АД” Тим Курт. В категорията финанси бе отличен председателят на УС на ББР Стоян Мавродиев. За постижения в “Търговия и услуги” бе награден управителят на „Медина Мед“ ООД Иван Панчов. В категория “Транспорт и логистика” бе награден председателят на СД на “Карат-С” АД Миролюб Столарски. В категориите “ИКС, аутсорсинг и бизнес процеси” и “Корпоративна социална отговорност” бяха отличени съответно управителят на “Сименд” ЕООД Боряна Манолова и председателят на НС на “Асарел-Медет” АД Димитър Цоцорков. За консултантски услуги бе награден шефът на „Българска консултантска организация“ ЕООД Стоян Ставрев. В категория „Земеделие“ пък бе награден изпълнителния директор Красимир Аврамов от “Вила Ямбол”. Събитието се организира съвместно със списание “Икономика”, което представи свои 2 специални награди - за целогодишно развитие на туристическа дестинация и за популяризиране на българското вино в страната и в чужбина. Наградите бяха връчени от министърът на туризма Николина Ангелкова. “Туризмът формира голяма част от БВП, което е продукт на усилията на бизнеса и правителството”, коментира ресорният министър.  Наградени бяха Борислав Малинов от “Апартхотел Лъки Банско” и Цветелина Николова, която е написала книга за българското вино. “Книгата показва на света, че можем да бъдем голям винопроизводител”, каза още победителката. Кулминацията на вечерта бяха наградите за “Мисис и мистър Икономика” 2018. “Мистър Икономика” пък бе връчена на главният изпълнителен директор на А1 България ЕАД и председателят на УС Александър Димитров. С “Мисис Икономика” бе спечелена от шефа и председателя на УС на Пощенска банка Петя Димитрова. Наградите  бяха връчени от вицепремиера Томислав Дончев и от кмета на София Йорданка Фандъкова. “Уважавам тези, които не работят, а дават работа, тези, които не търсят данъци, а ги плащат, както и тези, които рискуват - това са предприемачите”, каза Дончев. По негови думите родните предприемачи са съществена част от националния капитал и трябва да бъдат пазени, насърчавани и давани за пример. “Българската икономика трябва да бъде по-конкурентоспособна, а това ще стане като стане по-високотехнологична и като всеки предприемач се научи да оцелява”, завърши Дончев. Кметицата на София Йорданка Фандъкова пък изтъкна, че българската икономика бележи възход за последните 10 години благодарение на усилията на бизнеса и на инвестициите в града и в образованието. Нейният апел за вечерта бе да се използват икономични автомобили или още по-добре - услугите на градския транспорт в столицата.", "date": "2018.12.04", "title": "Бизнесът очаква двуцифрен ръст на заплатите на специалистите "}
{"url": "https://www.monitor.bg/bg/a/view/fandykova-organizira-sreshta-na-evrostolicite-na-sporta-151426", "text": "Куп суперлативи заслужи София за дейността по подготовката и представянето си като Европейска столица на спорта. Всеобщото мнение на специалисти и оценители е, че българската столица е била най-иновативната и сред най-успешните във вече близо 20-годишната история на проекта. Същевременно стана известно, че по инициатива на кмета на София Йорданка Фандъкова идната година ще се организира първата  среща на всички досегашни европейски столици на спорта. „С удоволствие констатираме, че българската столица е от най-активните, последователни и иновативни от световно известните градове, заслужили досега това признание. Представители на следващи столици на спорта вече дори споделиха, че са притеснени от нивото, което ще остави след себе си София. Вие бяхте отличници с една изключително успешна кампания в полза на гражданите на вашия древен и красив град,“ каза Джан Франческо Лупатели, основател и президент на ACES Europe, Асоциацията определяща европейските градове и столици на спорта. По-късно тази вечер е  предвидена годишната Церемония на организацията, която ще се състои в залата на Европарламента в Брюксел. „Заради отличните резултати, ACES Europe взе решение да обяви София за постоянен носител на титлата, което се случва за първи път в историята. Също в резултат на добрите показатели и без прецедент е определянето на Йорданка Фандъкова за почетен президент на Асоциацията през следващата година,“ каза още Лупатели на импровизирана пресконференция за  българските медии днес. Веднага след това организационният секретар на София2018 и член на Управителния борд на ACES Europe Анатоли Илиев обяви новината, че по инициатива на кмета на София Йорданка Фандъкова следващата година българската столица ще бъде домакин на среща на всички досегашни  европейски столици на спорта, които за първи път ще се съберат в такъв състав за обмяна на опит и добри практики. „София се възползва максимално от титлата и се представи блестящо в годината, в която пое и се справи отлично с Европредседателството. Много ценно бе разнообразието от спортни събития и техният ефект сред различни социални и възрастови групи, както и големият брой хора, до които  достигнаха посланията на този проект,“ заяви Андрей Ковачев, член на Европейския парламент. Припомнено бе, че че базираната в Брюксел асоциация е определила члена на Управителния борд Анатоли Илиев за техен координатор за Балканите, а българската столица за водеща дейността на  инициативата в целия регион. Стана ясно, че ACES разширява проекта, като утре в Париж за първи път в историята ще бъдат определени „световна столица и градове на спорта“. Първият град с титлата за световна спортна столица ще бъде Абу Даби. Глобалният формат се осъществява с помощта на основни международни  организации като Обединените нации и др. „След успеха в Европа, разширяваме дейността с търсене и популяризиране на добрите спортни примери и практики по цял свят. Така предоставяме възможност на обществата да се обединят в името на активния и здравословен начин на живот за всеки“, каза Ковачев. На срещата с медиите присъстваха още Маргита Тодорова - член на Надзорния съвет на “Албена инвест – холдинг” АД и директор „Маркетинг и продажби” на „Албена” АД и Кристиян Димитров – директор Дирекция „Спорт“ в Община Варна, съобщава, съобщава www.sofia2018.bg. Двамата представиха накратко мащабните програми за следващата година. \"Варна ще организира над 200 спортни събития, сред които Европейска купа по ветроходство, елитните мачове на волейболните национали, Световна купа по спортна гимнастика, традиционният атлетически маратон, част от Рали България, Европейската седмица на спорта, черноморските игри и др. Инвестираме и в спортната инфраструктура с нов спортен комплекс, закрита зала, 4 футболни игрища, 4 тенис корта, две открити спортни площадки, фитнеси на открито в 14 училища и др.,\" съобщи Димитров. „В Албена следващата година ще се състоят над 100 спортни събития, от тях четири европейски първенства – по футбол за девойки до 17 г. през май, по хокей на трева през юли, по тенис на маса за глухонеми през април, по петанк през септември и др. Наред с това курортът ще е домакин  на няколко спартакиади, олимпийски младежки фестивал, тренировъчен лагер на тежкоатлети от Канада, а по инвестиционната програма се реновира инфраструктурата на залата, на футболния комплекс, на игрищата в Оброчище и на плажа се оформят специални площадки за въвличане на повече хора в спортни занимания чрез анимациите за почиващите. Общо над 25 000 души ще се възползват през 2019 г. от спортната база на един от най-добрите световни комплекси в това отношение,“ заяви Тодорова. По-късно тази вечер се очаква представителите на София2018 да връчат символична щафета на екипа на Будапеща и знамето за следващата Европейска столица на спорта - през 2019 г. Това ще стане в  препълнената Заседателната зала на Европейския парламент, а екипът на София2018 ще презентира със специално изработен 2-минутен видео клип дейността си по инициативата и ще информира авторитетната аудитория за резултати за ефекта от кампанията през последните 4 години. На събитието ще присъстват представители на градове и общини от цяла Европа, високопоставени гости от Европейската комисия и евродепутати. Очертава се, също така България да има две нови европейски признания по време на Церемонията в Брюксел, която се ползва със специалната подкрепа на Групата на ЕНП. След визити през юни на „Оценителната комисия“ у нас и покриване изискванията на специален въпросник по всички аспекти и  критерии, свързани със спортната политика на общините, очаква се тази вечер ACES Europe да обяви Варна за „Европейски град на спорта за 2019 г.“ и Албена за „Европейски курорт на спорта за 2019 г.“ Изборът е базиран на възможностите и намеренията на съответните населени места, като се приема, че спортът е фактор, който влияе върху развитието на обществото, подобряване качеството на живот, съдейства за доброто здраве и интеграцията на отделните социални общности. Определянето на Албена ще бъде историческо, тъй като титлата „курорт на спорта“ се дава за първи път и в това отношение морската перла на България ще остане завинаги като номер 1 в статистиките. В Брюксел вече пристигнаха представители на община Варна водени от Кристиян Димитров и на ръководството на Албена, начело с Маргита Тодорова. Те са в белгийската столица по покана на евродепутата Андрей Ковачев и за да обменят опит с колегите си от сходни европейски градове  за добрите практики в областта на спорта и активния начин на живот. Ковачев е президент на Консултативната група на ACES Europe и е в основата на идеята българската столица да кандидатства и да спечели преди 4 години званието Европейска столица на спорта. Традиционно, отличията и флаговете се връчват от председателя на Асоциацията на европейските столици и градове на спорта ACES Europe г-н Джан Франческо Лупатели, чиято е и инициативата за самия конкурс от 2001-ва година насам. До този момент шест български града вече са лауреати на престижните награда на ACES Europe, което поставя страната ни сред отличниците по този показател на континента. София получи титлата европейска столица на спорта за 2018, Пловдив, Бургас, Русе и Стара Загора бяха обявени за  европейски градове на спорта респективно за 2014, 2015, 2016 и 2017 г. а Банско бе „Малък град на спорта“ миналата година.", "date": "2018.12.04", "title": "Фандъкова организира среща на евростолиците на спорта"}
{"url": "https://www.monitor.bg/bg/a/view/botev-vze-plovdivskoto-derbi-151423", "text": "„Ботев“ (Пловдив) успя да спечели сладка победа като гост в градското дерби с „Локомотив“. На стадиона в парк „Лаута“ „канарчетата“ спечелиха с 2:0 след голове на Кристиан Димитров и Тодор Неделев. Особено атрактивно бе попадението на национала Неделев, който се разписа след удар от 50 метра, прехвърляйки вратаря Луков. Мачът мина без сериозни инциденти, въпреки че няколко факли паднаха по терена. С успеха „канарчетата“ събраха 32 точки и се изкачиха на четвъртото място в класирането. Преди мача пък край стадиона на „Локомотив“ (Пд) бе открит паметник на клубната легенда Аян Садъков. Стотици фенове, футболни деятели, ръководители, бивши футболисти и юноши се събраха на официалната церемония, в това число и легендите Христо Бонев, Динко Дерменджиев, Наско Сираков и Николай Илиев. Аян Садъков е първият български футболист, който има статуя в цял ръст. В ранния мач от кръга „Берое“ изненадващо загуби с 0:1 като домакин на „Черно море“. “Моряците” действаха много хладнокръвно и се възползваха от горе-долу единственото си чисто положение в срещата, в което Виктор Генев бе точен в десетина минути преди почивката. “Получи се много здрав, но не особено красив мач. Важното е, че момчетата се сбиха, казано в кавички. Знаем, че играчите имат много футболни качества, но надделя характерът. „Берое“ има опитни хора и на моменти беше трудно, в някои ситуации имахме и късмет“, сподели треньорът на победителите Илиан Илиев. Колегата му в „Берое“ Александър Томаш пък бе очаквано разочарован, тъй като тимът му се отдалечи от „Левски“ в битката за третото място и разликата вече е 7 точки. „В нашите редици видях страх да играеш футбол. Имаше апатия, а така не се печели“, добави Томаш.", "date": "2018.12.04", "title": "„Ботев“ взе пловдивското дерби"}
{"url": "https://www.monitor.bg/bg/a/view/jylt-kod-za-poledici-v-7-oblasti-na-stranata-utre-151425", "text": "В 7 области на страната е обявен жълт код за образуване на поледици през нощта и сутрешните часове на 5 декември. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Жълтият код е в сила за областите: Видин, Монтана, София област, Враца, Плевен, Ловеч и Велико Търново. Жълтият код означава потенциална опасност и метеоролозите съветват гражданите да бъдат внимателни. През следващото денонощие ще бъде облачно със слаби валежи от дъжд, в планините от сняг. Главно в Дунавската равнина през нощта и до обяд ще има условия за поледици. Ще се появи север-северозападен вятър, през деня ще е умерен до силен и с него Преобладаващите минимални температури ще са от минус 4° до 1°, а максималните между 3° и 8°. Вечерта, с понижението на температурите, дъждът в Североизточна България ще премине в сняг, но ще е в процес на спиране, а от запад ще започне разкъсване на облачността. Такава е прогнозата за времето НИМХ, съобщи дежурният синоптик Георги Цеков пред „Фокус“. Над Черноморието ще е облачно на места с превалявания от дъжд или ръмежи. Ще се появи умерен до силен северен вятър. Максимални температури от 4-5° в северните, до 9-10° в южните райони. В планините също ще е предимно облачно, на места с превалявания от сняг. Ще духа силен вятър от западсеверозапад и с него ще нахлува студен въздух. Температурите ще се понижават и към 14 часа на височина 1200 метра ще е около 0°, на 2000 метра – около минус 4°. най-късно, към вечерта, в Източна България. Облачността ще се разкъса и ще намалее, дневните температури слабо ще се понижат. В петък и събота в западната половина от страната ще е почти тихо и в равнинната част и ниска облачност, на места - трайни и температурите там ще остават ниски, близки до 0°. Повече слънце и затопляне ще има в в източната половина от страната и в планините, особено по северните склонове, където ще се появи югозападен вятър, в събота и ще се усили. Там дневните температури ще се повишат чувствително и втория ден ще достигнат на места 10°-15°.", "date": "2018.12.04", "title": "Жълт код за поледици в 7 области на страната утре "}
{"url": "https://www.monitor.bg:443/bg/a/view/2019-g-150-mln-leva-evrosubsidii-za-novi-mashini-v-zavodite-151411", "text": "Догодина стартира нова процедура по Оперативна програма „Иновации и конкурентоспособност“ (ОПИК) за обновяване на производството. Кандидатите ще си разделят 150 млн. лева евросредства, обяви зам.-министърът на икономиката Лилия Иванова. Три години и половина след стартирането на работа по изпълнението на оперативната програма са обявените 10 процедури за конкурентен подбор, по които са кандидатствали над 6000 български предприятия. До този момент по програмата са подписани близо 2 000 договора за безвъзмездна финансова помощ, а 1042 от тях вече са изпълнени успешно. Реално изплатените средства са в размер на 883 млн. лева или 35.56% от бюджета на цялата програма, допълни Иванова. Сключените договори са за 1.7 млрд. лева или 70.88% от общия бюджет. Обявеният ресурс под формата на различни процедури пък е в размер на 80.52%. „Към момента нямаме притеснения, че целият наличен ресурс по ОПИК ще достигне до българския бизнес до края на 2023 г.“, коментира зам.-министърът. По време на събитието Иванова връчи 61 договора на български компании по процедура „Подкрепа за пилотни и демонстрационни инициативи за ефективно използване на ресурсите“. Управляващият орган на ОПИК ще предостави безвъзмездна финансова помощ в размер на близо 50 млн. лева по процедурата. По ОПИК ще се подкрепя през 2019 г. развитието на иновационни клъстери в България и развитие на производството чрез внедряването иновации. Предстои и процедура за развитие на управленския капацитет и растеж на МСП чрез предоставяне на специализирани ИКТ услуги чрез отваряне на процедура за „Дигитализация на МСП“. С обявяването на изброените процедури през следващата година ще се достигне над 98% на наличния бюджет по ОПИК. Иванова изтъкна, че 2018 година е годината с най-интензивен мониторинг и най-много разплатени средства към бенефициентите по програмата. „От началото на годината са извършени плащания в размер на 325,7 млн. лв. към бизнеса, а сключените договори са 261“, обясни тя.", "date": "2018.12.04", "title": "2019 г.: 150 млн. лева евросубсидии за нови машини в заводите"}
{"url": "https://www.monitor.bg:443/bg/a/view/arhiv-i-sgrada-skaraha-otnovo-nimh-i-ban-151413", "text": "Сградата, която от Българската академия на науките (БАН) посочи като седалище на новосъздадената метеорологична служба към Академията, както и архивът, който се намира в нея, станаха причина за нови спорове с Националния институт по метеорология и хидрология (НИМХ). Метеоролозите обявиха още от лятото, че желаят да напуснат структура на БАН и да се отделят в собствено звено, излизайки дори на протести. Края на септември НИМХ и БАН сключиха споразумение, с което това да се случи. Това бе уредено нормативно в заключителните разпоредби в закона за бюджета за 2019-а, като той ще започне да функционира към МОН от 1-и януари. Тогава от БАН обаче обясниха, че това нарушавало споразумението, защото така цялата структурата на НИМХ излиза от БАН заедно с прилежащите сгради и абонаменти. Част от учените обаче пожелаха да продължат да развиват научната си дейност и да останат в структура на БАН. В резултат на това от миналия месец която да се казва „Институт за изследване на атмосферата, климата и водите“и ще започне функционирането си, когато и НИМХ към МОН. Малко след това образователният министър Красимир Вълчев се срещна с председателя на БАН акад. Юлиан Ревалски и пое ангажимент новото звено също да бъде финансирано от бюджета на ведомството. Просветният министър дори предложи и експерти от МОН да работят заедно със сформираната експертна комисия от БАН и да разгледат всички спорни въпроси, включително и тези от имуществен характер. Понеделник обаче Общото събрание на БАН взе решение новосъздаденото научно звено на академията е в гр. София, бул. „Цариградско шосе“ № 66. На същия адрес се намира и централната сграда на НИМХ, заедно с библиотеката и архива на метеоролозите. Милена Миленкова от НИМХ обясни, че по този начин всичко, което е градено и събирано – данни и архив от над 100 години, ще бъде загубено. тъй като там се помещавали над 30 души, които нямало къде да отидат. Тя обясни, че от НИМХ са в готовност за нови протести, с които да се противодейства да не се забравят по този начин имоти. Според Миленкова имало и друга сграда, която била подходяща – тази в Кокаляне, която на БАН скоро закупили. Председателят на Общото събрание на БАН проф. Евелина Славчева обясни, че това решение е предложено от експертна комисия като оптимален вариант. Тя уточни, че метеоролозите ще имат възможност да използват архива, като от БАН имат нужда само от втория етаж, където били разположени кабинетите. По данни на проф. Брънзов 15 души от НИМХ желаят да преминат в новоучреденото звено. Те обаче имали нужда от по-голяма сграда, тъй в него ще имат да се включат и други учени, обясни още Славчева.", "date": "2018.12.04", "title": "Архив и сграда скараха отново НИМХ и БАН "}
{"url": "https://www.monitor.bg:443/bg/a/view/vss-skochi-na-lozan-i-za-politicheskite-mu-rechi-v-chujbina-151422", "text": "Председателят на ВКС Лозан Панов изнася политически речи в разрез с конституционната забрана за подобни изказвания не само у нас, но и в чужбина. Това стана ясно на заседанието на съдийската колегия на Висшия съдебен съвет. На него кадровиците на Темида направиха втори опит да изяснят в диалог с него защо нарушава основния закон на страната и петни имиджа на съдебната власт, но както и предната седмица, и сега шефът на ВКС избяга от въпросите. До ескалацията на напрежението между ВСС и шефа на ВКС се стигна, след като на 16 ноември на международен форум, организиран от грантаджийския Съюз на съдиите в България, Панов обвини в порочност цялата съдебна система, атакува главния прокурор и говори за „чадъри“ и зависимости, без обаче да даде нито едно доказателство за думите си. В отговор 10 от 13-те членове на съдийската колегия подписаха писмо до него с конкретни въпроси и с настояване той да им отговори в режим на диалог на заседание на звеното. Днес беше вторият пореден опит съдиите във ВСС да получат отговор на запитванията си, но както и предния път и този Панов просто стана, заяви, че нямал какво да добави, излезе от залата и се покри, като следящи заседанието в сградата на ВСС. Вместо това проводи шефката на кабинета си, за да разясни пред журналистите, че нямало процедура за внасяне на точка в дневния ред за задаване на въпроси. „Така ли ще продължим темата? Поставени са въпроси за съдебната система на публични форуми, с лека ръка се отправят обвинения. Само тук не се говори. Онзи ден на конференцията във Виена г-н Панов отново заяви, че положителният доклад на ЕК за България е грешка. Хората там се питаха: Защо ни занимавате с тези въпроси?“, заяви представляващият ВСС Боян Магдалинчев, който заедно с Панов е присъствал на въпросната конференция. „Тук е органът, който взима решения за съдийската общност. Тук е мястото за обсъждане. Не виждам нищо лошо да говорим. На международни форуми се взима отношение по тези въпроси, а тук не. Г-н Панов трябва да говори“, бе категоричен Магдалинчев. Никой от другите кадровици не взе думата и тъй като водещият заседанието Панов бе излязъл, председателят на ВАС Георги Чолаков продължи да води заседанието вместо него, докато шефът на ВКС все пак не се върна. Пред медиите след края на заседанието Магдалинчев подчерта, че колегията не пита Панов за личното му становище, а настоява той да даде отговори, тъй като в изказванията си говори и поставя петно върху цялата съдебна система. „На международната конференция в София той каза, че съдебната система е зависима. Да каже конкретно ние ли сме виновни. Съдийската колегия е административният орган, който управлява съдебната система в частта за съдиите. Как някой казва – зависими са всички съдии в България, и г-н Панов няма да обясни на съдийската колегия, органа, който назначава, освобождава, търси дисциплинарна отговорност на съдиите “, заяви представляващият ВСС, като допълни, че Панов трябва също да ни каже дали е независим или пък е зависим. По отношение на форума във Виена пък посочи, че на него участие е трябвало да вземе той като представител на ВСС, като е бил излъчен за такъв от пленума на съвета. „И г-н Панов дойде, нямам идея по какъв начин, може да е имал персонална покана от някого. Там той отново постави въпроса, че ЕК не трябва да прекратява мониторинга върху България. И добави, че съдебната система в България е зависима. Каза също, че прокуратурата е по комунистически модел и продължава главният прокурор да бъде безконтролен“, разказа Магдалинчев, като от думите му стана ясно, че дори модераторът на форума във Виена се наложило да сложи край на полета на мисълта на Панов. На въпрос каква ще е следващата стъпка на съдийската колегия по отношение на шефа на ВКС, Магдалинчев отговори: „Като видях колегите, нито един не взе отношение по въпроса. По тази логика той винаги може да си мълчи и толкоз. Трябва да видя каква е позицията на колегите. Ако се приеме, че това е отказ от първоначалната ни позиция, така ще бъде“. По отношение на възможността да се задейства процедура по импийчмънт на Панов заради политическите му изказвания, които са забранени по закон, Магдалинчев обясни: „Изобщо не сме обсъждали такава алтернатива. Този въпрос не сме го коментирали въобще.“ Поведението на шефа на ВКС всъщност буквално Христо Иванов-Пинокио, докато все още бе в изпълнителната власт. Тогава той по същия начин обикаляше форуми в чужбина, за да настоява за запазване на мониторинга над България. Приликите между действията и речите им далеч не са случайни, предвид факта, че от стенограмите по „АРГОгейт“ лъсна, че двамата са част от опитите на подсъдимия шеф на кръга „Капитал“ Иво Прокопиев да прави политинженеринг. Дори именно Христо Иванов кръсти и половинката на Панов – Бети Панова, с псевдонима Черния лебед. Впрочем, докато мълчи пред колегите си от ВСС, Панов използва отново Черния лебед, за да говори вместо него. Половинката му „блесна“ с интервю в столичен седмичник, в което нападна Магдалинчев. Днес, помолен за коментар, Магдалинчев посочи, че е „неуместно една дама да се включва в такива отношения.“", "date": "2018.12.04", "title": "ВСС скочи на Лозан и за политическите му речи в чужбина "}
{"url": "https://www.monitor.bg:443/bg/a/view/grycki-grand-s-interes-kym-cvetomir-chernokojev-151414", "text": "Един от най-титулованите баскетболни клубове в Гърция проявява интерес към младата надежда на българския национален отбор Цветомир Чернокожев, съобщи gong.bg. Според сайта става дума за осемкратните шампиони на южната ни съседка от АЕК (Атина). “Жълто-черните” дори са се свързали с мениджърската агенция, която представлява Чернокожев и е базирана в Италия. Треньорът на атинския клуб Лука Банки също е италианец. 18-годишният баскетболист, висок 208 см, дебютира за мъжкия национален отбор на България в мача срещу Франция в Лиеж, загубен от нашите с 53:77. На клубно ниво братът на волейболния национал Велизар Чернокожев се радва на доста стабилен сезон с екипа на \"Академик\" (Сф). В 7 мача от НБЛ той има средно по 15,6 точки, 7,0 борби, 1,4 асистенции и 1,6 отнети топки. В 3 мача за \"Академик-2\" в “А” група пък е записал 17,3 точки, 11,0 борби и 2,7 асистенции. През лятото Чернокожев имаше оферта от испанския елитен клуб \"Манреса\", както и от няколко колежа от САЩ.", "date": "2018.12.04", "title": "Гръцки гранд с интерес към Цветомир Чернокожев"}
{"url": "https://www.monitor.bg:443/bg/a/view/osvobojdavat-ot-uchilishte-hronichno-bolni-deca-pri-mrysen-vyzduh-151410", "text": "Децата с хронични заболявания на дихателните пътища ще могат да бъдат освобождавани от училище по преценка на родителите си в дните с рискови нива на фини прахови частици във въздуха. За целта ще бъде създадена и нормативна възможност, съобщиха от МОН. Това бе решено след среща на министъра на образованието и науката Красимир Вълчев с представители на Националния институт по метеорология и хидрология и Регионалната здравна инспекция в София във връзка с провеждането на учебни занятия в дни с високи стойности на фини прахови частици във въздуха. При постъпване на предварителна информация за очаквано завишаване на нормите до рискови нива, училищата ще бъдат предупреждавани от РЗИ и МОН за предприемане на конкретни мерки. Освен правото да извинят отсъствията на децата, сред тях са ограничаване на провеждането на занятия на открито, включително посещения извън училище, както и учестен режим на влажно почистване в сградите.", "date": "2018.12.04", "title": "Освобождават от училище децата с дихателни проблеми при мръсен въздух"}
{"url": "https://www.monitor.bg:443/bg/a/view/nov-spad-na-prodajbite-na-novi-koli-v-germanija-prez-noemvri-151416", "text": "Пазарът на автомобили в Германия отчита нов спад през ноември, когато регистрациите на нови коли са намалели с 9,9 на сто на годишна основа до 272 674, сочат данни на Федералната служба за автомобилен транспорт (KBA), цитирани от АФП. Спрямо октомври има леко покачване от 7,9%, но то не позволява на най-големия европейски автомобилен пазар да се върне към годишния растеж след силния спад, предизвикан от влизането в сила през септември на по-взискателните по отношение на замърсяващите емисии екологични норми. Продажбите на автомобилния гигант Volkswagen са намалели с 15,4% през ноември спрямо -18,9 през октомври, като спадът на вътрешния пазар е съществен, въпреки че марката си запазва първото място като пазарен дял (18,1 на сто). По-високият клас автомобили от групата, Audi, отчита спад на продажбите от 42,6 на сто, но все пак по-слаб, отколкото през октомври (-64 на сто).", "date": "2018.12.04", "title": "Нов спад на продажбите на нови коли в Германия през ноември"}
{"url": "https://www.monitor.bg:443/bg/a/view/ledyt-prati-130-v-pirogov-151415", "text": "130 души са преминали през травматологията на „Пирогов“ заради заледяванията, 20 са хоспитализирани. Това съобщи говорителят на УМБАЛСМ „Н.И. Пирогов“ Мария Пойразова, цитирана от „Фокус“. По думите ѝ най-честите наранявания са в областта на китката и глезените. Днес са отворени допълнително три кабинета, като от болничното заведение имат готовност да отварят такива спрямо потока. Създадена е необходимата организация, като от болницата напомниха, че с приоритет са по-тежките случаи. Травматолозите от болничното заведение съветват хората да бъдат изключително внимателни в студеното и заледено време, да бъдат обути със стабилни обувки и дебели дрехи и да стъпват внимателно. По възможност по-възрастните хора да не излизат навън.", "date": "2018.12.04", "title": " Ледът прати 130 в „Пирогов“ "}
{"url": "https://www.monitor.bg:443/bg/a/view/obsht-front-sreshtu-bonus-malus-jalbi-sreshtu-narushenija-na-pytja-shte-blokirat-syda-151408", "text": "Обвързването на новата система \"Бонус-малус\" на застраховката \"Гражданска отговорност\" със Закона за движение по пътищата ще задръсти съдилащата, обявиха представители на граждански и браншови организации на превозвачите. Очакват всички административни нарушения да се обжалват, за да се чисти малуса, който ще увеличава сумата на задължителната полица. Ако системата се приеме в сегашния вариант, предложен от Комисията за финансов надзор, ще има протести, обяви общият фронт от организации. „Ще излезем на улиците, ако ни накарат да плащаме за неща, за които застраховката \"Гражданска отговорност\" не ни обезщетява, каза Магдалена Милтенова, председател на Браншовия съюз на стопанска инициатива в транспорта. Това са безотчетни пари, които ще потъват в касите на застрахователите, подчерта тя. Държавата не в състояние да се справи с корупцията и с контрола на пътя и се опитва през застрахователите да въвежда рестриктивни мерки към хората, заяви Милтенова. Глоба за превишение на 10 км в час не подлежи на обжалване и означава, че задължително ще плащате и по-скъпа застраховка, посочи още тя. По думите на Йонко Иванов, председател на Съюза на преподавателите по авто-мото подготовказ астрахователите ще прибират допълнително 240 млн. лева годишно. Катастрофа на пътя, без значение кое е виновното лице, ще се изплаща над 10 години и може да достигне сума от 10000 лева, които ще се платят чрез застрахователната полица. Това ще доведе до корупция сред органите на реда, защото потърпевшите ще предпочетат да платят подкуп вместо да обявят катастрофата, смятат организациите. Въвеждането на системата \"бонус-малус\",обсъждана на специален форум в понеделник, е в процес на обществено обсъждане от седмици и предизвиква противоречиви обществени реакции.", "date": "2018.12.04", "title": "Общ фронт срещу „Бонус-малус“: Жалби срещу нарушения на пътя ще блокират съда "}
{"url": "https://www.monitor.bg:443/bg/a/view/laboratorija-po-robotika-otvori-tu-sofija-151420", "text": "Студенти и научни работници ще бъдат обучавани практически в новата лаборатория по роботика на Техническия университет в столицата. Инвестицията възлиза на 150 000 евро и е направена от „Мицубиши“ и „Ехнатон“ в сграда на ТУ-София. \"Ще подготвяме студенти и научни работници по роботика за Индустрия 4.0\", заяви ректорът на университета проф. д-р Георги Михов. Той се извини на бизнеса за предишните обвинения, че не се интересуват от обучението, благодари и допълни, че с това единство се постигат успехи.  В съвременния бизнес с Индустрия 4.0 се означават интегрирано производство между роботи. Според специалистите ерата на Индустрия 4.0 беше и все още е революционна, но вече се говори и завръщане на човешкия елемент в производствения процес, колаборация между робот и човек – Индустрия 5.0. „За \"Мицубиши\" и \"Ехнатон\", които са дългогодишни партньори този проект е много важен, защото ние разбираме колко е инвестирането в младото поколение\", заяви маркетинг мениджър на „Мицубиши“ за Европа Лукаш Сендечки. Според него фирмите са изправени пред новите предизвикателсвта на пазара – автоматизация, автомобилостроене и дигитализация популярна още като Индустрия 4.0. Тя се характеризира с това, че автоматизацията се съчетава с обмена на данни от технологията на производство Доцент Николова от ТУ-София съобщи, че в тази лаборатория ще се обучават не само студенти, но и ще се правят изследвания, за да се постигат нови научни постижения. Тя подчерта, че без бизнеса това няма как да се случи. Изпълнителеният директор на „Ехнатон България“ Симеон Илински пожела в лабораторията да се създават много нови отлични инженери.", "date": "2018.12.04", "title": "Лаборатория по роботика отвори ТУ-София"}
{"url": "https://www.monitor.bg:443/bg/a/view/podsydimi-bosove-perat-imidj-s-porychkovi-dokladi-za-mafijata-151421", "text": "Синхронна атака, спретната по всички правила на ченгеджийското изкуство, проведоха подсъдими босове, криещи се зад маските на издатели у нас. Синхронна атака, спретната по всички правила на ченгеджийското изкуство, проведоха подсъдими босове, криещи се зад маските на издатели у нас. В опит да преперат имиджа си те си уредиха да се публикуват два доклада от организации, които на пръв поглед нямат нищо общо една с друга - Центъра за медиен плурализъм и медийна свобода и „Репортери без граници“. Анализите са уж срещу мафията, но в тях изобщо не се говори за мафията у нас. Причината е прозаична. С тях поръчителите им Иво Прокопиев, Сашо Дончев и Цветан Василев едновременно се пробват да се отърват от етикета „олигарси“, да се изкарат борци срещу мафията и - депутата от ДПС и наш издател Делян Пеевски. При това развявайки като медийно знаме срещу организираната престъпност не друг, а подсъдимия Иво Прокопиев. Атаката е толкова срамна, че организациите си служат с брутални лъжи, преповтаряйки опорните точки на олигарсите. В доклада на „Репортери без граници“ например пише без грам доказателства, че Пеевски бил „водещ производител на цигари“ у нас. И отново се опитва да му метне фиктивната връзка с „Булгартабак“, като развява и опорката за имагинерен тютюнев монополист. Доказателства няма и как да има, защото Пеевски никога не имал мажоритарен дял в тютюневата компания, а преди 2 години продаде и миноритарния си дял от 5%. Това е лесно проверимо при елементарна проверка в регистрите. Но репортерите явно, вместо да направят такава, се доверяват на лъжите на подсъдими босове и техните перодръжки. Също толкова лесно проверимо е, че „Булгартабак“ продаде всичките си марки на международния тютюнев гигант BAT. Но този факт също удобно се премълчава, защото не е удобен за атаките срещу Пеевски. Докладите не са случайни, още повече че са публикувани едновременно – на 27 ноември. Те издават тревогата на олигарсите и техните наемници, че напоследък маските им на обществени благодетели заплашително започнаха да падат. И вече трудно могат да оправдават разследванията срещу тях като „натиск срещу свободното слово“. Затова си поръчват анализи от чужбина, които после завъртат през медиите си у нас. За да ударят този, който през медиите и законодателните си инициативи у нас – Делян Пеевски. Анализите се допълват и в целите си – докато единият иска Европа да дава повече пари за „независима“ журналистика (отколешна мечта на кръга „Капитал“, който от години не успява да издържа медиите си на пазарен принцип, тъй като никой не желае да ги купува – б.а.), другият недвусмислено показва на публиката, че Пеевски е „лошият“, а медиите на олигарсите са „добрите“. А истината е, че медиите от нашата издателска група са единствените, които не се издържат от грантове, чужди фондации и европари. За разлика от изданията на олигарсите, които са със сринати тиражи заради лъжите им, ние разчитаме на изцяло пазарни принципи за финансиране – продажби от висок тираж и реклама. А фактът, че вестник „Телеграф“ е най-четеният, а „Монитор“ е сред най-влиятелните, показва, че на нас читателите ни имат доверие. Именно заради сринатия тираж на изданията си и тези на неговите авери олигарси Иво Прокопиев се възползва от факта, показан и от доклада на КЗК, че вестниците имат едва 5% дял в новинарския поток. Останалите 95% се държат от електронните медии, чийто мейнстрийм той е овладял през приближени ключови тв лица. Последното лъсна и от стенограмите „АРГО-гейт“, в които той сам си признава, че може да реди „дневния ред на новините“ в големите телевизии. В това той е подпомаган от човека, който буквално му подари първия милион – Фетхуллах Иван Костов. Командира, който му даде „Каолин“ и „Дамяница“ за без пари, създаде матрицата от медии и НПО-та, за да може да контролира общественото мнение и след падането му от власт. Именно тази матрица в момента използват Прокопиев и останалите отрочета на Костов.", "date": "2018.12.04", "title": "Подсъдими босове перат имидж с поръчкови доклади за мафията"}
{"url": "https://www.monitor.bg:443/bg/a/view/propadna-asansior-vyv-varnenska-bolnica-ima-postradala-151397", "text": "Болничен асансьор пропадна във Варна, шестима души са пострадали. Това съобщи директорът на Многопрофилнрата болница „Св. Анна“ д-р Красимир Петров, в която се е случил инцидентът. Това е станало около 14.30 часа. Те веднага са били отведени за преглед в Шоковата зала в болницата. Д-р Петров поясни, че четирима от пострадалите са с леки контузии, най-вече натъртвания. 45-годишна жена обаче е с пукнат прешлен. След като е прегледана, тя е отказала да бъде хоспитализирана в болницата. Сериозно е пострадала друга жена, на 52 години. Тя е с изкълчени коленни стави, настанена е за лечение в „Св. Анна“. Оказва се, че асансьорът е бил за петима, но в него са се качили осем човека. Две от пострадалите жени са настанени в Клиниката по неврохирургия. Асансьорът е въведен в експлоатация през 1979 година, но е бил изряден и редовно се обслужва от сервизен техник. Последният сертификат от фирмата, която извършва техническа поддръжка, е издаден през месец май и е с валидност от една година. Според д-р Петров, по първоначална информация, причината за инцидента е счупване на част от подемното устройство. Асансьорът е потеглил с пътниците от първия етаж в стария блок на болницата. Изминавайки 6-7 метра той пропада обратно – малко под нивото на първия етаж. Служители на болницата успяват да извадят седем от пътниците. В този момент асансьорът потегля рязко нагоре към последния четвърти етаж с една жена вътре. Директорът на лечебното заведение увери, че своевременно са извикани екипи на пожарната и гражданска защита, както и всички компетентни институции. В момента асансьорът е спрян и не се ползва. В сградата е създадена организация и се ползва друг асансьор, за да не се пречи на нормалния ритъм на работа на клиниките. Случаят се разследва, води се досъдебно производство.", "date": "2018.12.04", "title": "Шестима пострадали след пропадане на асансьор в болница (ОБНОВЕНА)"}
{"url": "https://www.monitor.bg:443/bg/a/view/osem-godini-po-kysno-nedovyrshen-mol-otvorja-vrati-vyv-varna-151402", "text": "Сръбски инвеститор заедно с български партньор отварят нов мол във Варна. Недовършеният търговския център \"Гaлepия Bapнa\", който беше построен преди 8 години на кръстовището на бул. \"Сливница\" и \"Република\", ще бъде вторият най-голям мол извън София. Новият мол ще бъде под бранда Delta Planet Mall с 120 магазина под покрива си, като инвестицията се оценява нa 120 млн. eвpo. Общата търговска площ е 40 000 кв.м. и е разположена на четири търговски нива, две от които партерни. Паркирането е уредено на три подземни нива с 1300 места, всяко със собствен изход. Търговският център постига заетост 88,3% четири месеца преди откриването си, обяви управителят на мола Алекс Линчев. „Delta Planet Mall ще се основава на сравнително новата концепция при моловете в България ритейлтейнмънт - комбинация от пазаруване, интерактивен модерен интериор и просторни развлекателни зони на площ 4 000 кв.м.“, коментира Линчев. По думите му инвеститорите са избрали Варна заради липсата на големи търговски центрове над 30 000 кв.м. в региона, многото опериращи аутсорсинг компании. Предимство на Варна е големия поток от туристи. По данни на операторът на летище Варна - Фрапорт, 2 млн. туристи кацат в града на година, от тях 1,6 млн. през лятото. Молът ще има най-голямото кино извън София с 12 зали и единствената в града 4DX кино зала. В търговският център ще има детски галактически център на площ от 1500 кв. м., който ще бъде безплатен за посетителите. Сред атракционните са 12-метрова пързалка на 7 етажа и батут. „Не се притесняваме от конкуренцията на другите два мола в града, Варна тепърва ще се развива, изгражда се съвременна инфраструктура. В региона – Търговище, Добрич и Шумен, няма други търговски центрове, обоснова Липчев решението в района да се изгради още един мол. Очакват поне 60 000 души да присъстват на откриването на 28 март 2019 г. Πpeз ceптeмвpи 2017 г. сръбската компания Delta Real Estate, част от Delta Holding нa cpъбcĸия пpeдпpиeмaч Mиpocлaв Mишĸoвич, пpидoби 50% oт ĸoмпaниятa - coбcтвeниĸ нa \"Гaлepия Bapнa\". Вторият инвеститор, АП Инвест, е собственост на двамата български предприемачи Ангел Ангелов и Петър Дудоленски. Една от идеите за недовършения мол беше да се превърне в болница. В новия мол ще се открият нови 600 работни места. Delta Real Estate има в портфолиото си реализирани проекти на молове с общо 250 000 м2 отдаваема площ и още 600 000 м2 в процес на изграждане или предстоящи да бъдат пуснати в действие. Сред вече действащите са двата обекта на търговския център Delta City в Белград и Подгорица, а сред предстоящите – молове от веригата Delta Planet в Белград, Баня Лука и Ниш. \"Нашият първокласен и опитен екип работи върху създаването на уникален проект, за който всеки ще говори\" – сподели Зорана Ждрале Бурлич, изпълнителен директор на Delta Real Estate.", "date": "2018.12.04", "title": " Осем години по-късно: Недовършен мол отворя врати във Варна"}
{"url": "https://www.monitor.bg:443/bg/a/view/ogneborci-spasiha-semejstvo-ot-gorjashta-kyshta-151398", "text": "Възрастно семейство е било спасено от полицейски и пожарникарски екипи в Хасково, съобщиха от полицията. В 19,20 часа в понеделник на спешния телефон е получен сигнал за пожар. Изпратените на място екипи установили, че в горящата на улица „Бачо Киро“ къща има хора. С помощта на спасителните екипи от дома им са изведени 63-годишна жена и 66-годишният й съпруг. Двамата са транспортирани в болницата, прегледани и освободени, без наранявания. След като огнената стихия е била окончателно потушена е установена и причината. Пламъците са лумнали от комина, като са тръгнали от ревизионния отвор в мазето. Коминът не бил дълго време чистен и пламнали сажди и смоли. Пламъците бързо обхванали складираните в мазето дърва и стари вещи.", "date": "2018.12.04", "title": "Огнеборци спасиха семейство от горяща къща"}
{"url": "https://www.monitor.bg:443/bg/a/view/pamporovo-otkriva-ski-sezona-s-bezplatni-liftove-151412", "text": "Пампорово ще открие ски сезон навръх студентския празник 8 декември, обяви изпълнителният директор на родопския курорт Мариян Беляков. По традиция на този ден всички лифтове и влекове ще са безплатни. Предвид снежната обстановка ще бъдат отворени около 40% от пистите. Зоната \"Мечи чал\" обаче ще бъде пусната по-късно, защо е засегната от природните бедствия тази година и още не е оправена. Специално за студентите ще бъде организирано и второто издание на \"8 декември - Фестивалът\", за което се очакват над 2000 студенти от цялата страна. Само от София те ще бъдат над 900 души. За тях ще бъде изградена \"парти\" шатра при хотел \"Малина\". За празненствата са привлечени над 15 от известните изпълнители на хип хоп, аренби и поп фолк музиката, а за тези, които не понасят тези жанрове ще има кътчета с класика в два от най-големите хотели. За новия сезон ще бъдат открити нови детски и туристически центрове, там ще има пълна информация за състоянието на ски трасетата. Цените за лифт карти Пампорово - Мечи чал са 58 лв. (с 3 повече от миналия сезон), но от 9 до 22 декември се пускат промокарти по 37 лв. Топсъбитието на сезона за Пампорово ще е конгресът на \"Интерски\" - световното сдружение на ски и сноуборд учителите от 17 до 23 март. В него ще участват над 1000 представители на 30 страни. Освен лекции и занятия, инициативата ще има и благотворителен характер със събиране на средства за обучение на над 100 деца, лишени от родителски грижи. За него ще бъдат изградени 4 специални зони, като детската за сноуборд ще бъде направена със съдействието на делегацията на САЩ. На форума ще бъдат обсъждани и възможностите на България за домакинство на младежката зимна олимпиада. Курортът инвестира 1 млн. лева в това събитие, но от ръководството се надяват и на държавна помощ за провеждането му. Мариян Беляков отбеляза, че се очаква ръст с около 10-15% на чуждестранните туристи този сезон, а на тези от Ирландия - с над 20%. Ирландска фирма е поискала дори и да наема сграда за пъб в курорта, която да работи цяла година. \"Нашият проблем не е ръстът на туризма, а това, че вече не ни достига леглова база, коментира Беляков. - За да я увеличим сме закупили хотел с около 1200 места, построен, но недовършен. В нашия курорт нямаме проблем с кадрите, задържаме служителите и работниците през целия сезон, няма текучество. Наистина им увеличихме заплатите, може би това е причината.", "date": "2018.12.04", "title": "Пампорово открива ски сезона с безплатни лифтове"}
{"url": "https://www.monitor.bg:443/bg/a/view/tri-dni-sled-incidenta-v-ruse-toplofikacija-izrazi-syjalenie-151395", "text": "Три дни след инцидента с пропадането на жена в яма с вряла вода, образувала се в резултат на авария, „Топлофикация – Русе“ изрази съжаление за случилото се. Директорът Севдалин Желев изпрати до медиите официално становище във връзка с нещастната случка, станала в събота вечерта в междублоково пространство в квартал „Здравец Изток“. Желев потвърждава, че в почивния ден действително е получен сигнал за спукване на тръби в района, но поради изключително ниските температури е било невъзможно спирането на топлоподаването в отклонението, в което били включени 6 жилищни блока и едно училище. Прави се и уточнението, че не става въпрос за изкоп, а за авария под повърхността на настилката и че не са били започнати никакви ремонтни дейности към момента на инцидента. Жената е стъпила върху асфалт, който е пропаднал. На мястото е имало авария на тръби и изпуснатата гореща вода е довела до размиване на почвата под твърдата тротоарна настилка, което подстрадалата не е имало как да види. Казва се също, че за възникналия проблем е получен един единствен сигнал, а общо пред деня е имало 12 обаждания за подобни аварии в различни точки на града, като екипите са се постарали да реагират на тях по степен на приоритетност. Физически не било възможно всеки пробив в топлопреносната мрежа да се ремонтира на момента и за отстраняването на всички повреди се реагирало при подходящи климатични условия. При инцидента в събота пострада 44-годишната Нергиз Юсеинова, която е настанена за лечение в отделението по изгаряния в УМБАЛ „Медика“. Близките й се заканиха да съдят „Топлофикация – Русе“.", "date": "2018.12.04", "title": "Три дни след пропадането на жена в яма с вряща вода, \"Топлофикация\" съжали "}
{"url": "https://www.monitor.bg:443/bg/a/view/jivko-sedlarski-pokaza-skulpturi-na-rokli-151401", "text": "Скулптури на рокли представи пред медиите българският творец, работещ във Франция Живко Седларски. Той обясни, че работи върху серията „Роклята“ от 10 години, като вече е имал две дефилета с тях в Париж. Целта му е да се доближи до творческия процес на един дизайнер на висша мода. Стремил се е да покаже жената, въпреки, че тя не присъства в скулптурата. Движението, което роклята прави, подсказва нейното присъствие. Първата му метална рокля се казва \"Дъга в нощта\", висока е 3,20 м и създаването й е отнело 18 месеца. Живко Седларски пристигна от Франция по покана на Академията за мода, за да участва в десетото издание на годишните награди за най-стилни и успели българи \"БГ модна икона\", което ще се състои на 12 декември в столицата.", "date": "2018.12.04", "title": "Живко Седларски показа скулптури на рокли"}
{"url": "https://www.monitor.bg:443/bg/a/view/direktoryt-na-teatyr-199-s-nagrada-zlaten-slon-151404", "text": "Директорът на Театър 199 Ани Монова е сред новите носители на наградата \"Златен слон\" за изключителен принос в развитието и издигането на авторитета на кукленото изкуство. Отличията, учредени от първия частен куклен театър у нас – Малък куклен театър „Слон“, бяха връчени от основателите му доц. Мирослав Цветанов и актрисата Роза Николова точно на 30-ия рожден ден на формацията. Останалите носители на приза за тази година са Амела Вученович от Театралната академия в Санкт Петербург, инициативата \"Дни на куклите\" на ДКТ Бургас в лицето на Христина Арсенова и Петя Стефанова, България Ер. Сред досегашните лауреати са поетът Валери Петров, режисьорката проф. Юлия Огнянова, композиторът Хайгашод Агасян, кукленикът проф. Атанас Илков, ректорът на НАТФИЗ проф. Станислав Семерджиев и др. На юбилея е посветена и премиерата, която ще излезе скоро – \"Малкият принц\" по Екзюпери. В спектакъла за пръв път в историята на водния куклен театър, който „Слон“ експериментира у нас за пръв път в Европа, интерпретирайки древна виетнамска традиция, куклите проговарят. Авторската музика отново е на обещаващия млад композитор Пламен Цветанов.", "date": "2018.12.04", "title": "Директорът на Театър 199 с награда „Златен слон“"}
{"url": "https://www.monitor.bg:443/bg/a/view/10-mln-za-malkija-biznes-po-granicata-mejdu-bylgarija-i-gyrcija-151403", "text": "10 млн. евро за развитие на малките и средни предприятия в граничния регион между България и Гърция ще бъдат отпуснати по Програмата за трансгранично сътрудничество ИНТЕРРЕГ V-A Гърция-България 2014-2020 г., съобщи пресцентърът на министерството на регионалното развитие и благоустройството. Мярката бе одобрена в рамките на Петото заседание на Комитета за наблюдение на програмата, което се проведе в Ксанти. Форумът бе председателстван от заместник-министъра на регионалното развитие и благоустройството Деница Николова и заместник-министъра на икономическото развитие на Гърция Статис Янакидис. В него участваха областни управители, кметове, представители на бизнеса, неправителствения сектор и образователни структури от двете страни на граница. Зам.-министър Николова подчерта, че около 80 от малките и средни погранични предприятия в двете страни ще могат да се възползват от финансовата помощ по приоритетната ос \"Конкурентен и иновативен трансграничен регион\", с която ще се даде тласък на развитието и допълнителни възможности за инвестиции в трансграничния регион. 30 на сто от средствата ще бъдат насочени изцяло към новосъздадени предприятия, а мярката ще бъде отворена още този месец.", "date": "2018.12.04", "title": "€10 млн. за малкия бизнес по границата между България и Гърция"}
{"url": "https://www.monitor.bg:443/bg/a/view/ns-glasuva-utre-ostavkata-na-moskovski-kato-deputat-151406", "text": "Бившият транспортен министър Ивайло Московски е подал оставка като депутат от ГЕРБ. Това става ясно от програмата за работата на Народното събрание за тази седмица. Гласуването на оставката на Московски е записано като първа точка от дневния ред за заседанието на НС. Не е ясно кога точно Московски е внесъл оставката си в деловодството на парламента, но по неофициална информация това е станало още на 30 ноември. Причината е решението на Министерски съвет от септември, с което бе одобрена кандидатурата му за вицепрезидент „Операции“ на Черноморската банка за търговия и развитие (ЧБТР). Решението бе взето „на подпис“ от МС, като за него се разбра от съобщение на финансовото ведомство. Самата кандидатура на Московски бе представена от министър Владислав Горанов в началото на октомври. Московски се върна в парламента, след като подаде оставка като министър на транспорта заради тежката катастрофа край Своге с 20 жертви. На негово място в парламента в редиците на ГЕРБ трябва да влезе Ралица Добрева. ", "date": "2018.12.04", "title": "НС гласува утре оставката на Московски като депутат"}
{"url": "https://www.monitor.bg:443/bg/a/view/hit-na-chajldish-gambino-e-pesen-na-godinata-151388", "text": "Хитът на американския рапър Чайлдиш Гамбино This is America е избран за песен на годината в престижната класация на британския в. \"Гардиън\". Изданието е съставило подреждането на хитовете за 2018 с помощта на анкета сред 50 уважавани музикални критици, сътрудничещи на редакцията. Сингълът на Гамбино, който излезе през май месец, разказва за проблемите на чернокожите, повсеместното насилие и жестокостите на полицията. Песента веднага се изкачи на първо място в седмичната класация на сп. \"Билборд\" за най-популярните 100 парчета. На второ място е Джанел Моне с хита Make Me Feel, а трета е Ариана Гранде с No Tears Left To Cry. Наскоро Чайлдиш Гамбино разочарова многобройната си армия от фенове с новината, че настоящето му световно турне ще е последно в кариерата му. Певецът, чието име по паспорт е Доналд Глоувър младши, съобщи на присъстващите на концерта си в Атланта, част от обиколката му, че това е финална среща. Малко преди това 34-годишният рапър издаде, че избягва да използва интернет след излизането на This is America, защото не му допадат коментарите за изпълнението на песента.", "date": "2018.12.04", "title": "Хит на Чайлдиш Гамбино е песен на годината"}
{"url": "https://www.monitor.bg:443/bg/a/view/glavnijat-prokuror-na-ukrajna-razmenjame-300-dushi-za-zadyrjanite-morjaci-151407", "text": "Украйна призовава Руската федерация към преговори за размяна на задържаните украински моряци и е готова да предложи за размяна повече от 300 души, заяви днес на брифинг в Одеса главният прорукор Юрий Луценко. \"Разполагаме с достатъчен фонд за размяна - над 300 лица, осъдени за антидържавна дейност. Има кого да разменяме\", каза Луценко. \"За съжаление, нашият опонент - ръководството на Руската федерация, не иска да влиза в каквито и да било разговори за моряците, незаконно задържани в международни води\", добави прокурорът. Той съобщи също, че военната прокуратура на Украйна за два дни установила \"конкретни лица от Руската федерация, на които е повдигнато обвинение в акт на агресивна война срещу украинските Военноморски сили\" Луценко добави, че е инициирал разширяване на санкциите срещу руски компании и физически лица заради инцидента в Керченския проток. \"Аз, като член на Съвета за национална сигурност и отбрана, вчера предложих в обръщение до президента на Украйна и до секретаря на Съвета да бъде прието решение за замразяване на активите на юридически и физически лица от Руската федерация, които имат бизнес на територията на Украйна\", каза Луценко. Главният прокурор съобщи, че администрацията на украинския президент е изискала списък на лица и компании, чиито активи се предлага да бъдат замразени. \"Този списък включва хиляди имена\", каза Луценко, като добави, че \"разширяването на санкциите няма да е лесно, тъй като някои руснаци имат монопол в Украйна\".  ", "date": "2018.12.04", "title": "Главният прокурор на Украйна: Разменяме 300 души за задържаните моряци"}
{"url": "https://www.monitor.bg:443/bg/a/view/obvinjaema-za-poboj-na-medsestra-zastava-pred-temida-151387", "text": "44-годишна старозагорка ще застане пред Темида по обвинение, че се е държала арогантно с лекари от спешното приемно отделение при УМБАЛ „Проф. д-р Стоян Кръстевич“ и нанесла лека телесна повреда на опитала се да я възпре медицинска сестра. Казусът, по който обвиняема е известната в квартал „Лозенец“ Яна Л., е станал късно вечерта на 23 август, когато няколко жителки на ромската махала пробвали да малтретират дежурните медици, които отказали да хоспитализират тяхна позната с аргумента, че състоянието й е за неотложен кабинет, а не за спешния. Тогава повиканите на помощ униформени полицаи от Второ РУ задържаха четири мургави дами на възраст от 35 до 65 години, за две от които имало достатъчно данни, че и друг път са вдигали скандали в спешното приемно отделение. Три месеца по-късно до съдебна зала стига само Яна Л., срещу която е повдигнато обвинение за непристойни действия, грубо нарушаващи обществения ред и причиняване на лека телесна повреда на лице от персонала на здравното заведение. От прокуратурата уточняват, че обвиняемата наругала лекарите, които установили състоянието на познатата й и след като констатирали бъбречно усложнение я насочили към неотложния кабинет. При опит да й бъде направена устна забележка същата блъснала в стената медсестра и едва не и счупила китката. Обвинението е по чл. 131 ал.2 предл.13т.4, вр. чл. 130 ал.2 от Наказателния кодекс, предвидено е наказание до 3 години затвор. Според запознати Яна Л. е близка до известен лихвар в квартала .", "date": "2018.12.04", "title": "Обвиняема за побой на медсестра застава пред Темида"}
{"url": "https://www.monitor.bg:443/bg/a/view/profesor-veterinar-veche-10-godini-vae-ptici-ot-dyrvo-151389", "text": "Изложба на десетки изрязани от дърво фигури на птици и животни подреди в Стара Загора наскоро навършилият 75 години професор по ветеринарна медицина д-р Никола Николов. Роденият в село Братя Даскалови учен, който е бил години наред ветеринарен лекар, преподавател в старозагорския ветеринарен техникум и ръководител на районния ветеринарно – медицински институт в Града на липите, признава, че с длетото в ръка отпочива от задъханото ежедневие. Използва за направата на своите произведения дъб, череша и липа, а образите на „героите“ си пресъздава по спомени. Не е водил бройка на създадените до сега произведения, но смята, че не са по-малко от хиляда. Зад дърводелския тезгях седнал като на шега преди десетина години, но тръпката я наследил от майка си, която рисувала много красиво и от нейния баща. На времето майка му имала желание да го изпрати да учи в единственото училище за каменоделци във врачанското село Кунино, но тогава надделяло бащиното желание да стане ветеринарен лекар. В хобито си се е учил от старите майстори – резбари от различни школи, възхищавал се е на резбованите от тях слънца и цветя по таваните на възрожденските къщи, но смята че е успял да създаде своя лична техника. За четвъртата си самостоятелна изложба проф двмн Никола Николов е избрал арт – фоайето на Радио Стара Загора. Откриването й ще бъде в навечерието на именния му ден Никулден.", "date": "2018.12.04", "title": "Професор – ветеринар вече 10 години вае птици от дърво"}
{"url": "https://www.monitor.bg:443/bg/a/view/4-godini-zatvor-za-hoteliera-kiro-princa-kojto-razstrelja-gotvacha-si-151396", "text": "Бургаският апелативен съд намали 7-годишната присъда и наложи по-ниско наказание на хотелиера Кирил Христов - Принца, който застреля готвача си Никола Колев. Въззивният състав е преквалифицирал деянието в извършено по непредпазливост и е намалил присъдата от седем години на четири години лишаване от свобода, което да бъде изтърпяно при първоначален общ режим. Съдът е постановил Кирил Принца да заплати кръвнина на съпругата на убития Стоянка Колева в размер на 140 000 лв., както и по 130 000лв. на двамата му синове. Решението на магистратите не е окончателно и може да се обжалва пред ВКС. Кървавата драма се разигра през април 2016 година в ресторанта на хотел \"Принц Кирил\". Собственикът заръчал на готвача да приготви богата софра с чеверме, защото поканил приятели. В около полунощ, в разгара на купона, Принца извадил законния си пистолет и започнал да стреля напосоки във въздуха. Стрелбата не изненадала никого, защото в курорта били свикнали на подобни изпълнения. Коронният номер на Принца, след като си пийне, бил да стреля напосоки. Последното забавление обаче приключило драматично. Според свидетелите Кирил се целел основно в саксиите, но без да иска улучил готвача си, който се строполил и издъхнал на място. Веднага след убийството, роднини на загиналия разказаха, че убиецът и аверите му са направили опит да скрият престъплението. Те повикали полиция и казали, че готвачът е получил инфаркт. Същата версия пласирали и пред съпругата и синовете на Кольо, познат с прякора Дългия. Роднините обаче поискали оглед на трупа и още същата нощ истината лъснала. В съдебната зала убиецът призна вината си и се разкая. През целия процес той се кълнеше, че случилото се е нелепа случайност.", "date": "2018.12.04", "title": "4 години затвор за хотелиера Киро Принца, който разстреля готвача си"}
{"url": "https://www.monitor.bg:443/bg/a/view/literaturen-fest-koziruva-na-nemskoezichnite-avtori-151394", "text": "Над 80 са участниците в тазгодишното издание на най-голямото литературно събитие в столицата – шестия Софийски международен литературен фестивал, който ще се проведе от 11 до 16 декември в НДК. Чуждестранната програма на фестивала ще е посветена изцяло на съвременната немскоезична литература, която се създава не само в Германия, но и в Австрия, Швейцария и Лихтенщайн. В събитието ще се включат някои от най-известните писатели, поети и драматурзи от тези страни: германците Кристоф Хайн, Марион Пошман и Шерко Фатах – син на иракчанин и немкиня; австрийците Роберт Менасе и Фердинанд Шмац; швейцарците Лукас Берфус, нашумял у нас с пиесата си „Сексуалните неврози на нашите родители“, и Йонас Люшер; Сабине Бохмюл от Лихтенщайн. Специално за форума ще пристигне и българинът Илия Троянов, който в последните десетилетия живее и работи в Германия и Австрия. Неговата книга „Власт и съпротива“ бе номинирана за най-добър немскоезичен роман през 2015 г., а неотдавна послужи за основа на международен театрален проект, показан и у нас. Програмата на фестивала обединява около 40 събития, които осмислят съвременни литературни процеси и събират на едно място български и немскоезични автори. Тя обичайно е изградена от няколко основни елемента: срещи с писатели, дискусии и детски модул. Тази година ще се разшири с още 3 нови формата: „Бързи литературни срещи“, „Софийски международен литературен фестивал представя“ и „Тайно поетическо четене“. Иван Ланджев и Соня Тодорова ще бъдат първите автори, които ще участват в бързите литературни срещи. Тези лични срещи между читател и писател ще заимстват случайния принцип на Speed Dating-формата при запознанствата. Първите 50 записани ще имат възможност да разговарят с един от писателите в рамките на 5 минути. Авторите ще са си подготвили теми за разговор, а феновете ще сядат при тях на случаен принцип. В рамките на втория нов формат ще бъдат представяни разпознаваеми, устойчиви, непознати или напълно нови интересни начинания. За тайното поетическо четене засега може да се каже твърде малко, както се подразбира и от заглавието. Не са обявени предварително нито имената на поетите, нито мястото на събитието. Броят на присъстващите ще бъде ограничен, а предварителното записване ще е задължително. Водещата линия на основната програма (срещите с писатели и дискусионните панели) на Софийски международен литературен фестивал ще премине през теми и тенденции в немскоезичната и българската литература, които имат пресечни точки, но е важно да бъдат анализирани в различните контексти. Намерението на подобна идейна рамка е на литературите и културите на различните държави. Днешните неврози; социалната травма; Европа като сюжет; историческото наследство: памет и истина; поезията, представена пред скоби; проза и справедливост са само част от темите за разговор с българските и гостуващите автори. Сред участниците от страна на домакините ще бъдат Алек Попов, Георги Господинов, Владимир Полеганов, Владислав Христов, Георги Господинов, Здравка Евтимова, Кристин Димитрова, Крум Филипов, Марин Бодаков, Мирела Иванова, Палми Ранчев, Петър Чухов, Христо Карастоянов и др. Шестте дни на 6-ия Литературен фестивал ще съвпаднат с 46-ия Софийски международен панаир на книгата. Неговото мото е подчинено на същата доминанта: „Четири страни – един език“. И двата форума се организират от Асоциация „Българска книга“ с подкрепата на Министерството на културата и Столична община.  ", "date": "2018.12.04", "title": "Литературен фест козирува на немскоезичните автори"}
{"url": "https://www.monitor.bg:443/bg/a/view/bylgarija-zagubi-vsichki-shansove-za-svetovnoto-po-basketbol-151391", "text": "България загуби окончателно шансове за класиране на световното първенство по баскетбол за мъже в Китай през 2019 г. Това стана ясно след тежката загуба на националите ни от Франция с 53:77 (16:19, 13:20, 16:17, 8:21) при реванша в Лимож и изиграването на останалите мачове в група К в квалификациите Победата на Русия над Чехия с 81:61 и обратът, който Финландия направи при гостуването срещу Босна и Херцеговина за 81:77 подреди класирането в групата. На първите 3 места, които дават право на участие са Франция с 19 т., Чехия със 17 и Русия с 16, следвани от Финландия с 12, България - 14 и Босна и Херцеговина - 12. На Русия и Финландия обаче предстои мач, който директно ще определи кой от двата тима ще е е пред нашия тим, независимо от резултатите в останалите срещи. Дори при тройна \"въртележка\" националите ни ще са с по-лоши показатели от останалите заради загубите си срещу тях до момента. В мача с Франция в Лимож баскетболистите ни бяха направо трагични от началото до края. Защитата им не успя да спре атлетичните французи, които вече си бяха осигурили място на световното и играха изцяло освободени от напрежението. В атака пък нападателите ни стояха статично като коледни дръвчета или изпускаха елементарни топки, спъваха се и бяха буквално неузнаваеми на фона на показаното в предишните двубои. Така бяха тотално надиграни от домакините, които доминираха и в борбата под кошовете. Старши треньорът Любомир Минчев опита всякакви ходове, пусна всичките си резерви, даде шанс зар дебют и не 18-годишния Цветомир Чернокожев, но не успя да промени нищо. \"Не мога да анализирам каквото и да е, призна Минчев след загубата. - Играхме ужасно. Бяхме наясно, че французите ще бъдат пределно мотивирани, особено след загубата в Ботевград. Започнахме зле, с много грешки, но се държахме в мача. Но в неговия ход не подобрихме нищо, продължихме да играем лошо и позволихме на Франция да спечели лесно.” \"Лесно можем да се оправдаем с дългото пътуване, бяхме изморени от първия мач, но това са просто приказки, каза пък гардът Станимир Маринов. - Истината е, че не бяхме подготвени психически, не се борихме както трябваше, както го направиха французите. А ако говорим за статистиката, там вече всичко е трагедия.” Най-резултатен за националите ни с 13 точки беше Христо Захариев. Станимир Маринов направи 11 и 5 борби, Венцислав Петков - 11. За Франция със 17 т. завърши Якуба Уатара, Матиа Лесор ими 10, Уилям Хауърд - 8, Андрю Албиси - 7.", "date": "2018.12.04", "title": "България загуби всички шансове за световното по баскетбол"}
{"url": "https://www.monitor.bg:443/bg/a/view/izmervat-i-ocenjavat-rysta-na-decata-v-burgas-151390", "text": "Безплатни прегледи за измерване и оценка на растежа на децата ще се проведат в Бургас на 9 и на 10 декември 2018 г., съобщиха от многопрофината болница в морския град.  Инициативата, която придоби популярност като „Клиника на колела“, е част от стартиралата през 2017 г. в Университетската болница „Св. Марина“ – Варна мащабна кампания на Варненското дружество по детска ендокринология GROWINFORM за ранно откриване и навременно лечение на състояния, свързани с проблемен растеж. От месец септември тази година кампанията е национална. Мобилният екип на д-р Росица Стойчева включва детски ендокринолози, които ще правят оценка на растежа на децата. Не е необходимо предварително записване, нито направление, но е добре да се знае ръстът на родителите и данни за ръста и теглото на детето през годините. Прегледите в Бургас на 9 декември (неделя) ще бъдат от 14.00 до 17.00 часа на ул. „Странджа“ 38 (срещу входа училище \"В. Априлов\"), кабинет на д-р Недялкова. На 10 декември (понеделник) от 9.00 до 12.00 часа, ул. „Странджа“ 38, (срещу входа училище \"В. Априлов\"), кабинет на д-р Недялкова. На 9 декември от 17.00 до 18.00 часа там ще се проведе беседа с родители. Проследяването на физическия растеж е важна стъпка към наблюдение на здравето на децата. Забавянето на растежа, дори ускореният растеж, може да бъде ранен показател за основното медицинско заболяване. До момента, в рамките на кампанията, детските ендокринолози са прегледали безплатно пациенти във Варна, Шумен, Разград, Пловдив, Габрово, Велико Търново, Горна Оряховица, Русе, Сливен, Ямбол и Кюстендил. Преминали са общо над 150 деца на възраст от 2 до 18 години, като при 52 от тях са установени отклонения. Успешно лечение е започнало при 12 деца, а над 20 са под наблюдение за започване на лечението.", "date": "2018.12.04", "title": "Измерват и оценяват ръста на децата в Бургас"}
{"url": "https://www.monitor.bg:443/bg/a/view/slynchevijat-zimen-den-na-naivista-dimityr-vecin-151399", "text": "Изложба на един от най-известните представители на наивизма у нас – художника Димитър Вецин, кани публика в галерия „Париж“ на столичната улица „Цар Самуил“ 47. Новите деветнадесет картини са обединени от заглавието „Слънчев зимен ден“, което ни отвежда към поредна среща със специфичните и буквално „вециновски“ портрети на българското село. Кристално чистото небе, цветните фасади на къщите, пъстрите дрехи на малчуганите, църквичката на хълма, снежните човеци и тези толкова характерни дървета, които приличат на красиви бели дробове през зимата и на плътни натежали гроздове през лятото. Романтиката и красотата на природата откриваме и в останалите сезони, празници и обичаи, съхранени като визуален етнографски документ в картините на Димитър Вецин. Специално внимание заслужават и т.нар. „червени пейзажи“, няколко на брой в изложбата, като в единия от тях („Добър ден, господин Вецин“) откриваме и забавен автопортрет на художника, нарамил бои и платно, запътил се по планинската пътека в търсене на най-хубавата гледка към родното село (Орешец в Белоградчишко). Топлата живопис на художника, създадена с похватите на наивизма, успява да създаде онази вълшебна смесица от спомен и приказка, в която ни се иска да затворим очи и да се потопим. Можете да го направите и вие до 12 декември.", "date": "2018.12.04", "title": "Слънчевият зимен ден на наивиста Димитър Вецин"}
{"url": "https://www.monitor.bg:443/bg/a/view/angela-merkel-otnovo-e-naj-vlijatelnata-jena-v-sveta-151386", "text": "Канцлерът на Германия Ангела Меркел е най-влиятелната жена в света за 2018 г., показва ежегодната класация на \"Форбс\". Меркел е на върха осма година. Списъкът на бизнес списанието, създаден преди 15 г., включва жени, които се разглеждат като най-влиятелните лидери в света днес. Списанието пише, че лидерското място на Меркел е безспорно, въпреки че канцлерът обяви, че се оттегля от политиката. На второ място е премиерът на Великобритания Тереза Мей, която през последните две години редовно е на главната страница на списания и вестници заради опитите й да спаси преговорите с ЕС за Брекзит. Третата позиция се заема от Кристин Лагард, директор на Международния валутен фонд. През миналата година тя беше на осма позиция. В списъка влизат също съдии от Върховния съд на САЩ, кралица Елизабет II, Иванка Тръмп и други.  ", "date": "2018.12.04", "title": "Ангела Меркел отново е най-влиятелната жена в света"}
{"url": "https://www.monitor.bg:443/bg/a/view/vdigame-nazdravici-na-nova-godina-s-dubfire-i-richi-houtin-151393", "text": "На връх нова година феновете на електронния звук ще вдигнат чаши с някой от най-големите звезди, сред които Dubfire и Ричи Хоутин. Те ще завладеят зала „Арена Армеец“ заедно с Адам Бейер и българинът Любо Урсини по покана на клуб „Ялта“. Всички хедлайнери на купона са истински техно легенди и събирането им на едно място си е събитие, а щом се случва на Нова година си е цяло чудо. Адам Байер разпродава шоута и фестивали с голяма скорост и не спира да разбива концепции и граници вече повече от две десетилетия. Освен него зад пулта в „Арена Армеец“ на 31-и декември ще застане един от най-разностранните артисти на електронната сцена. Dubfire ще представи у нас своето ново, зрелищно и оригинално визуално шоу EVOLV, само няколко месеца, след като счупи рекорда за най-дълъг сет. Идеалният подбор за Intersolar 2019 продължава с добилия митична популярност Ричи Хоутин, без когото историята на EDM-a би изглеждала съвсем различно. Партито на 31-и декември няма да остане и без достойно представяне от българска страна в лицето на един от лидерите на родната сцена и създател на Takeоver – Любо Урсини. Билети за голямата нощ вече са в продажба на цена от 50 лв.", "date": "2018.12.04", "title": "Вдигаме наздравици на Нова година с Dubfire и Ричи Хоутин"}
{"url": "https://www.monitor.bg:443/bg/a/view/na-30-avtoserviza-v-sofija-s-predpisanija-za-izgarjane-na-otpadyci-151392", "text": "Извършени са проверки на 30 автосервизи и пунктове за вторични суровини, на които са съставени предписания за нерегламентираното изгаряне на отпадъци, съобщиха от Столичния инспекторат. Най-много от проверените обекти са в районите \"Искър\" и \"Връбница\". 8 строителни обекти също са проверени в днешния ден на територията на Столична община, като не са установени нарушения. Проверките ще продължават. Тяхната цел е предотвратяване на нерегламентираното изгаряне на отпадъци и замърсяване на въздуха. Екипи на общинска дирекция „Аварийна помощ и превенция“ и полицията проверяват за горене на отпадъци на открито.", "date": "2018.12.04", "title": "На 30 автосервиза в София с предписания за изгаряне на отпадъци "}
{"url": "https://www.monitor.bg:443/bg/a/view/ustata-organizira-rap-systezanie-151374", "text": "Рапърът Иван Динев-Устата отправи предизвикателство към феновете си. Ентусиастите трябва да качат клипове, на които редят рими от актуалната му песен „Дебел“, а наградата е да се разпишат с участие в следващия му проект. Това обяви той пред Нова тв. Задачата не е лесна, тъй като с парчето певецът поставя своеобразен рекорд за България. Причината - ясно, членоразделно и разбираемо рапиране от 8, 9 срички в секунда, като световният рекорд е на Еминем с 10, 3 срички. \"Тръгвайки да пиша текста на парчето, си казах: “Аз защо не взема да си вкарам всички голове, които искат да ми вкарат, да взема да напиша малко самоирония, То е хем самоирония, хем атака. Идеята ми, когато правех това парче, беше много ясна. Исках да оставя всичко комерсиално настрана. Реших, че ще направя парче за мой кеф, така започва и текста. С думичките по-нататък стрелям и предизвиквам новите актуални чалга-бойз, скрити зад етикета “рапъри”, обясни преди дни пред Планета тв той.", "date": "2018.12.04", "title": "Устата организира рап състезание"}
{"url": "https://www.monitor.bg:443/bg/a/view/danychni-zapechataha-hotel-i-restorant-na-pypa-na-burgas-151384", "text": "Луксозен хотел с ресторант в центъра на Бургас хлопна кепенци, след внезапна проверка на НАП. Крайната мярка по запечатването е наложена заради неиздаване на касови бележки, уточниха от приходното ведомство. Данъчните пратили \"таен клиент\", който поискал да се настани и платил но не получил фискален бон. Последвала светкавична заповед за запечатването на обекта. Хотелът и ресторанта, който се намира в него ще останат затворени за срок от 20 дни. Принудителната мярка на териториалната дирекция на НАП Бургас е потвърдена от Административния съд. Хотелът се намира на ул. \"Фердинандова\", в самия центъра на града и е разположен в красива старинна сграда. Въпреки, че е запечатан, той практически продължава да работи, защото в него са били настанени клиенти, които са предплатили за нощувки. Принудителната мярка обаче е пречка да се настаняват нови клиенти. Междувременно от НАП съобщиха, че екипи на звеното „Фискален контрол“ са започнали засилено наблюдение и контрол на местата за продажба на риба и рибни продукти. В празничната за Бургас Никулденска седмица целта на данъчните е оборотите от засилените продажби на риба да бъдат декларирани в реален обем, за да може да бъде заплатен и съответно реалният дължим данък. От НАП Бургас изрично уточняват, че контролните действия по никакъв начин няма да попречат на празничната атмосфера, а също и на отбелязването на студентския празник, тъй като заведенията, където ще празнуват студентите също ще бъдат под наблюдение. Освен физическо наблюдение, данъчните ще извършват и покупки на принципа на тайния клиент. Ще се засича и анализира и информацията, която дистанционно се подава към приходното ведомство от фискалните устройства, а впоследствие ще бъде извършвана съпоставка с предварителните параметри, посочени в счетоводните документи. В случаите на несъответствия ще се извършват допълнителни проверки, а при съмнения за умишлено укриване на обороти и ревизии. \"Във фокуса на засилените контролни действия са и фризьорските салони. В хода на проверките екипите на „Фискален контрол“ установяват висока степен на риск от укриване на данъци от страна на търговските обекти в този бранш. Почти във всеки трети обект при ползване на услуга не се издава касова бележка\", казаха от НАП Бургас и напомнят, че касовите бележки трябва да съдържат определени задължителни реквизити, един от които е графичен знак с картата и логото на България.  ", "date": "2018.12.04", "title": "Данъчни запечатаха хотел и ресторант на пъпа на Бургас"}
{"url": "https://www.monitor.bg:443/bg/a/view/djigit-pregazil-dete-s-karuca-se-razmina-s-globa-151382", "text": "Глоба в размер на 2 200 лв наложи състав на районния съд в Казанлък спрямо жител на курортното градче Павел баня, който със самоделна конска двуколка посред бял ден на 13 май прегази и едва не уби на място 4- годишно момченце, което пресичало улицата в този момент. Познатият на местните криминалисти 38-годишният мургав джигит Ивайло Елкин се оказал реабилитиран, а тежкият инцидент станал по непредпазливост, коментират юристите. Травмите, нанесени на родения ин витро преди 4 години Данаил Иванов, само временно застрашили живота му. Всичко това дало основание на съдиите да освободят от наказателна отговорност извършителя. Жители на Павел баня не повярваха на ушите си, когато разбраха за наложеното на „жокея“ наказание. Според тях подобен „подход“ по никакъв начин нямало да накара Елкин и други като него да преустановят бясното надпрепускване със самоделните рикши по улиците на града. Те припомнят, че всяка неделя в ромския квартал и съседните села се устройват нерегламентирани кушии. На 28 октомври близо 150 участници в подобно състезание дори затвориха за часове пътя между Казанлък и село Черганово, при опит на полицията да прекрати гонката се стигна до сблъсък между „жокеите“ и униформените служители на реда. Хората настояват със закон да бъде забранено използването на самоделните двуколки, които не отговаряли на никакви разпоредби за движение по пътищата.", "date": "2018.12.04", "title": "Джигит, прегазил дете с каруца, се размина с глоба"}
{"url": "https://www.monitor.bg:443/bg/a/view/pod-lipite-za-denja-na-bankera-vadjat-moneti-s-obraza-na-kleopatra-151385", "text": "Монети с образа на Клеопатра, открити преди 58 години в землищата на селата Медово и Православ, община Братя Даскалови, ще видят за пръв път жителите на Стара Загора по време на традиционната вече нумизматична изложба за Деня на банкера. Сребърните денари са притежание на старозагорския регионален исторически музей. Те са били предадени от откривателите им Петър Видев и Иван Аламански, които попаднали на глинените гърненца със съкровищата при разораването на гористи местности, разказва д-р  Марияна Минкова, главен уредник и завеждаща отдел „Нумизматика“ при културния институт. В гърненцето, намерено в местността Мерата  край Медово е имало 58 сребърни денара, а в другото, открито в  местността Сбор свети Илия са били съхранени 151 сребърни римски и 5 варварски аналога на тасосски тетрадрахми. Всички са сечени от средата на ІІ в пр. н.е. до първите години на І в от н.е. Най-ранната е от управлението на римския консул Квинт Марций Филип /155 г. пр. Хр./, интерес представляват монети на Помпей Велики, Юлий Цезар и Марк Антоний. Най-голям е броят на монетите от управлението на Октавиан Август, осиновен от Цезар и първи обявен от римския сенат за бог след смъртта му владетел. Описание на двете съкровища е направил веднага след получаването им в музея Димитър Николов, но по ред причини до сега те не са били показвани пред широката публика. Откриването им на място встрани от главни пътища и доста далеко от населени места дава основания за различни тълкувания. Според д-р Минкова най-вероятно те са принадлежали на траки, участвали в сражения с римляните на страната на македонците в онези далечни времена, които за да ги запазят за наследниците си ги закопали на сравнително малка дълбочина. Тя припомня, че от този район има още една монетна находка, тя е намерена пак при оран в землището на близкото село Кольо Мариново за където се знае, че е имало мина за добив на злато, експлоатирана преди римляните. Не е изключено гърненцата да са били заровени след потушаването на Великото илирийско въстание през 6-9 година от н.е., в чието потушаване на страната на римските легиони се срежават и войници на тракиеца Реметалк. Основания за това предположение дава фактът, че голяма част от монетите са с отчупени или срязани ръбове, подобно на намерени на територията на днешна Румъния от онази епоха. Близо 40 000 монети от различни епохи се съхраняват в трезорите на старозагорския регионален исторически музей, очаква се през лятото на следващата година около 1 800 от тях /сечени през  VІ- l в. пр. Христа/ да бъдат включени в каталог, чието финансиране е осигурено от министерството на културата. В него ще бъдат представени над 3 000 снимки и описания на артефактите.", "date": "2018.12.04", "title": "Вадят монети с образа на Клеопатра за Деня на банкера"}
{"url": "https://www.monitor.bg:443/bg/a/view/fandykova-prie-ostavkata-na-krusev-151378", "text": "Кметът на София Йорданка Фандъкова прие оставката на заместника си Евгени Крусев, съобщиха от общината. Крусев обяви малко по-рано днес, че подава оставка, защото прокуратурата ще му повдигне обвинение за ремонта на ул. „Граф Игнатиев“. От Столична община уточняват, че ще съдействат на проверката на прокуратурата. „Общината оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта г-н Крусев носи своята отговорност. Реконструкцията на ул. „Граф Игнатиев“ е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност“, заявява Фандъкова.", "date": "2018.12.04", "title": "Фандъкова прие оставката на Крусев"}
{"url": "https://www.monitor.bg:443/bg/a/view/agitkata-na-cska-zatvarja-orlov-most-151380", "text": "Феновете на ЦСКА ще организират мирен протест преди дербито срещу „Лудогорец“ от 18-ия кръг на Първа лига. Мачът е в четвъртък от 17:30 часа на стадион „Българска армия“. Причина за недоволството на „червените“ е съдийският геноцид срещу тима, а протестът бе одобрен от Столична община. Така най-възловото кръстовище в София ще бъде затворено за един час – от 16 до 17. \"Армейци, в четвъртък в 15.30 се събираме в градинката на „Иван Асен“, а след това в 16:00 се отправяме към „Орлов мост“ на мирен протест. След приключването му заедно ще се насочим и към нашия дом за мача. Призоваваме всеки, който може, да се включи в събитието. Време е да бъдем чути и видяни, защото гаврата със свещените четири букви, обединената червена общност и българския футбол не може да продължава повече“, пише официалният сайт на ЦСКА. В същото време ръководството на клуба публикува снимка на крака на Кирил Десподов след мача със „Славия“. Звездата бе изритан от Александър Александров, който бе изгонен за касапската си проява. На снимката е видно, че глезенът на Десподов е сериозно подут, като той ще е под въпрос за мача. Десподов и Александров, както и Георги Петков са привикани от Дисциплинарната комисия към БФС в петък за обяснения заради инцидента.", "date": "2018.12.04", "title": "Агитката на ЦСКА затваря „Орлов мост“"}
{"url": "https://www.monitor.bg:443/bg/a/view/rumyncite-harchat-naj-mnogo-za-hrana-v-es-151381", "text": "Румънците харчат за храна и безалкохолни напитки над два пъти повече от средните стойности в ЕС. Миналата година румънците са заделяли 27,8% от общите разходи на домакинството за храна и безалкохолни напитки. Средното равнище в ЕС на тези разходи е 12,2%. Каталин Стойка, професор в Националното училище за политически и административни науки, заяви, че зад по-високите проценти в Румъния се крие бедността. Някои румънци казват, че страховете от комунистическо време, когато е имало недостиг на храна, определят начина им на пазаруване. Литва е втора с 21,6%. Най-малко заделят британците - само 8,2 на сто.", "date": "2018.12.04", "title": "Румънците харчат най-много за храна в ЕС"}
{"url": "https://www.monitor.bg:443/bg/a/view/pompeo-trymp-gradi-nov-svetoven-liberalen-red-151383", "text": "Президентът на САЩ Доналд Тръмп гради нов световен ред, основан на американско лидерство и на демокрация, заяви американският държавен секретар Майк Помпейо, като обвини Иран и Китай за нестабилността в света. Помпейо отправи критики към Иран и Китай, като отхвърли твърденията, че Вашингтон действа едностранно. \"Дори нашите европейски приятели понякога казват, че ние не действаме в интерес на свободния свят. Това просто не е вярно. Ние работим за запазване, защита и утвърждаване на открит, справедлив, прозрачен и свободен свят от суверенни държави. Този проект ще изисква реално, а не привидно възстановяване на либералния ред между страните“. Помпейо допълни, че САЩ подтикват Световната банка и Международния валутен фонд да намалят финансирането на страни като Китай, защото те вече имат достъп до финансовите пазари за набиране на капитал.  ", "date": "2018.12.04", "title": "Помпео: Тръмп гради нов световен либерален ред"}
{"url": "https://www.monitor.bg:443/bg/a/view/pojar-ostavi-semejstvo-s-tri-deca-bez-dom-151369", "text": "Семейство с три деца от врачанското село Лиляче остана без дом в навечерието на Коледа, след като мощен пожар го изпепели. Огънят лумнал от неизправен комин и погълнал цялата къща. Огненото бедствие се разразило миналия четвъртък през нощта. Огнеборците пълнили пожарната кола с вода девет пъти, докато успеят да загасят пламъците. Оттогава семейството е настанено в изоставена къща, в която няма ток и вода. Живее в крайна мизерия без топли дрехи, обувки, завивки, храна и съдове. Близки на родителите Бойка и Димитър апелират за помощ чрез социалните мрежи. Децата и майката имат спешна нужда от зимни дрехи и ботуши. Едното момче е в 3-ти клас, другото в 1-ви клас, а сестричката им е на 5 години. Момчетата се нуждаят от обувки номер 33/34/35, а момиченцето - от 27-ми номер. Майката носи дрехи размер С/М и номер на обувките 37. Желаещите да помогнат на семейството могат да изпращат пакетите в ОУ „Васил Левски“ - Враца , където учат момчетата, или в кметството на село Лиляче.", "date": "2018.12.04", "title": "Пожар остави семейство с три деца без дом"}
{"url": "https://www.monitor.bg:443/bg/a/view/siti-shte-byde-izritan-ot-sh-l-151376", "text": "Жесток удар може да се стовари върху „Манчестър Сити“ от страна на УЕФА до края на годината. Едно от най-авторитетните английски издания „Дейли Телеграф“ твърди, че „гражданите“ ще бъдат изхвърлени от следващото издание на Шампионската лига. Според източниците на вестника, централата планира санкция, която да е по-тежка от трансферно ембарго и глоба, ако се докаже, че информациите за нарушаване на финансовия феърплей през 2014 г. са истина. Кризата около „гражданите“ се разрази с пълна сила след изтичането на документите от Football Leaks в германското издание „Шпигел“, според които арабските милиардери начело на клуба са нарушили финансовия феърплей преди години със 188 млн. евро. Още преди седмица стана ясно, че се проверява информацията, предоставена от „Сити“, както и от „Шпигел“, за евентуалните нарушения преди четири години. „Единствено мога да обявя, че работим по случая, разглеждаме го. Имаме отделен независим орган, който се е заел с разследването. Съвсем скоро ще имаме отговорите на въпросите какво ще се случи в този конкретен случай“, обяви президентът на УЕФА Александър Чеферин. ", "date": "2018.12.04", "title": "„Сити“ ще бъде изритан от ШЛ "}
{"url": "https://www.monitor.bg:443/bg/a/view/nad-40-000-prodadeni-zeleni-bileta-do-objad-151367", "text": "Над 40 000 \"зелени билета\" за градски транспорт в София са продадени до 12,30 ч. днес, съобщиха от Центъра за градска мобилност. Столичната община пусна днес \"зелен билет\" на стойност 1 лв. за  всички линии на градския транспорт и метрото, заради мръсния въздух в града. За сравнение в обикновен делничен ден броят на закупените карти за еднократно пътуване е около 37 000. Седем пъти повече са продадените дневни карти през мобилното приложение на ЦГМ или до обяд това са 700 \"зелени билета\". Най-много са продажбите на касите на метрото – 23 000 броя, в автобусите – 5200. На пунктовете на ЦГМ са закупени около 5600, като за сравнение през делничен ден броят на продадените билети за еднократно пътуване са 3300. За първи път \"зелен билет\" бе пуснат на 28 януари и тогава за целия ден бяха продадени 24 259 броя.", "date": "2018.12.04", "title": "Над 40 000 продадени \"зелени билета\" до обяд"}
{"url": "https://www.monitor.bg:443/bg/a/view/tyrnovka-jivja-shest-meseca-sred-vylci-151370", "text": "Търновка живя половин година, откъсната от света и сред вълци в мразовитата Норвегия. Златина Христова участва в проект за проучване на популацията на тези хищници. Заедно с местен жител, двамата са обитавали къща в района на град Тромсьо, а работата на българката е била ежедневно да заснема с фотоапарат вълците и тяхното поведение. От личните си наблюдения младата болярка е достигнала до заключението, че вълците всъщност са доста интелигентни същества и изобщо не отговарят на представата, създадена за тях в българските народни приказки. Те са изключително задружни, движет се в глутници и заедно се отбраняват и нападат. Като по време на лов най-силните екземпляри убиват плячката, а при нападение бранят женските и бременните. Според самата Златина едно от най-неприятните неща по време на шестте месеца прекарани в къщата лагер в Тромсьо е била пълната изолация: без телефони, телевизия и интернет. Освен вълците, младата жена много обича да снима и лосовете, който обаче също не са напълон безобидни заради страшните си и огромни рога. По време на престоя си в Норвегия тя успяла да направи впечатляващи снимки и на известното Северно сияние. По думите и това е гледка, която спира дъха с танца на изумително преливащите се цветове по небето.", "date": "2018.12.04", "title": "Търновка живя шест месеца сред вълци"}
{"url": "https://www.monitor.bg:443/bg/a/view/angelite-na-victoria-s-secret-s-rekordno-nisyk-rejting-151368", "text": "Ежегодното шоу на популярния бранд Victoria's Secret отчете рекордно нисък рейтинг. За първи път от няколко години насам телевизионното излъчване на ревюто се състоя по телевизията ABC, вместо по CBS. Каналът бе позиционирал предаването си във времеви диапазон, в който се излъчват мачове от NFL, което довело и до слабия интерес от страна на зрителите. Така, модното ревю на Victoria's Secret бе изгледано от 3,3 милиона души. Припомняме, че миналата година, когато организаторите отново не бяха доволни от рейтинга, шоуто бе проследено от 5 милиона зрители. Освен лошото позициониране в ефира, лоша шега на Victoria's Secret изигра и ерата на #MeToo. Причината – мнозина скочиха срещу бранда луксозно бельо, че не включва в редиците си с „ангели“ нито един трансджендър модел.", "date": "2018.12.04", "title": "Ангелите на Victoria's Secret с рекордно нисък рейтинг"}
{"url": "https://www.monitor.bg:443/bg/a/view/francija-i-germanija-porjaza-bylgarskite-prevozvachi-s-novi-pravila-151373", "text": "Министрите на транспорта от ЕС се договориха за бъдещата реформа в международните пътни превози на среща в Брюксел, станала известна като Пакет за мобилност I. България и още шест държави не успяха да се преборят с правилата, които ще навредят на родния транспортен бизнес. Преговорите, продължили 15 часа, бяха белязани от разногласия между два блока страни, обвиняващи се съответно в социален дъмпинг и в прикрит протекционизъм. В правилата се запазва пълната забрана за редовна седмична почивка на борда на превозното средство, както и се позволява ползването на две намалени седмични почивки. Връщането на водача в операционния център в държавата по установяване или по местопребиваване, се предвижда да бъде на всеки 4 седмици. В рамките на дискусиите бе постигнато съгласие превозните средства да не се връщат у дома, което бе една от т.нар. червени линии за държавата ни. Превозвачите ще трябва да правят и минимум пет дни пауза между две серии каботажни превози в друга страна, за да се избегне това тази практика в чужбина да стане почти постоянна, се казва в споразумението. Статутът на командирован работник ще трябва да се прилага системно и при този вид превози. Общият подход регламентира и сроковете за преоборудване с ново поколение интелигентен тахограф – 2022 г., за ново произведени превозни средства и 31.12.2024 г. за всички останали товарни превозни средства, ползвани в международния превоз. Според австрийският министър Норберт Хофер, който бе председател на срещата, споразумението \"цели да установи по-справедливи правила за водачите и транспортните компании и да засили ефективността на националните контролни власти\". Текстът, приет от мнозинството от страните в ЕС, е \"голям напредък за хармонизиране на социалните права на заетите в сектора\", каза френската министърка Елизабет Борн. Страни като Франция и Германия, разтревожени от конкуренцията на фирми в държави членки, където пътните разходи са по-ниски, успяха да издействат прилагане в международните превози на статута на командирован работник (на когото се заплаща според условията на страната, в която пътува). Колегите им от Полша и Унгария заклеймиха споразумението като \"непропорционално\", \"дискриминационно\" и \"протекционистично\". Според тях то ще навреди на конкурентоспособността в сектора. Решението, което бе прието въпреки съпротивата на Полша, Унгария, България, Хърватия, Малта, Ирландия, Латвия и Литва, ще служи за основа за преговори с Европейския парламент преди приемането на нова европейска нормативна уредба. За блокиращо малцинство в преговорния процес беше необходима подкрепата от още 4 държави, като например Чехия, Словакия, Естония, Финландия. Българската позиция по време на Съвета е била защитавана от транспортният министър Росен Желязков, който е изразил категоричната си позиция против предложението текстове, съобщиха от ресорното министерство. „Ще продължим съвместно с българските евродепутати да отстояваме националния интерес и ще ползваме всички преговорни етапи за постигане на по-справедливи правила за сектора“, коментираха още от транспортното ни министерство. От бранша коментираха пред „Монитор“, че решението нарушава свободното движение на хора. Първоначалните сметки показват, че за да се изпълни условието водачът да се връща у нас, а друг да го замести зад волана по време на почивката му, е все едно да се назначи още един шофьор на работа. Регистрацията на фирми от превозвачите в чужбина с цел служителите им да не се прибират толкова често също не решава проблема, защото това са допълнителни разходи, \"а и не може да държим шофьорите далеч от семействата им, коментира превозвачът Васил Пиронков. Предстои Европейският парламент (ЕП) да излезе с позиция по Пакета за мобилност I, след което ще започнат т.нар. триалози между ЕП и ЕС. В рамките на преговорния процес с ЕП, е възможно да бъдат постигнати различни условия. Постигнатите договорености в Съвета не са финалните текстове, преговорният процес продължава като основните разпоредби при запазени преходни срокове от общия подход ще се прилагат след 30 юли 2020 г.", "date": "2018.12.04", "title": " Франция и Германия порязаха българските превозвачи с нови правила"}
{"url": "https://www.monitor.bg:443/bg/a/view/zvezdi-darjavat-lubimi-veshti-za-tyrg-v-podkrepa-na-deca-s-uvrejdanija-151357", "text": "Родни знаменитости, сред които олимпийският и световен шампион по спортна гимнастика Йордан Йовчев, Люси Дяковска, екипът на Ку-Ку бенд и др., са дарили любими вещи за благотворителния бал в подкрепа на майките на деца с увреждания в Пазарджик. Той ще се проведе на 7 декември в местен ресторант и е организиран от Сдружението на майките на деца с увреждания „ Подай ръка и подкрепи“. Сред предметите са спортен екип на Данчо Йовчев с негов автограф, книгата на Иво Сиромахов за Ку -Ку Бенд с автограф от всички членове на групата, както и уникална колекция – пълната дискография на бенда, с изключителна колекционерска стойност. Люси Дяковска пък дари за търга, който ще бъде разигран по време на концерта, една от статуетките на „ Ноу Ейнджълс“-най-известната и успешна поп-група в Германия и континентална Европа от близкото минало. Момичешката банда издава 5 албума, от които са продадени над 5 милиона копия. В подкрепа на пазарджишките майки на деца с увреждания тази година застават и Тервел Пулев, Теди и Силвия Кацарови, Орлин Павлов, Нели Петкова, момичетата от ансамбъла по художествена гимнастика и още успели и любими българи, които дариха лични предмети със сантиментална стойност.", "date": "2018.12.04", "title": "Звезди даряват любими вещи за търг в подкрепа на деца с увреждания"}
{"url": "https://www.monitor.bg:443/bg/a/view/pijt-dejvidsyn-razkri-che-e-jertva-na-tormoz-onlajn-151372", "text": "Комикът Пийт Дейвидсън призна, че през последните девет месеца е жертва на тормоз „онлайн и на публични места“. Това бившият годеник на музикалната сензация Ариана Гранде направи чрез социалните мрежи. разказа звездата от Saturday Night Live без обаче да споменава конкретни имена или събития, около които се е отключило насилието срещу него. „Споделям с вас с надеждата, че ще помогна на поне още един човек, изпаднал в ситуация като моята, както и за да благодаря на всички тези хора, които останаха до мен и ме подкрепят в трудния период“, написа още Дейвидсън. Актьорът и сценарист неведнъж е говорил, че страда от депресия, разстройство на личността и зависимост към марихуана. Дейвидсън и Гранде развалиха годежа си в средата на октомври – точно четири месеца, след като 24-годишният комик падна на коляно пред певицата. Конкретна причина за раздялата им така и не бе дадена.", "date": "2018.12.04", "title": "Пийт Дейвидсън разкри, че е жертва на онлайн тормоз"}
{"url": "https://www.monitor.bg:443/bg/a/view/nato-shte-prodylji-podkrepata-za-kiev-151371", "text": "Украйна не е част от НАТО, но съюзниците ще продължат да оказват силна политическа подкрепа и помощ за обновяването на украинските войски. Това заяви генералният секретар на НАТО Йенс Столтенберг преди началото на двудневното заседание на министрите на външните работи на държавите от пакта. Той отново призова Русия да освободи задържаните наскоро украински моряци и кораби. Решително подкрепяме независимостта и териториалната цялост на Украйна. Заради агресивните действия на Русия срещу Украйна - незаконното присъединяване на Крим, събитията в Азовско море - НАТО предприе най-голямото повишаване на готовността си от края на Студената война. Това е пряк отговор на действията на Русия срещу Украйна, добави Столтенберг. Загрижени сме от новата руска ракетна система, която е в нарушение на договора за премахване от Европа на ракетите със среден и малък обсег. Необходимо е спешно, прозрачно и подлежащо на проверка прилагане на договора, посочи генералният секретар. По неговите думи се очаква министрите от НАТО да изразят силна подкрепа и за Грузия. Столтенберг допълни, че пактът приветства напредъка на Македония към пълноправно членство във военнополитическия съюз. Столтенберг заяви, че НАТО подкрепя мирните преговори между правителството в Афганистан и талибаните. Той отново изрази мнение, че талибаните няма да спечелят битката на бойното поле, затова трябва да участват в преговорите за постигането на политическо решение. По неговите думи силите на НАТО в ислямската република \"поставят основата\" за постигане на политически изход. Русия, Иран и останалите страни от региона трябва да подкрепят този процес и да играят конструктивна роля. Не е работа на НАТО да поставя червени линии в преговорите, това е работа на преговарящите, поясни Столтенберг.", "date": "2018.12.04", "title": "НАТО ще продължи  подкрепата за Киев"}
{"url": "https://www.monitor.bg:443/bg/a/view/zam-kmetyt-po-transport-na-sofija-evgeni-krusev-podade-ostavka-151355", "text": "Зам.-кметът по транспорт на София Евгени Крусев подаде оставка. Пред журналисти в Столичната община той обясни, че в понеделник вечерта е призован от прокуратурата като обвиняем за ремонта на ул. „Граф Игнатиев“. „Считам, че най-отговорната и мъжка позиция в случая е да си подам оставката, за да може разследващите да си свършат изцяло работата“, заяви Крусев и допълни, че иска да си защити името и ще окаже пълно съдействие на проверката на държавното обвинение. За какво точно обаче ще бъде обвинен все още не е ясно. От думите му се разбра, че следващият вторник ще бъде на разпит в следствието. \"Изпратили сме цялата документация, която е изискана. Ще продължим да оказваме пълно съдействие. В качеството си на възложител на процедурата нося отговорност и ще продължа да я нося и в хода на проверката на прокуратурата. Ако съм бил подведен от проектант или друг участник в целия процес по направата на проекта, се надявам прокуратурата да го установи\", обяви заместникът на Йорданка Фандъкова. Крусев коментира, че \"Граф Игнатиев\" от „един ориенталски битак става една от красивите улици на София“. В края на октомври главният архитект на столицата Здравко Здравков съобщи, че държавното обвинение е започнало проверка на причините, довели до промяната на проекта за релсовия път на „Графа“. До инспекциите се стигна след като стана ясно, че е подменена вибрационната подложка на трамвайните релси в хода на строителните дейности. От „Московска“ 33 обясниха тогава, че се е наложила промяна в проекта, защото в първоначалната идея са открити нередности. Впоследствие и проектантът на първия вариант Румен Борисов се отказа от работата си. „Проектантът се прави на ощипана мома, това са негови проектантски грешки и отказа да ги поправи, първо отказва, а после ходи по всички медии. Всеки да си носи отговорността по време на цялото строителство - било то проектант или строител. Ние, Столична община, сме възложител и отговаряме за здравето и безопасността на софиянци. Намерили сме 22 млн. лева. Подменяме цялата подземна инфраструктура, която е сложена 1903 година“, каза главният архитект на столицата Здравко Здраков. Евгени Крусев е зам.-кмет по транспорт от юли 2016 г. Той зае поста, след като предшественикът му Любомир Христов също подаде оставка, заради скандал с ремонт на спирките на градския транспорт.", "date": "2018.12.04", "title": "Евгени Крусев подаде оставка, повдигат му обвинение (ОБНОВЕНА)"}
{"url": "https://www.monitor.bg:443/bg/a/view/mis-bylgarija-2018-s-vecheren-chas-151377", "text": "Новата „Мис България“ Теодора Мудева, която беше коронясана на пищна церемония преди дни, призна че все още има вечерен час. Родителите на 17-годишната бургазлийка я пускат да излиза само до 10 часа вечерта, като рядко получава разрешение за дискотека. В ефира на сутрешния блок на Нова телевизия хубавицата сподели, че се е записала за участие в конкурса на шега. Нейна близка приятелка е Йовита Георгиева, която беше първа подгласничка в миналогодишната надпревара, спечелена от скандалната Тамара Георгиева. Именно тя амбицирала Теодора да се яви на местния конкурс „Кралица на Бургас“, който печели и й отваря пътя към короната на мис България. Мудева е все още ученичка в бургаската езикова гимназия в паралелка с руски и английски език. В свободното си време се занимава със спортни танци, по които временно бил запален и брат й. Красавицата е на половина рускиня по майчина линия. Баща й е пенсиониран полицай, а майка й – учителка, които все още държат изкъсо възпитанието й. Затова и Теодора твърди, че идеалният мъж до нея е този, с който ще се чувства сигурна не само тя, но и родителите й – да не се притесняват, когато излиза с него и да му имат доверие. Мудева мечтае за кариера в България. категорична е най-красивата българка, която се е насочила към правото. За момента обаче се е фокусирала към модните си ангажименти и предстоящия световен конкурс, който ще се приведе в Тайланд.", "date": "2018.12.04", "title": " „Мис България 2018“ с вечерен час"}
{"url": "https://www.monitor.bg:443/bg/a/view/stoichkov-modrich-zashtiti-chestta-na-balkanite-151375", "text": "Макар да е футболист на \"Реал\" (Мадрид), Лука Модрич напълно заслужи \"Златната топка\", обяви Христо Стоичков. Българинът, който спечели най-престижния индивидуален приз във футбола през 1994 г. като играч на \"Барселона\", оцени високо качествата на хърватина. \"Мисля, че Лука заслужаваше \"Златната топка\" заради всичко, което е направил във футбола. Заради всичко, което е сторил като цяло за клуба си и за националния си отбор. Той доказа, че в краката на нас, балканците, има нещо различно. Просто винаги се е забавлявал с топката в крака\", коментира легендарният №8 пред bTV. Стоичков също така прогнозира, че следващият носител на трофея ще се казва Килиан Мбапе. \"Все още е много млад, но мисля, че именно той ще спечели наградата през 2019 година. Изглежда ми сигурно\". Любопитното е, че Модрич и Стоичков са единствените футболисти от Балканския полуостров, държали \"Златната топка\" в ръце. Досегашните победители са излъчени от общо 18 държави - България, Германия, Франция, Италия, Бразилия, Англия, Аржентина, Холандия, Португалия, Русия, Испания, Чехия, Дания, Унгария, Северна Ирландия, Шотландия, Украйна, Либерия и Хърватия. В същото време стана ясно, че Стоичков тъгува за Хосеп Луис Нунес, който почина на 87 години след заболяване. Именно бившият президент на каталунците, който най-дълго е управлявал клуба (цели 22 години), води Камата на \"Камп Ноу\" през лятото на 1990 г. В интервю за \"Esport3\" Стоичков говори за загубата на Нунес. \"Тъжен ден за “Барселона”, за мен и семейството ми. Загубихме човека, който най-много се грижи за ”Барселона” - г-н Нунес, който е спечелил повече от 140 отличия. Той беше човекът, който се грижи така, че “Барса” да е нещо повече от клуб. Никога няма да забравя 1990 година, когато заедно с Кройф ми отвориха вратата на “Барселона“, сподели още Камата.", "date": "2018.12.04", "title": "Стоичков: Модрич защити честта на Балканите"}
{"url": "https://www.monitor.bg:443/bg/a/view/povdignaha-obvinenie-na-nahlulija-v-prezidentstvoto-151364", "text": "Прокуратурата е повдигнала обвинение на мъжа, задържан вчера с огнестрелно оръжия в сградата на президентството, съобщиха от Софийската районна прокуратура. В мъжа са открити пистолет марка \"Валтер\" и 19 броя боеприпаси, без да има разрешение за тях, за това е и повдигнатото му обвинение. Той е задържан за 72 часа в ареста, а наказанието, което може да получи, е от две до осем години.", "date": "2018.12.04", "title": "Обвиниха нахлулия в президентството"}
{"url": "https://www.monitor.bg:443/bg/a/view/zadyrjaha-shestima-kriminalno-projaveni-iznudvali-samotna-jena-v-septemvri-151358", "text": "Група от 7 мъже, шестима от които с криминални прояви, са измамили възрастна жена от Септември за ремонт на покрив, но бързо са били задържани от служители на местното Районно управление на полицията. Това съобщи говорителят на пазарджишката Областна дирекция на МВР Мирослав Стоянов. Случката се е разиграла в понеделник, когато автопатрул при полицейското управление в Септември извършвал редовния си обход на територията на града. На една от улиците униформените забелязали лека кола с врачанска регистрация. Това събудило съмненията им и те незабавно извършили проверка. Така полицаите заловили Г.Г.- 36г. от Пловдив, С.Г.- 31г. от село Крали Марко, А.А.- 27г. от село Малко Дряново, Й.А.- 27г. от село Селци, Г.А.- 27г. от село Поповица, П.Г.- 36г. от село Куклен и А.А.- 31г. от село Стрелци.Органите на реда бързо започнали да разплитат случая, когато установили, че мъжете били пред къщата на изплашената до смърт 76-годишна жена. Станало ясно, че групичката предложила на бабата бърз и евтин ремонт на покрива. Първоначалната оферта била смяна на улуците само за 50 лева. След много уговорки от страна на „майсторите“ доверчивата жена се съгласила на това изгодно предложение и бригадата бързо започнала работа.Не след дълго обаче сумата за ремонта нараснала с още близо 1000 лева. Притеснена, жената казала, че няма толкова пари, но мъжете били непреклонни и стояли до къщата, за да я принудят да си плати.Пенсионерката им дала единствените 200 лева, които имала в брой, но това не ги удовлетворило. Те продължили с исканията си и дори отправили заплахи към жената. Така С.В. била принудена да отиде и да изтегли от банковата си сметка още 600 лева. Дори и след предаването им гастролиращите майстори продължили да притесняват старицата, но плановете им се провалили, когато присъствието им било забелязано от полицейския екип.И седмината се озовали в ареста на полицейското управление в Септември. Шестима от тях имат криминални прояви и са известни на полицията. Случаят е докладван на прокуратурата в областния град, а работата по неговото изясняване продължава.  ", "date": "2018.12.04", "title": "Задържаха шестима криминално проявени, изнудвали самотна жена в Септември"}
{"url": "https://www.monitor.bg:443/bg/a/view/ukrepvat-opasno-svlachishte-zaplashvashto-da-otkysne-dostypa-do-desetki-kyshti-151359", "text": "Предстоят укрепителни дейности на едно от най-опасните свлачища в дупнишкото село Бистрица, което можеше да откъсне достъпа до десетки къщи в населеното място. Средствата за целта ще бъдат подсигурени след спечелен проект на Община Дупница по Програмата Interreg - ИПП за трансгранично сътрудничество България – Сърбия. „На територията на община Дупница ще се укрепва коритото на р. Бистрица, с цел предотвратяване развитието на свлачищни процеси по северния бряг на реката в близост до центъра на селото. Ще бъде изградена подпорна стена с дължина 50 метра в коритото на реката, в участък между съществуваща стоманобетонна подпорна стена и габионна стена, както и другите дейности свързани с коритото в опасния участък“, обявиха от кметската администрация. Така ще се осигури устойчивост на бреговете при преминаване на максимални водни количества с нормативна обезпеченост. „Няма как да не съм доволен. Всички в селото знаят каква е ситуацията с коритото в участъка между долния и горния мост, известен като „Ридо“. Опасността беше следната - пропадане на пътното платно, което щеше да създаде огромни проблеми за горната част от селото. Само за една година цепнатината се увеличи с повече от 2 см. и въпрос на време беше брегът да се откъсне и създаде буквално хаос в селото\", заяви кметът на село Бистрица Кирил Огненски.  ", "date": "2018.12.04", "title": "Укрепват опасно свлачище, заплашва да откъсне достъпа до десетки къщи"}
{"url": "https://www.monitor.bg:443/bg/a/view/djado-koleda-shte-razdava-podaryci-v-rodopskata-tesnolinejka-151360", "text": "Броени дни преди Коледа Добрият старец ще се качи на родопската теснолинейка Септември-Добринище и заедно с него ще бъдат Снежанка и 7-те джуджета. Забавното пътуване, наречено „ Коледно вълшебство с теснолинейката“ е организирано от Сдружение “Родопската теснолинейка“, благодарение на което малкото влакче все още пътува по посочения маршрут-през три планини, две котловини, шест реки, седем градчета и множество села, тунели и мостове. Дядо Коледа ще раздава и подаръци на малчуганите, дошли с родителите си на 22 декември в дековилката. „Да изпратим заедно старата 2018 година по една от най-романтичните и красиви жп линии в България и света като си подарим това вълшебно пътуване само за 6,50 лв. в посока. Празничното приключение ще започне по традиция от гара Септември на 22.12.2018 г. в 08:45 ч. и ще продължи през целия ден на борда на влак „Родопи” – до крайната гара Добринище и обратно. По време на пътуването нашите гости ще се срещнат с Дядо Коледа, Снежанка и малките работливи джуджета. За малчуганите сме подготвили подаръци и изненади, така че не се колебайте и ги доведете. Уютните и топли вагончета, горещата пара и зимната гледка наоколо ще направят пътуването наистина приказно за децата и за вас – техните родители. Не се колебайте и си подарете това незабравимо пътешествие във времето в съботния 22-ри декември“, канят организаторите. Малчуганите до 7-годишна възраст пътуват безплатно. За влак „Родопи” има връзка от и за гарите София, Пловдив и Пазарджик – сутринта и обратно вечерта. Може да се качите на влак от София, Пловдив, Пазарджик или от началната гара за теснолинейката – Септември. Може да пътувате до определена точка по маршрута или през целия ден до Пирин и обратно. Повече информация за разписанието и цените може да видите на www.razpisanie.bdz.bg.", "date": "2018.12.04", "title": "Дядо Коледа раздава подаръци в родопската теснолинейка"}
{"url": "https://www.monitor.bg:443/bg/a/view/zlatka-pravi-test-za-bremennost-v-big-bradyr-151356", "text": "Дали ще дари любимия си с наследник – това ще разбере плеймейтката Златка Райкова в „Биг Брадър: Most Wanted“, където се подвизава през последния месец. Русокосата изкусителка лично е поискала тест за бременност от Големия брат, а дали е положителен ще стане ясно тази вечер. Междувременно новата й изгора – Благой Георгиев-Джизъса взе годежен пръстен и дебне удобен момент да предложи брак на половинката с и, макар любовта им да датира едва от септември. Футболистът заяви пред Големия брат, че ще предложи на Златка, когато двамата спечелят предаването. Някои фенове заподозряха това като стратегия за победа и дори леко изнудване. Съквартирантите в актуалния сезон ще се сблъскат с най-емоционалната за шоуто мисия – да се свържат с най-близките си хора.", "date": "2018.12.04", "title": "Златка прави тест за бременност в „Биг Брадър“ "}
{"url": "https://www.monitor.bg:443/bg/a/view/velikobritanija-moje-da-spre-brekzita-sama-151362", "text": "Великобритания може да прекрати едностранно процедурата по Брекзита, заяви генералният адвокат на Съда на ЕС Кампос Санчес-Бордона. Според него съдът трябва да вземе решение, че чл. 50 позволява едностранно оттегляне на уведомлението за намерение за напускане на ЕС. Неговото мнение не е задължително, но често се спазва. Такава възможност - за оттегляне на молбата за прилагане на чл.50, \"продължава да съществува до официалното сключване на споразумението за изтегляне\", се казва в изявлението на съда. Това означава, че Лондон трябва да уведоми официално Брюксел за евентуална промяна на становището си преди 29 март 2019 г., когато Брекзитът влиза в сила. \"Генералният адвокат подчертава, че оттеглянето от международен договор по дефиниция е едностранен акт на държавата и израз на нейния суверенитет\". На този фон британският парламент започва петдневни дебати по постигнатото от премиера Тереза Мей споразумение с Брюксел. Гласуването е насрочено за 11 декември. Мей е в разногласие с всички партии в Камарата на общините. Има огромен риск сделката да бъде отхвърлена. Консервативният лидер ще открие петдневните дебати. Председателят на Европейския съвет Доналд Туск коментира, че Великобритания ще бъде изправена пред избора да напусне ЕС без сделка или няма да има Брекзит, ако депутатие не приемат предложението на Мей. Стана ясно и че водената от Джереми Корбин Лейбъристка партия, която потвърди, че ще отхвърли сделката и може да поиска втори референдум, отбеляза, че най-вероятно ще организира вот на недоверие, ако Мей изгуби. В понеделник проевропейски депутати връчиха на британското правителство петиция за втори Брекзит с 1 милион подписа. Същевременно бе изчислено, че Лондон ще изгуби до 800 млрд. евро като активи за сметка на финансовия център във Франкфурт до март 2019 г., тъй като много банки започнаха да прехвърлят бизнеса си преди Брекзит.      ", "date": "2018.12.04", "title": "Великобритания може да спре Брекзита сама"}
{"url": "https://www.monitor.bg:443/bg/a/view/scenaristkata-na-car-lyv-skeptichna-za-rimejka-151365", "text": "Сценаристката Линда Улвъртън, която стои зад оригиналната анимация на „Цар лъв“ (1994 г.), призна, че е скептична относно трансфера на историята й към игралното кино. Причината – друга нейна творба - „Красавицата и звяра“, получи подобна екранизация миналата година, а резултатът по думите й не бил особено впечатляващ. каза Улвъртън пред The Hollywood Reporter. В игралната версия на „Цар лъв“ тя също няма участие, като вместо нея с диалозите се заема Джеф Нейтънсън. „Нямам представа в какво ще превърнат филма“, казва тя. По всичко изглежда обаче, че подобно на „Красавицата и звяра“ с участието на Ема Уотсън през 2017 г., и новият „Цар лъв“ ще се превърне в хит в киносалоните по света. Още с първия тийзър към лентата, „Дисни“ записа пословичен успех. Краткото промоклипче се превърна във втория най-гледан трейлър онлайн в рамките на 24 часа. Видеото спечели интереса на 225 милиона зрители за едно денонощие, с което се нарежда в класацията единствено след „Отмъстителите: Война без край“. Премиерата на игралния „Цар лъв“ е заложена за 19 юли 2019 г.", "date": "2018.12.04", "title": "Сценаристката на „Цар лъв“ скептична за римейка"}
{"url": "https://www.monitor.bg:443/bg/a/view/pravjat-muzikyl-po-tvorchestvoto-na-prins-151361", "text": "Продуцентите от Universal Pictures планира да заснеме мюзикъл, вдъхновен от най-популярните песни на покойния Принс. Това стана ясно, след като компанията придоби правата за някои от класиките на носителя на „Грами“. Въпреки това проектът няма да проследи отблизо върховете и паденията в живота на Принс, като вместо това ще заложи на оригинална история. Крайният резултат вероятно ще наподобява мюзикълите от франчайза „Мама миа“, които станаха изключително популярни не само сред феновете на ABBA, но и сред зрителите, които не са закърмени с творчеството на групата. Подробностите около самата продукция се пазят в пълна тайна. Все още не е ясно и кой ще режисира филма. Междувременно от Netflix готвят документален сериал, посветен на изпълнителя на Purple Rain. Начело на проекта застава номинираната за „Оскар“ Ава Дюверней. \"Принс беше гений, радост и шокираща личност за всички. Той беше уникален. Той преодоля предразсъдъци и бариери и сподели чувствата си чрез музиката си. Признателна съм и се чувствам поласкана, че се заемам с осъществяването на този проект\", разкри наскоро режисьорката в социалните мрежи.", "date": "2018.12.04", "title": "Правят мюзикъл по творчеството на Принс"}
{"url": "https://www.monitor.bg:443/bg/a/view/29-godishna-dobra-feja-ot-dupnica-posveti-jivota-si-na-hora-v-nujda-151345", "text": "29-годишната дупничанка Виолина Бекирова посвети живота си, за да помага на хора в нужда. Младата жена от 3 години се занимава с благотворителност и единствената й цел е да помага на социално слаби хора и домове. Сред последните кампании на Виолина е тази за 8-годишно момиченце от София. Детето се нуждае спешно от дрехи и обувки за зимата, тъй като е от крайно бедно семейство. „С мен се свързаха хора, които ме потърсиха за помощ. Така от човек да човек започнах тази моя кампания. Аз нямам сдружения и всичко, което правя е с цел да помогна на хората. Вече ме познават в Дупница и не веднъж или два пъти са ми носили в къщи чували с дрехи. До броени дни ще изпратя една голяма пратка за това момиченце. Надявам се с общи сили да успеем и да помогнем“, споделя с усмивка 29-годишната Виолина. Момичето съвсем наскоро зарадвало и Домът за възрастни хора в бобовдолското село Мламолово. За там Виолина успяла да дари хладилник и телевизор. Тя самата казва, че тези кампании за нея са целогодишни, а не само по празници. „Хората имат нужда от помощ по всяко време от годината. Когато намеря отнякъде техника или мебели ми помага баща ми. Така ги транспортираме до определеното място, за да зарадваме нуждаещите се. До този момент успях да помогна и на един Дом за деца с увреждания в столицата. Отнесохме дрешки, от които децата наистина имаха нужда“, споделя още Виолина. Тя се надява благородната й кауза да бъде подкрепена от по-голям кръг от хора. Част от дупничани пък вече я оприличават на добрата фея, която е зарадвала десетки хора от цялата страна. „Всеки, които реши да ме подкрепи може да се свърже с мен на тел. 0895189122. Ще се радвам да се обединим и да продължим да правим повече добрини“, призова още 29-годишната дупничанка.", "date": "2018.12.04", "title": "29-годишна добра фея от Дупница посвети живота си на хора в нужда"}
{"url": "https://www.monitor.bg:443/bg/a/view/francija-se-otkaza-ot-uvelichavaneto-na-danyka-vyrhu-gorivata-151346", "text": "Френските власти замразиха за половин година увеличението на данъка върху горивата, което предизвика масови протести, съобщи Ройтерс. Освен това в близките 6 месеца няма да се повишават цените на газа и електроенергията. „Нито един данък не струва това да бъде поставено под заплаха единството на нацията“, заяви премиерът на Франция Едуар Филип и допълни, че правителството не приема насилието и всички участници на протестите, нарушили закона, ще бъдат наказани. Планираните за вторник преговори между правителството и представители на \"жълтите жилетки\" се провалиха, след като част от тях получили смъртни заплахи от радикално настроени протестиращи. Замразяването на новите данъци представлява първият сериозен обрат за френският президент Еманюел Макрон. След сблъсъците през почивните дни властите се заеха да търсят адекватен отговор, опасявайки се, че нова протестна вълна през уикенда може да се стигне до поредни изблици на насилие. Междувременно демонстрациите взеха четвърта жертва. 80-годишна жена загина, след като беше улучена от патрон със сълзотворен газ, докато наблюдавала сблъсъците от прозореца си в Марсилия. Френският вътрешен министър Кристоф Кастанер осъди насилието. „Това са размирници с користни и неморални подбуди, които се възползваха от хаоса, за да трошат и да ограбват магазини. Те не са опитни крайнодесни или крайнолеви протестиращи, а \"жълти жилетки\", които са радикализирани и станаха изключително агресивни\", заяви Кастанер. Същевременно стана ясно, че двама демонстранти са били осъдени в понеделник на затвор, след като са били задържани по време на протест на \"жълтите жилетки\" в град Пюи ан Веле, при който е била подпалена сградата на местната префектура. Единият бе осъден на 12 месеца зад решетките, от които 9 условно, а другият на 6 месеца, от които три условно. Общо 12 души са били задържани и поставени под стража за участие в сблъсъци и вандалски прояви в събота вечерта в префектурата на департамента От Лоар. Протестите на \"жълтите жилетки\" срещу повишаването на данъците върху горивата са най-голямото предизвикателство до момента пред правителството на Макрон. В същото време стана ясно и че обществената подкрепа за Макрон и френския премиер Едуар Филип е достигнала рекордно ниски равнища, показва ново проучване на общественото мнение на института \"Ифоп-Фидюсиал\". Подкрепата за Макрон бележи дъно от 23% в проучванията, проведени в края на миналата седмица, като това е спад с 6 пункта от предишния месец. Подкрепата за Филип падна с 10 пункта до 26%. За сметка на това партията на Марин Льо Пен „Национален сбор“, се радва на растящ рейтинг – 33 на сто. Равнището на популярност на президента Макрон се доближава до ниския резултат, достигнат от неговия предшественик Франсоа Оланд в края на 2013 г. Тогава Оланд беше смятан за най-непопулярния лидер в съвременната френска история с рейтинг 20%. Първите протести на \"жълтите жилетки\" против повишаването на цените на горивата се състояха на 17 ноември. След това те се превърнаха в по-общо протестно движение и израз на недоволството от Макрон. Протестите в Париж на 1 декември бяха съпроводени с изключително равнище на насилие, при което се стигна до обезобразяването на Триумфалната арка и прояви на масов вандализъм край булевард \"Шанз-елизе\". Само потрошените пейки и фенери струват поне 4 млн. евро на френския данъкоплатец. В тази сума не са включени щетите на самата Триумфална арка, които по предварителни оценки са за близо 1 млн. евро. Жълтите жилетки са блокирали 11 хранилищата за гориво. Заради това в няколко френски департамента има недостиг.   Белгийски \"жълти жилетки\" са изготвили списък с искания, които възнамеряват да защитават в събота в Брюксел. Сред исканията е незабавно увеличение на заплатите, особено на минималните възнаграждения, въвеждане на възможност за отзоваване на избраници, намаляване на ДДС за тока, увеличаване възможностите за пътуване с обществен превоз, обособяването на места за упражняване на властта на гражданите, подобряване на чиновническите услуги, прекратяване на ограниченията за бюджетни разходи, използване в обществен интерес на средствата, иззети при борбата с финансови измами. Засега за протеста в събота не е поискано разрешение от полицията. Френски \"жълти жилетки\" са изразили готовност в същия ден да протестират пред Европейския парламент в Брюксел.", "date": "2018.12.04", "title": "Франция даде назад за горивата (обновена)"}
{"url": "https://www.monitor.bg:443/bg/a/view/aikb-s-pismo-do-premiera-sreshtu-nepazaranoto-poskypvane-na-toka-za-biznesa-151344", "text": "Асоциацията на индустриалния капитал в България (АИКБ) изпрати писмо до премиера Бойко Борисов срещу неаргументирано повишаване на цената на електроенергията в страната. Нееднократно сме сигнализирали за абсурдни и видимо непазарни отклонения в търгувани количества и цени на платформите на „Българска независима енергийна борса“ ЕАД (БНЕБ), включително и при директни сравнения на дългосрочни продукти и резултати от сегмент „ден напред“ с количества и цени на румънската борса OPCOM и унгарската борса HUPX, се казва в писмото до министър-председателя, подписано от председателя на АИКБ Васил Велев. Припомняме, че с Решение № Ц-11 от 01.07.2018 г. КЕВР определи прогнозна годишна пазарна цена за базов товар за периода 01.07.2018 г. – 30.06.2019 г. в размер на 70 лв./MWh след анализ на търговските резултати на гореспоменатите три борси, както и при прогноза за цена на дългосрочните продукти на БНЕБ за периода 01.07.2018 г. - 30.06.2019 г. в интервала 72,00 – 75,00 лв./MWh. Естествено, това беше ясен референтен сигнал за индустриалните потребители в България за очаквани ценови нива. На тази база се изготвят програми за развитие във всяко едно дружество у нас – по начина, по който Министерство на финансите прави своите приходни и разходни бюджетни разчети. В действителност резултатите след август 2018 г. не само че показват значителен ръст над прогнозираното, но през последните седмици и дни цените на електроенергията за свободен пазар у нас буквално се взривиха, за да достигнат абсурдните нива от 250-275 лв./MWh. Ръст от над 350% е всичко друго, но не и нормален! Твърдения на ресорни управляващи сектора, че това е само резултат от пазара, са или съзнателно изричани неистини, или напълно недопустима некомпетентност! Цените, на които сме свидетели, са резултат и на системна безотговорност по отношение ресорни ангажименти и нихилизъм спрямо индустриалните енергопотребители - без претенции за изчерпателност, като се започне от недалновидно управление на държавната енергетика в частта добив и производство, мине се през непрозрачни интереси при резервиране на мощности и се стигне до елементарното „хитруване“ за компенсиране на високи цени за емисионни квоти, изземвайки ресурс от крайните индустриални потребители, чрез манипулирано ограничено предлагане на електроенергия. Впрочем, въпрос само на време е високите крайни цени на електроенергия да се прехвърлят и към битовите абонати през регулираната цена.", "date": "2018.12.04", "title": "АИКБ с писмо до премиера срещу непазараното поскъпване на тока за бизнеса"}
{"url": "https://www.monitor.bg:443/bg/a/view/eltyn-djon-zashtiti-bolnite-ot-spin-151354", "text": "Британската суперзвезда Елтън Джон призова обществото да не дамгосва хората, болни от СПИН. Според него, прекалено много хора се заразяват с ХИВ и умират от СПИН поради това, че нямат достъп до информация и тестове. Легендарният певец припомни, че хората с ХИВ могат да имат един дълъг и пълноценен живот, без да инфектират останалите. Това заявление той направи с отворено писмо във в. „Индипендънт“: \"Всеки от нас трябва да осъзнае опасностите от ХИВ и гласи част от него. Откритото писмо беше подписано също и от собственика на в. \"Индипендънт\" Евгений Лебедев. Около една четвърт от 37-те милиона ХИВ-позитивни хора по света дори не подозират, че са носители на вируса. Миналата година 1,8 милиона души бяха заразени с ХИВ. Междувременно Елтън Джон тръгна на прощално турне, което ще приключи през 2020 година.", "date": "2018.12.04", "title": "Елтън Джон защити болните от СПИН"}
{"url": "https://www.monitor.bg:443/bg/a/view/sto-hiljadi-robi-previvat-gryb-v-italija-151348", "text": "Близо сто хиляди чужденци работят и живеят в Италия в робски условия – констатираха в съвместен доклад католическата хуманитарна организация „Каритас“ и Общата италианска конфедерация на труда /CGIL/. Според авторитетните институции почти всички от тези хора се трудят като ратаи в селското стопанство или като общи работници в цехове за преработка на зеленчуци и плодове срещу заплащане от 2 евро на час. Често работодателите им ги смятат за лична собственост и не им позволяват нито да напускат обитаваните от тях пространства, нито пък да приемат гости, включително журналисти и синдикалисти. Потресаващи са данните, добити от сътрудниците на „Каритас“ и CGIL по време на направеното от тях няколко месечно разследване на територията на цялата страна. Оказва се например, че 71% от стоте хиляди „роби“ са нелегални, тоест нямат разрешително за престой в страната, не ползват благините на местното социално осигуряване и могат да бъдат репатрирани във всеки един момент. Битуват най-често в изоставени производствени складове и халета, в бараки от картони и шперплат или в приличащи на оранжерии палатки от найлони, като 30% от тези „жилища“ нямат тоалетни, а 36 % са без течаща вода. Огромното мнозинство от пришълците или 89 на сто от тях не знаят бъкел италиански и са неспособни да се изразят на езика на Данте. Децата им до 14 години, които живеят с тях, не ходят на училище, не знаят да четат и да пишат. Ако не са на полето да помагат на родителите си, те по цял ден стоят в мизерните семейни жилища, където често стават жертви на сексуални посегателства от страна на чорбаджии и всевъзможни извратеняци. Що се отнася до произхода на „робите“, то „Каритас“ и CGIL твърдят, че те са от поне 47 страни, като на-много са тези от Африка и от азиатските държави Индия, Бангладеш и Пакистан. Доколкото до Европейския съюз, то той е „представен“ най-вече от румънски цигани, има малко и нашенските роми. Докладът пък направо громи създаденото в обществото мнение, че превиващите гръб в непосилен труд пришълци, са „патент“ само на Южна Италия и по-специално на контролираните от организираната престъпност райони. Ами не е така, защото 30 на сто от „робите“ се хърбят в Богатия Север и най-вече в областите Пиемонт, Венето и Емилия Романя.", "date": "2018.12.04", "title": "Сто хиляди роби превиват гръб в Италия"}
{"url": "https://www.monitor.bg:443/bg/a/view/pribraha-na-toplo-novija-bos-na-koza-nostra-151351", "text": "Антимафиотите от Палермо закопчаха днес сутринта осемдесет годишния бижутер Сетимо Минео, който според силите за сигурност е върховният бос на „новата купола“ на мафията в административния център на о. Сицилия. В рамките на няколко часа ръководените от полковник Антонио Ди Стазио карабинери щракнаха белезниците на още 46 души – босове на кланове и техни чираци. Веднага след излъчването по националните радиа и телевизии на новината за масираната акция срещу палермитанската „коза ностра“, видни наблюдатели подчертаха, че е нанесен тежък удар на местната организирана престъпност и тя може да се смята за обезглавена. Интересен е отговорът на въпроса защо Сетимо Минео е смятан за върховен бос на „новата купола“ на мафията и какво представлява тя? Всеизвестно е, че „куполата“ е съвещателният орган на „коза ностра“, в който във времена на примирие между клановете членуват техните главатари. Той напрактика е върховната мафиотска институция, нещо като правителство, което разпределя зоните на влияние, различните трафици, определя бъдещите бизнес – далавери и т.н. Но предпоследната „купола“ на „коза ностра“ е определена през 1993 г., като за пореден път тогава за неин върховен шеф е избран митичният „капо ди тути капи“ Тото Риина. Доколкото може, той ръководи мафиотските далавери от затвора, където излежава доживотна присъда, но в организацията всичко остава непроменено чак до миналия 29 май или година след смъртта на Риина. Та на въпросната дата е избрана „новата купола“ начело със Сетимо Минео, в която не само че влизат шефовете на междувременно набрали мощ кланове, но тя започва и пълна реорганизация на мафията в Палермо с цел нейното укрепване и овладяване на нови доходоносни далавери. Като например залаганията он-лайн, които стават основен преоритет в дейността на сициалнската организирана престъпност наред с трафика на наркотици и манипулирането на държавните поръчки за строителство и различни доставки. Но независимо от това, че е трябвало да постави дейността на любимата „коза ностра“ на нови основи, Минео, си бил останал мафиот от стар тип. Така например той никога не използвал за свръзка радиостанции, GSM-и и въобще телефони, като контактувал с колегите си само чрез прословутите закодирани бележчици „пицини“. Освен това според държалите го под око антимафиоти, старият бос, който е попадал два пъти в пандиза за 5 и 11 години, никога не свиквал съвещания на „новата купола“ у дома си или в контролирани от него помещения. А ходел при всеки един от съратниците си лично, движейки се винаги пеша и по-възможно най-кратките пътеки.", "date": "2018.12.04", "title": "Прибраха на топло новия бос на Коза ностра"}
{"url": "https://www.monitor.bg:443/bg/a/view/veche-e-jasno-kak-shte-izglejda-pametnikyt-na-levski-v-ruse-151349", "text": "Вече е ясно как ще изглежда Паметникът на Левски в Русе. Има победител в Националния конкурс за проект на монумента и той е на екип в състав скулпторът Даниел Кънев и архитект Силвия Славова, съобщи днес председателят на журито Янко Бонев. Общо 11 проекта се състезаваха в нов конкурс, тъй като на първия не бе излъчен победител. Седем души от 11-членното жури са одобрили проекта на Кънев и Славова. Гражданите също имаха възможност да гласуват на онлайн страницата на общината и в специално поставена кутия във фоайето пред Пленарна зала, като и при двата начина при неголяма активност спечелилият проект е събрал гласове за класиране на второ място. Монументът ще бъде фигурална композиция, като постаментът ще е висок 1,20-1,30 м, а самата фигура – 3 м. Ще се извисява в Парка на възрожденците, където са костите на много наши национални герои. За самото му изграждане ще се използва месинг от употребявани при учения в армията гилзи, както обеща ден по-рано в Русе министърът на отбраната Красимир Каракачанов. Според скулптора Даниел Кънев този материал е изключително качествен. Кънев обясни, че за изработването на проекта е ползвал и седемте достигнали до наши дни фотографии на Апостола. „Стремих се всеки да го припознае и да каже: „Да, това е моят Левски!“, допълни русенският скулптор. След одобряването на проекта предстои събирането на дарения за построяване на монумента, каза председателят на Инициативния комитет за изграждането на паметника Искрен Веселинов. Необходими са около 120 хиляди лева, а отпуснатите от общината 20 хиляди лева ще послужат за наградата на победителя. Веселинов се надява до една година Паметникът на Апостола да бъде факт.", "date": "2018.12.04", "title": "Вече е ясно как ще изглежда  Паметникът на Левски в Русе"}
{"url": "https://www.monitor.bg:443/bg/a/view/otkriha-30-novi-sluchaja-na-hepatit-v-i-s-samo-za-tri-meseca-151311", "text": "Тридесет нови случая на хепатит В и С са открити само за три месеца по време на скринингови кампании. Това съобщи Яна Пиперевска от Сдружение „Хепактив“ и уточни, че те са осъществени съвместно със Сдружение „Хепасист“. В тях за инфекцията са се изследвалби 1568 души, от които с положителни резултати за хепатит С са 14, а с хепатит В – 16 човека. От началото на годината към момента за хепатит В са се изследвали 4106 души, като с положтелни резултати са между 43 - 47 човека. Някои от случаите предстои да бъдат уточнени лабораторно след още няколко проби и лекарско наблюдение. Изследвалите се за хепатит С са 4955 човека, като положителните резултати са между 65 и 70. При тях също се очакват данните от допълнителни изследвания. Яна Пиперевска от Сдружение „Хепактив“ поясни, че разминаването в броя изследвани с факта, че родените след 1992 г. имат ваксина за хепатит В и е възможно тестовете да са засекли антитела точно от нея. Междувременно, Министерството на здравеопазването и двете сдружения започнаха да подготвят „Национална програма за превенция и контрол на вирусните хепатити в България за периода 2019-2023 г.“Надяваме се тя да бъде факт до 1 март 2019 година, като смятаме, че с изпълнението й ще се решат редица проблеми в профилактиката и превенцията на хепатити В и С, коментира пред „Монитор“ председателят на „Хепактив“ Силвана Лесидренска. По данни на Световната здравна организация в Европа приблизително 13,3 млн. души живеят с хроничен хепатит В (1,8% от възрастните) и около 15 млн. души с хепатит С (2,0% от възрастните). 2/3 от инфектираните лица в региона живеят в Източна Европа и Централна Азия. Хепатит В причинява около 36 000 смъртни случая, а хепатит С около 86 000 смъртни случая годишно в европейските държави. По данни на Европейския център за профилактика и контрол на заболяванията (ECDC) общата честота на разпространение на хепатит В е 1,49 на 100 000, а на хепатит С от 8,7 на 100 000 в държавите-членки на Европейския съюз. Висока е степента на разпространение при хората, които си инжектират наркотици. Сред 36,7 милиона души, живеещи с ХИВ в света, приблизително 2,7 млн. са с хронична инфекция на хепатит В, а 2,3 млн. с хепатит C. 1 473 лица с вируса на СПИН се проследяват в петте сектора за лечение, които са в София, Пловдив, Варна, Плевен и Стара Загора, а 1 391 (94%) от тях получават съвременна антиретровирусна терапия. От началото на годината до края на октомври над 242 000 лица са се изследвали за ХИВ. През периода 1986 – 16 ноември 2018 г. в България са регистрирани общо 2 984 лица с ХИВ инфекцията. От началото на 2018 година до средата на месец ноември са открити нови 269 серопозитивни, а до края на годината се очаква техният брой да нарасне с още 30 човека.", "date": "2018.12.04", "title": "Откриха 30 нови случая на хепатит В и С само за три месеца"}
{"url": "https://www.monitor.bg:443/bg/a/view/emil-neshev-noshtnite-prehodi-v-planinata-sa-novata-ekstremna-moda-151328", "text": "500 спасители работят на доброволен принцип у нас, казва в интервю пред \"Монитор\" директорът на Планинската спасителна служба при БЧК - Да, напълно готови сме. Разполагаме с модерно оборудване и екипировка. Тъй като у нас все още не е приет закон за доброволчеството, искаме дейността на спасителите доброволци да бъде регламентирана с поправка в Закона за бедствията, авариите и катастрофите. Искаме само да бъде вписано, че работодателят е длъжен да освободи от работа планинския спасител доброволец, когато има инцидент в планината. В Германия в такива случаи работодателят дори заплаща надницата за деня. У нас 500 човека работят на доброволен принцип. Сред тях са шофьори, адвокати, лекари, инженери... Спасителните отряди са 32, а кучетата спасители - 22. През миналата година имахме 108 акции. От 1 декември 2017 г. до 1 декември 2018 г. сме спасили 2522-ма пострадали. За съжаление за същия период има и 11 смъртни случая. - Това предизвикателство продължава да е актуално и едва ли ще излезе от мода, защото извънпистовото каране на практика е родината на ски спорта. Хората така са започнали, навремето не е имало писти. Съвсем естествено е да е търсено, защото си има своите хубави страни - създава тръпка, вдига адреналина. Много по-важно е, когато туристите излизат извън писта, да знаят какво рискуват. Превенцията на нещастните случаи при тези ситуации е обучението. Хората, които излизат да карат извън пистата, могат да посещават курсове, лекции, беседи на тази тема, където да добият представа за какво всъщност става дума. Вече има организации, които предлагат такива услуги. Това е единственото решение на този проблем, защото със забрани тази дейност няма да бъде спряна. С обучение поне хората ще знаят как да се пазят от попадане в тежък инцидент. - Много са. Слава богу, бяха без фатален край. Дори през февруари имаме един изваден жив сноубордист от лавина. Стигнахме бързо до него. През зимния сезон почти всеки ден имаме случаи, в които успяваме да спасим човек, има и много, за които не разбираме, защото хората са се справили сами. В такива случаи другарската помощ е много важна. Последната рискова мода, особено на Витоша, е да се излиза в планината нощем, независимо от сезона. Като преживяване е нещо страхотно. Хората обаче трябва да са наясно какво се случва там и да не подценяват планината особено, ако предприемат такава авантюра през зимата. Точно по време на такъв излет имахме свличане на лавина и две момчета загинаха. - Непрекъснато има туристи, които не си правят застраховка. Повечето от тези, които спасяваме, не са се застраховали. Хората трябва да са наясно защо спешната спасителна служба в планините е платена или поне се опитваме да събираме някакви средства. Когато те са чрез застраховка, са най-добрият вариант за всеки пребиваващ там. Всъщност Планинската спасителна служба се опитва да възстанови част от разходите от спасителни акции, тъй като планинското спасяване е изключително скъпо занимание. Представете си само колко време е необходимо, за да бъдат обучени спасителите, за да могат да работят. При това те са доброволци, трябва да бъдат облечени, оборудвани, да направим така, че да са в безопасност в планината. Отделно трябва да могат да излязат за спасителна акция във всеки един момент, независимо дали е работен ден, или почиват със семейството си. Тази година на конгреса на ИКАР колеги чужденци бяха изчислили колко струва един инцидент. - Едно счупване на крак в планината например води след себе си разходи за държавата за около 120 000 евро. Това се смята за обикновен случай. - За трите големи алпийски държави Австрия, Италия и Франция. Там се прави статистика и се изчислява колко струва всяка една акция. - За нашата страна все още не. Тъй като у нас става въпрос за доброволци, никой не може да оцени труда и риска на доброволеца. На практика това няма стойност. - Препоръчвам на всички да подходят към планината с респект и уважение, за да бъде пребиваването им там наистина прекрасно изживяване. Те не бива да я подценяват в никакъв случай, защото точно подценяването й е основната причина за инциденти. Освен това, преди да предприемат преходи, извънпистови спускания и всякакви екстремни усещания, да преценят много добре собствените си възможности. Необходима е реална самооценка дали човек е подготвен за такова приключение, с кого тръгва и дали всички са еднакво тренирани, за да вървят заедно и в еднакъв ритъм, за да не изостане някой. Трябва да се знае дали силите на всеки от групата са еднакви и всички ли са подготвени технически, физически и психически за набелязания маршрут. Много важно е хората да са наясно дали могат да застанат пред психическата граница и да кажат: повече не можем, връщаме се. Това е най-трудният момент за човек, който търси предизвикателствата. Както казва Райнхолд Меснер: „Най-добрият алпинист е живият алпинист.“ Планината си е на мястото - и да се върнеш, пак можеш да отидеш при по-благоприятни условия. - Спасявали сме и дрогирани в планината. Алкохолът също е недопустим. Той не е добър съветник през зимата. Ефектът му в началото е сгряващ, но впоследствие причинява колапс на периферната кръвоносна система и се стига до хипотермия. - Никакъв ром, този мит е развенчан. Употребата на алкохол в зимната планина е твърде опасна, може да доведе не само до увреждания, но и до смърт. Преди поход човек трябва да си набележи пътя, да се информира за метеорологичните условия и да не надценява собствените си възможности. Нарушаването на тези три неща е в основата на всеки инцидент, за който сме викани. Хората да тръгват в планината с добре заредени телефони. При инцидент да избират единния телефонен номер 112 или на централния денонощен пост на ПСС 02 963 2000. За справки или съвети телефонът е 1471 (за всички мобилни оператори). Роден е на 18 май 1964 година Над 20 години работи в Планинската спасителна служба на БЧК Началник на Учебния център на Планинската спасителна служба при БЧК", "date": "2018.12.04", "title": "Емил Нешев: Нощните преходи в планината са новата екстремна мода"}
{"url": "https://www.monitor.bg:443/bg/a/view/space-x-izstrelja-edna-raketa-za-treti-pyt-151347", "text": "Главният изпълнителен директор на SpaceX, Илон Мъск си представя ракетите за многократна употреба, да функционират като самолети, кацат, почистват се бързо и след това отново излитат. Компанията постигна голям напредък към това бъдеще, като за пръв път изстреля бустер Falcon 9, който вече два пъти е летял в космоса. Гледката, как теглят обгорена ракета към стартовата площадка, може да вдъхва доверие, но след време това би могло да се възприема, като признак за изпитана ракета, а обезпокоително износване. След това, Falcon 9 успешно се приземи на автономния кораб на SpaceX в Тихия океан, като няколко минути по-късно, друг кораб, наречен Mr Steven, оборудван с голяма мрежа, опита да заеме позиция, за да улови обтекателите на ракетата. Това е още една възможност за повторна употреба при ракети, която SpaceX цели да постигне, възвръщайки си здравите обтекатели за $ 6 млн., които седят на носа на ракетата и предпазват товара на път към космоса. Това все още е в процес на разработване, но с прикрепени перки, които да забавят спускането, не всичко е загубено.", "date": "2018.12.04", "title": "SpaceX изстреля една ракета за трети път"}
{"url": "https://www.monitor.bg:443/bg/a/view/edi-myrfi-gushna-deseta-rojba-151350", "text": "Актьорът със завидни комедийни заложби Еди Мърфи стана татко за десети път. Годеницата му Пейдж Бъчър го дари с момче. Рожбата ще бъде кръстена Макс Чарлз, като второто име е в памет на починалия брат на 57-годишната звезда. Припомняме, че актьорът Чарли Мърфи ни напусна от левкимия миналата година. Това е втори общ наследник за Еди и Пейдж. Двамата възпитават двегодишна дъщеричка – Изи. Звездата от поредицата „Ченгето от Бевърли хилс\" се среща с австралийския модел и актриса от 2012 г. насам. Двамата наскоро се сгодиха. Еди Мърфи има пет деца от бившата си съпруга Никол, с която се раздели през 2006-а след 22-годишен брак. Той има синове на 29 и 26 години от Полет Макнийли, както и син на 27 години от Тамара Худ. Бившата спайска Мел Би също му роди дъщеря през 2007 г.", "date": "2018.12.04", "title": " Еди Мърфи гушна десета рожба"}
{"url": "https://www.monitor.bg:443/bg/a/view/posledni-sme-po-konsumacija-na-riba-v-evropa-151353", "text": "Българинът консумира най-малко риба и рибни продукти, а страната ни е в края на класацията по потребление на риба в Европа. За съжаление, трудно се променя манталитета на българина, а през последните една-две години нивата на потребление и консумация на риба у нас паднаха още надолу. Това каза д-р Тачо Пашов, председател на Националната асоциация на рибопроизводителите в България, цитиран от БТА. По думите му нужна е масирана и целенасочена рекламна политика, която да засили търсенето на риба, да я рекламира като качествен и полезен продукт, който подобрява здравето и води към дълголетие. Може би се наблюдава леко завръщане на трапезата на българина на шарановите видове, за сметка на сьомговите и пастървовите. В момента най-търсени са шараните с тегло от 2,5 кг до 3 килограма, каза браншовикът. За предстоящия Никулден на пазарите и магазините в Бургас основно се продава шаран и толстолоб, в по-малки количества от екзотичните риби - амур, сом, щука. Търговците твърдят, че няма увеличение на цените за Никулден, и рибата струва толкова пари, колкото сме давали за нея и досега. Информация на Изпълнителната агенция по рибарство и аквакултури сочи, че за 4 дни са извършени 53 проверки, съставени са 4 акта за нарушения.", "date": "2018.12.04", "title": "Последни сме по консумация на риба в Европа"}
{"url": "https://www.monitor.bg:443/bg/a/view/dido-ot-d2-oglavi-fermata-151281", "text": "Числото 13 се оказа късметлийско за вокалиста на D2 Деян Каменов-Дидо. Точно в 13-ата седмица от предстоя си в предаването „Фермата“, рокаджията получи заветната титла фермер на седмицата, след като четири пъти се размина на косъм от шефството в стопанството. След като в тазседмичния елиминационен дуел музикантът победи на арената емигранта Симеон, това автоматично го нареди сред претендентите за ръководния пост. Тъй като това е предпоследната седмица преди големия финал на шоуто, този път нямаше избран участник от продукцията, за да не се влияе на играта. По тази причина опонентът на Дидо беше единствено Нури, предложен от отпадналия Симо. За рокаджията това беше пета и последна предоставена му възможност да стане фермер на седмицата, като всички му стискаха палци този път да се справи с конкуренцията. Въпреки че изгуби първата от трите битки, в следващите две Дидо успя да надвие Нури и най-накрая да се увенчае с победа и на мини арената. Тъй като по време на дуела рокаджията беше подкрепян от всички свои съфермери, той им се реваншира, обявявайки в първата си шефска реч, че в следващите дни ще я карат по-отпускарски и след като се свърши задължителната работа, всеки може да прави каквото си пожелае.", "date": "2018.12.04", "title": "Дидо от D2 оглави „Фермата“"}
{"url": "https://www.monitor.bg:443/bg/a/view/zaharieva-v-bruksel-na-sreshta-na-vynshnite-ministri-ot-nato-151343", "text": "Вицепремиерът и министър на външните работи Екатерина Захариева ще вземе участие в среща на министрите на външните работи на страните-членки на НАТО в Брюксел. Това съобщиха от пресцентъра на Министерството на външните работи. Във фокуса на разговорите ще бъдат актуални въпроси на международната сигурност, трансатлантическата връзка и ангажиментите на страните-членки към колективната отбрана. Министрите ще обсъдят и засилването на ролята на НАТО в борбата с тероризма, партньорството с Ирак, както и обстановката в Либия.  С участието на Върховния представител на ЕС по въпросите на външната политика Федерика Могерини съюзниците ще обменят мнения по развитието на процесите в Западните Балкани, като специално внимание ще бъде обърнато на евроатлантическата перспектива на страните от региона. На съвместна сесия с Грузия и Украйна ще се дискутират актуалните предизвикателства пред регионалната сигурност, включително в Черно и Азовско море.  Форумът ще приключи със заседание с оперативните партньори в мисията „Решителна подкрепа“ с фокус върху цялостната ситуация по сигурността в Афганистан, проведените парламентарни избори в страната, подготовката на предстоящите президентски избори през 2019 г. и процеса на помирение.", "date": "2018.12.04", "title": "Захариева в Брюксел на среща на външните министри от НАТО"}
{"url": "https://www.monitor.bg:443/bg/a/view/robot-napomnja-da-si-piem-lekarstvoto-zvyni-na-112-151331", "text": "Роботи помагат на хора със специфични потребности. Те могат да им претоплят храна, да им включат телевизора и дори да им напомнят да си вземат лекарството. Машините също така следят пулса на човека и при нужда могат да се обадят на телефон 112. Това разказа пред „Монитор“ ръководителят на Института по роботика към БАН акад. Чавдар Руменин. Роботизираните системи са включени в ситуационни игри и по този начин и децата, и възрастните възприемат по-леко заобикалящата действителност и напредват в обучението си. Такива машини има в Благоевград, Сандански и в София, като се използват в домове за хора със специални образователни потребности. Изработени са по линия на европейската програма „Мария Кюри“ и по Дунавската стратегия. „Резултатите са съществени. Но имайте предвид, че няма универсален робот, който да върши всичко. Той трябва да е специализиран, тогава ще има максимален ефект. Забележете обаче как един робот може да бъде партньор и да има чисто човешко отношение. По този начин нещата придобиват друго измерение“, коментира акад. Руменин. В института по роботика към БАН са разработили и крачещ робот. Той е дело на екипа с ръководител доц. Иван Чавдаров. В проекта са включени ученици от Математическата гимназия в Плевен. Специфичното на машината е, че може да изкачва стъпала и при земетресение или изтичане на радиоактивна течност да окаже първа помощ на пострадали. „По този начин нещата стават по-предсказуеми. Роботът е разработен преди година и колегите сега дори го усъвършенстват. Политиката на института е да привличаме талантливи ученици. Затова и сме основатели на т.нар. Робоакадемия. Сесията приключи преди две седмици и децата имат интересни разработки. Трябва да изтъкна и че за първи път от десетилетия държавата отделя сериозна сума за подпомагане на научните изследвания“, обясни акад. Руменин. Институтът по роботика има спечелени три конкурсни центъра за компетентност. Единият е по квантова комуникация и интелигентни системи за сигурност и управление на риска. Вторият е в сферата на персонализирана медицина, тримерна и телемедицина и роботизирана и минимална инвазивна хирургия. Третият пък е по интелигентни, мегатронни и екологични енергоспестяващи системи и технологии. „Чрез разработване на нови роботи искаме до подобрим образователните умения на ученици и хора в напреднала възраст. Това е много перспективно. Ако говорим за развитие на ново поколение роботи, това е в първия център по квантова комуникация и в него ще се развиват роботи, свързани с националната сигурност и отбраната. Става дума за проект, който ще постави на нова основа комуникациите както по линия на отбраната, така и при рискови ситуации“, каза още акад. Руменин. Той уточни и че ще бъде усъвършенстван роботът Да Винчи. Наши учени начело с чл.кор. Григор Горчев са разработили технология, която може да отстрани тумор от матката на млади жени, така че да запазят детеродните си функции. „Това е голямо постижение. Роботът е незаменим при гинекологични операции и се използва от 5-6 годни в Медицинския университет в Плевен, както и в някои болници. Може да помага и на мъже при урологични проблеми“, коментира акад. Руменин.", "date": "2018.12.04", "title": "Робот напомня да си пием лекарството, звъни на 112 "}
{"url": "https://www.monitor.bg:443/bg/a/view/jylti-jiletki-otivat-v-zatvora-151340", "text": "Двама демонстранти бяха осъдени във Франция на три месеца затвор, след като са били задържани по време на протест на \"жълтите жилетки\" в град Пюи ан Веле, при който е била подпалена сградата на местната префектура, предаде АФП. Единият бе осъден на 12 месеца затвор, от които 9 условно, а другият на 6 месеца затвор, от които три условно. Общо 12 души са били задържани и поставени под стража за участие в сблъсъци и вандалски прояви в събота вечерта в префектурата на департамента От Лоар. Протестите на \"жълтите жилетки\" срещу повишаването на данъците върху горивата са най-голямото предизвикателство до момента пред правителството на президента Еманюел Макрон, отбеляза АФП.", "date": "2018.12.04", "title": "\"Жълти жилетки\" отиват в затвора"}
{"url": "https://www.monitor.bg:443/bg/a/view/cecka-cacheva-svikva-sreshta-za-uslovijata-v-arestite-151342", "text": "Министърът на правосъдието Цецка Цачева свика среща с ръководствата на Прокуратурата, Министерство на вътрешните работи, Главна дирекция „Изпълнение на наказанията\" и Областна служба „Изпълнение на наказанията\", но тя бе отменена във връзка с неотложни ангажименти на главния прокурор на България Сотир Цацаров и на министъра на вътрешните работи Младен Маринов. Основната тема трябваше да бъдат условията в следствените арести. Повод за срещата станаха снимки, разпространени от омбудсмана Мая Манолова от килията на бившата кметица на столичния район „Младост\" Десислава Иванчева и нейната заместничка Биляна Петрова. Те заедно с Петко Дюлгеров, също бивш кмет на района, са обвинени за подкуп. Задържаните Иванчева и Петрова отправиха искане да присъстват на свиканото от Цачева заседание. На срещата бе поканена и Мая Манолова.", "date": "2018.12.04", "title": "Цачева свика среща за условията в арестите и я отмени"}
{"url": "https://www.monitor.bg:443/bg/a/view/vyzduhyt-e-chetiri-pyti-po-mrysen-ot-dnevnata-norma-151341", "text": "В големите градове у нас отново е отчетено замърсяване на въздуха.  Това сочат данни на показателя „Air Quality Index“ на Европейската комисия, цитирани от Фокус. Данните от тази сутрин показват, че концентрацията на фини прахови частици (PM10) е над нормите в големите градове. Най-мръсен е въздухът в София, където запрашаването е около 4 пъти над среднодневните норми от 50 µg/m3. Най-големи стойности са регистрирани в станциите в Надежда и Павлово. Следват още Горна Оряховица, Шумен, Пловдив и Велико Търново. Превишени среднодневните норми на фини прахови частици, но в по-малка степен, са отчетени още във Видин, Враца, Перник, Ловеч, Русе, Варна, Бургас, Хасково, Кърджали и Смолян.", "date": "2018.12.04", "title": "Въздухът е четири пъти по-мръсен от дневната норма"}
