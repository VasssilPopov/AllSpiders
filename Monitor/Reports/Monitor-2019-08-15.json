{"url": "https://www.monitor.bg:443/bg/a/view/izdirvat-ubiec-na-7-godishno-dete-v-sliven-173086", "text": "Дете е било изнасилено и убито в Сливенско. 7-годишно момиче е било открито около 14 часа в четвъртък в много тежко състояние в село Сотиря. Било е захвърлено в края на селото. Откарано е в болница, където е починало от раните си. Съобщава се за тежки, многобройни травми по цялото му тяло след нанесен побой. Над 40 души - служители на МВР, горски, охранителна и гранична полиция, пожарна - издирват 21-годишния Мартин Трифонов в горите около Сливен. По неофициална информация в издирването се включва и хеликоптер. Семейството на изнасилвача и това на жертвата живеят в съседни къщи във вилната зона на Сливен. От полицията засега опровергават слуха, че той е наркозависим. По-рано през деня е бил обявен за издирване. В съобщението от органите на реда обаче не се посочва, че е заподозрян в убийство. \"Продължава претърсването на района около село Сотиря\", съобщи на извънреден брифинг главният секретар на МВР главен комисар Ивайло Иванов в сливенското село Сотиря. 7-годишно момиченце беше изнасилено и пребито до смърт в четвъртък. Издирва се млад мъж, основен заподозрян за тежкото престъпление. Заподозреният е безработен, асоциален тип, няма приятелства, семейството му е в много тежко финансово положение, той е без образование. Има панически страх от кучета, допълни главният секретар на МВР. \"Има предишни агресивни прояви спрямо деца. Осъждан е и е лежал в затвора за прояви към негова близка\", допълни Иванов. От МВР призовават хората в околните населени места да бъдат изключително внимателни, ако го видят. Мъжът е агресивен, защото няма пари и храна в себе си. Главен комисар Иванов допълни, че в момента полиция, жандармерия и военна полиция претърсват всичко, дори и много необитаеми вили във вилната зона на селото. \"Органите на реда си търсят нещата. Това е немислимо, не знам кой е направил такова нещо. Ситуацията психически е непоправима, нямам думи\", каза кметът на Сотиря Димчо Георгиев пред БНТ. Местни жители разказаха, че в четвъртък следобед заподозреният видял жертвата си в магазин в селото. Момиченцето отишло там, за да си купи сладолед, а мъжът пиел алкохол пред търговския обект. \"Доста хора са включени в издирването, познават местността, каквото можем ще помагаме. Детето беше усмихнато и лъчезарно, те се радват, бягат, щастливи са. Хубаво дете, усмихнато. Ходеше постоянно на детска градина, посещавала си е занимални, не е някой пропаднал, с грижи от родителите. Има притеснения сред хората в Сотиря\", каза кметът. Хората от селото твърдят още, че издирваният е лежал в затвора за кражби. Свързват името му и с фатален инцидент, станал преди година. Мартин минавал покрай една от къщите във вилната зона, когато го подгонили кучетата пазачи, живеещи в двора ѝ. Собственикът на имота се намесил и опитал да укроти животните. Те обаче се нахвърлили върху стопанина си и го нахапали до смърт. За случилото се разказа и самият  Издирваният и друг път е посягал на деца, разказват още съселяните му. Заплашвал малчугани с палки и ножове. Според местните жители заподозреният за убийството на детето вече е изтрил профила си във Facebook.  ", "date": "2019.08.15", "title": "Изнасилиха и убиха 7-годишно момиченце в Сливенско; търсят килъра с хеликоптер (ОБНОВЕНА+ВИДЕО С КИЛЪРА)"}
{"url": "https://www.monitor.bg:443/bg/a/view/zorja-izhvyrli-cska-ot-liga-evropa-ne-sviriha-chista-duzpa-za-armejcite-173083", "text": "\"Зоря\" отстрани ЦСКА след успех с 1:0 в среща реванш от третия предварителен кръг на Лига Европа. Голът вкара Русин в 89-ата минута, а първият двубой в София приключи 1:1.  Френският съдия Амори Деларю ощети сериозно българския гранд, след като не посмя да отсъди явна дузпа за игра с ръка на Михайличенко след удар на Кристиян Малинов в 22-ата минута на срещата. Само секунди след това пък Иван Турицов беше изгонен с червен картон и ЦСКА трябваше да играе повече от час с 10 човека. За реванша в Запорожие Люпко Петрович заложи на титулярите от дербито с Лудогорец (0:0). Треньорът на Зоря Виктор Скрипник се принуди да извършва принудителна смяна още в четвъртата минута, когато топката удари в главата Абу Хана и той беше изнесен на носилка. ЗОРЯ (Луганск) - ЦСКА 1:0  1:0 Русин (89) (в първата среща: 1:1)", "date": "2019.08.15", "title": "\"Зоря\" изхвърли ЦСКА от Лига Европа, не свириха чиста дузпа за \"армейците\""}
{"url": "https://www.monitor.bg:443/bg/a/view/pojarite-ovladeni-shishmanci-tlee-pod-povyrhnostta-173080", "text": "Районната прокуратура в Пловдив започна разследване на обстоятелствата, довели до големия пожар в депото за отпадъци край село Шишманци. Проверката е възложена на отдел „Икономическа полиция“. В едномесечен срок разследващите ще трябва да установят извършено ли е престъпление, което да е причинило вредни последици за околната среда. Анализът от замерването на чистота на въздуха от мобилната лаборатория на екоинспекцията показаха, че има минимално завишаване на показателите на фини прахови частици в района. Пожарът в депото в Шишманци вече е почти напълно потушен, но горенето продължава в долните пластове. В свищовското депо за отпадъци огънят е овладян. Сметището е върху площ от 50 декара и се намира на около десет километра от общинския център.  Пожарът в Хасковоско е загасен. Изгорели са около 8000 декара. 4000 от тях са горска територия, предимно с широколистни дървета. На помощ на пожарникарите бяха изпратени и военни. Предполага се, че пламъците са били предизвикани от човек в понеделник.", "date": "2019.08.15", "title": "Пожарите овладени, разследват за палеж в Шишманци"}
{"url": "https://www.monitor.bg:443/bg/a/view/730-000-tiraj-zavyrtjaha-bg-avtorite-za-godina-173077", "text": "Близо 730 000 общ тираж завъртяха българските автори през изминалата година. Това показват данните на Националния статистически институт за 2018-а. Тиражите на книгите на мастити писатели като Георги Господинов, Милен Русков и Владимир Зарев, колкото и да са впечатляващи за малкия роден пазар, обаче не могат да се мерят с тези на млади автори, които оперират в дигиталния свят – геймъри, блогъри, влогъри с канали в YouTube... Най-силните подобни издателски проекти са създадени съвместно с такива хора и подлудяват огромна тийнейджърска аудитория. Това е  – тези автори умеят да говорят на езика на тийнейджърите и печелят много голяма популярност с това, което им казват и чрез печатното слово. Влогърът Емил Конрад например постигна изключителен резултат преди 4-5 години с продажбата на 55-хиляден тираж от първата му книга „Нещата, на които не ни учат в училище“, а следващите му книги („#Сподели“, „Изкуството да бъдеш мързелив“, „Иронията на живота ми“) са в диапазона от 10 до 25 хиляди екземпляра, разкри за „Монитор“ директорът на издателство „Егмонт“ Велизара Добрева, която е и председател на Асоциация „Българска книга“ и е наясно с тенденциите в тази сфера. Силно име в портфолиото на издателството е и Станислав Койчев-Стан, чиито 2 художествени романа „Невидим“ и „Измамен“ (носители на награди „Бисерче вълшебно“) са с 25 и 18 хиляди тираж. Суперуспешен е и научно-популярният му продукт „ОрганайзерЪт“, който се издава всяка година. От него са продадени над 50 000 екземпляра, предстои трето допълнено издание, което от „Егмонт“ очакват да надхвърлят кота 70-75 хиляди с тиража. Близо 8650 книжни заглавия в над 9-милионен общ тираж са издадени у нас през 2018 г. по данни на НСИ. Всички те са получили ISBN номер от Народната библиотека “Св. св. Кирил и Методий”, но голяма част от тях са учебниците, а други са плод на мемоарни и народоведчески напъни на графомани „самиздатци“, така че изобщо не достигат до книжарниците. До крайния клиент – негово величество читателя, отиват към половината, или около 5000 – 6000. Според пресцентъра на НСИ за миналата година сме отпечатали 2005 оригинални български заглавия художествена литература. Според издателите обаче картината е малко по-различна. От тия към 6000 книги, стигнали до книжарниците, като се приспаднат плодовете на самиздатското его,  тоест 1200-1500 книги, а останалите са преводни. „Това е съвсем нормално, защото представете си колко е голям целият литературен свят и как бихме извратили пазара, ако половината от книгите са само на български автори и целият литературен останал свят се побере в останалите 2500 заглавия. Това е абсурдно“, коментира за „Монитор“ директорът на мощното издателство „Сиела“ Константин Йорданов. Според него на 1200 български книги се падат почти 5000 преводни – така изглежда миксът в книжарниците. „В „Сиела“ през последните години издаваме към 200 заглавия, от които някъде към 40% (80 заглавия) са от наши автори и в това сме лидери. От тия 80 имаме към 30-ина в правната област и 50 художествени книги“, уточнява той. Издателство „Жанет 45“ на Божана Апостолова изцяло се е посветило на мисията да открива и налага родни имена в литературата. „Автори ми изпращат ръкописи ежедневно – получавам 5-6 до 10 всеки ден. И да ви призная, започнах да се плаша, че целият български народ е седнал да пише, да описва себе си, собствения си живот...“, казва Апостолова. Тя очертава също тенденцията да се угажда на егото с опуси, които не вълнуват масовия читател и съответно не задоволяват интереса на издателствата. Средно на година сега тя издава 80-100 заглавия, започвайки през 1989-а с 5. Сред тях стихосбирките са едва 10-ина, но Божана знае, че и това изкуство трябва да се запази живо. От продукцията на издателство „Хермес“ около 25% са заглавията на български автори: при 120 нови книги годишно това означава около 25-30 книги от наши писатели годишно или 2 книги в месеца, обяснява шефът на издателската къща Стойо Вартоломеев. Българските заглавия са 30% от цялата продукция на художествена литература и на издателство „Колибри“. Издателите наблюдават съществено засилване на читателския интерес към родната литературна продукция, затова откликват на него. „Преди десетина години бяхме само „Сиела“, „Жанет 45“ и „Захарий Стоянов“, които изобщо издавахме БГ автори. След това започнаха плахо и други колеги с по 1-2 заглавия в годината, след което някои дори си направиха дублиращи издателства само за българска литература. Никога не са се издавали толкова български автори, колкото сега – това е резултат от изискванията на пазара, защото започнаха и добре да се продават“, отбелязва Константин Йорданов. В „Сиела“ имат следната ранглиста: пишат 2 на автор, който не може да продаде 1000 бройки и се разделят с него, 3 – за тиражи до 1500, 4 за 2000-3000, 5 – от 3000 до 5000, 6 за тираж над 5000, а  Изключителните, или рубриката „превъзходни“ надминават 20 000. Такъв е главният редактор на „Сиела“ Захари Карабашлиев, който с лекотата на Стефка Костадинова минава летвата от 10 000 с всяка своя книга. „18% сиво“ е феномен – тя се продава равномерно силно във всяка година след излизането си. Неговите романи „Хавра“ и най-новият „Жажда“ също вече са 10-хилядници. В тази категория са още Алек Попов, Михаил Вешим, Мария Лалева с „Живот в скалите“, дебютите на Георги Бърдаров с „Аз още боря дните“ и на аниматора Неделчо Богданов с „Българ“... Освен високотиражните истински писатели, още една категория автори осъществяват големи продажби – хора, известни сами по себе си или от някоя друга област като Лили Иванова, Стоянка Мутафова, Стефан Данаилов, Димитър Бербатов, Христо Стоичков, Венета Райкова и т.н., лансирани от различни издателства, отбелязва Йорданов. Отличниците на „Жанет 45“ са Георги Господинов, Милен Русков, Стефан Цанев. Малко след тях в момента са Здравка Евтимова, Константин Трендафилов (Папи Ханс), Илиян Любомиров (Августин Господинов). Всеки от тях „вербува“ ново поколение читатели. „Не правя статистики, а търся добри текстове“, казва Божана Апостолова, издала над 1500 БГ заглавия в годините и помогнала на автори от 5 поколения да изгреят. Но все пак конкретизира: „На Милен, Жоро и Стефан съм издала купища, на тях 10 тиража са им малко...“. Ако приемем, че стандартният тираж е 1000 бройки, те отдавна са минали кота 10 000 с всяка своя книга. Но Апостолова не крие, че от някои наши автори се продават по няколко десетки бройки само на премиерата и интересът замира, а в склада на „Жанет 45“ залежават непродадени книги за над 5 млн. лв., и то на големи автори. Защото читателите понякога прекалено робуват на литературната мода. „За Здравка Евтимова се чу едва покрай новината, че е включена в американски учебници. Българинът е научен не толкова да мисли, колкото да бяга след внушението“, констатира Апостолова. Сред най-добре позиционираните на пазара автори на „Хермес“ са покойният Георги Божинов с неговия доскоро забравен шедьовър „Калуня Каля“: за 5 години той е претърпял  Както и Владимир Зарев, чийто най-нов роман „Чудовището“ продаде първи тираж от 2000, вторият от 1500 върви към изчерпване и през септември се очертава трети. Рекордът на Зарев е епичният роман за прехода „Разруха“ с 13 издания по 1000 броя (първите 8 писателят сам финансира, след това се включват от „Хермес“). Активни имена в „Хермес“ са детската писателка Ивинела Самуилова с романа за възрастни „Бабо, разкажи ми спомен“ (10 издания с общ тираж 20 000 екземпляра) и Недялко Славов с романа „Камбаната“ (5 издания и 5000 броя общо). В „Колибри“ добре продавани автори са Катерина Хапсали (с 2-та си романа „Гръцко кафе“ и „Сливовиц“), Велина Минкова, Соня Тодороа. От утвърдените такива са Димитър Шумналиев, Георги Тенев, а от новите, дебютни – Светослав Тодоров, Николай Ценков, Петър Крумов... Отделно от тях на особен интерес от страна публиката се радват и биографичните книги – на Катерина Евро, Христо Мутафчиев, Милчо Левиев. „Ние все повече залагаме на откриване на нови автори, в които инвестираме, въпреки че това е рисково“, обясняват от издателството на Жаклин Вагенщайн. При българските автори „среден тираж“ трудно може да се определи. Началният обикновено е 500-1000 екземпляра, но има и книги на нови автори, които се пускат в тестов тираж от 200-300 бройки, за да се избегне рискът, обяснява масовата практика Вартоломеев. След това се правят допечатки. „Има сближаване на тиражите на българските автори и преводната литература. Ако преди 10 години издавахме преводна в 3000 броя начален тираж, а наша в 500, сега има и български, и чужди писатели, които излизат в 1000 екземпляра. Това е добра тенденция“, категоричен е той. В класациите на „Хермес“ някои родни имена гонят бестселъровите световни и често са в челото на листата, на втора, трета позиция. Защо тогава книги на български автори лансират едва десетина от 150 легитимни издателства у нас? Защото по Закона за авторското право на тях им излиза по-евтино да издават преводни книги, където авторските права са 6-8%. Докато за българските автори стандартният процент е 15, а максималният за маститите писатели – 20. Затова голяма част от издателите се въздържат да работят с наши автори, а самите писатели не могат да се издържат от труда си при този малък пазар, дори ако авторският им процент е масимален. При по-висок процент цената на българската книга би станала по-висока от тази на преводната, предупреждава Стойо Вартоломеев. Това би отдалечило писателя от неговата аудитория, а едва ли някой творец би искал това...", "date": "2019.08.15", "title": "730 000 тираж завъртяха БГ авторите за година (ТЕМАТА)"}
{"url": "https://www.monitor.bg:443/bg/a/view/gladnata-lukanova-zima-vliza-v-istorijata-za-10-i-klas-173072", "text": "Периодът, известен като „Гладната Луканова зима“, влиза в учебниците по история и цивилизация за 10-и клас. Това е една от промените, по които са работили техните автори и историци, след като просветният министър Красимир Вълчев върна помагалата за корекция след спорове около начина, по който е представен комунизмът. „По време на работните дискусии постигнахме консенсус да бъдат включени характерните за тоталитарния режим неща. Не е имало отпадане на теми, сменени са акцентите, други събития се представят по-ясно“, обясни пред „Монитор“ доц. Даниел Вачков, който е сред участниците в работната група. След корекциите по новите учебници десетокласниците Първият е през 1962-ра, когато е първият дългов фалит и държавата освобождава златния резерв. Гимназистите ще участ и за 1978-а, когато страната ни изпада в състояние да не може да посреща задълженията по външния дълг, а Тодор Живков е принуден лично да моли за помощ Леонид Брежнев. Третият фалит на комунистическата икономика е през 1990-а, когато тогавашният премиер Андрей Луканов прекратява едностранно плащанията по външния дълг на България от близо 11 млрд. Така страната е докарана до банкрут. Преди корекциите в част от учебниците възродителният процес е споменат само с едно изречение. Десетокласниците вече ще учат за смяната на имената на мюсюлманите и „голямата екскурзия“ през 80-те.„Постигнахме осъдителна оценка за възродителния процес. Издателства ще приложат и официалните документи, които го осъждат“, уточни още Вачков. В учебниците са поместени Законът за обявяване на комунистическия режим за престъпен от 2000 г. и Декларацията на 41-вото НС, осъждаща опита за насилствена асимилация на българските мюсюлмани. В същото време отпадат някои документи. Например спомени на офицер от Държавна сигурност, който не представя обективна гледна точка. След общественото напрежение около начина, по който е представен периодът, образователният министър заяви, че само три от предложените пет учебника отговарят на изискванията. След направените от издателствата корекции В тях е включена информация за репресивната политика на тоталитарния режим, господстващ в България до края 1989 г., ярък пример, за която са лагерите, обясняват от просветното ведомство. Издателствата имат на разположение точно един месец да разпечатат учебниците, за да бъдат готови преди старта на новата учебна година.", "date": "2019.08.15", "title": "Гладната Луканова зима влиза в историята за 10-и клас"}
{"url": "https://www.monitor.bg:443/bg/a/view/basketbolnijat-levski-se-podsili-s-chavdar-kostov-173069", "text": "Носителят на купата на България по баскетбол „Левски Лукойл“ привлече крилото Чавдар Костов, обявиха \"сините\" в профила си във Фейсбук. 31-годишният капитан на националния отбор се завръща в българския шампионат след 5-годишна пауза, в която игра за австрийския „Гюсинг“, гръцките „Кавала“ и „Кимис“ и македонския „Работнички“ (Скопие). Костов игра за „Левски“ през сезон 2012/13, а в България е носил още екипа на „Лукойл Академик“. През последния сезон Костов записа по 16,7 точки, 6,1 борби и 2,3 асистенции средно на мач в 37 срещи с екипа на „Работнички“. От „Левски Лукойл“ съобщиха, че селекцията в отбора продължава.", "date": "2019.08.15", "title": "Баскетболният „Левски“ се подсили с Чавдар Костов"}
{"url": "https://www.monitor.bg:443/bg/a/view/dvama-oblastni-vlizat-v-bitkata-za-kmetove-obzor-173071", "text": "Двама областни управители и директор на училище влизат в битката за кметове на местните избори наесен. ГЕРБ обяви официално първите свои кандидати за градоначалници в три от областните градове, като техните имена са били одобрени на заседание на Изпълнителната комисия на ГЕРБ в четвъртък. Става дума за Пловдив, Хасково и Русе. Събранията на структурите на партията по места вече са приключили, като на тях всяка трябваше да номинира кандидати за кметове. Те обаче трябва да бъдат одобрени от тясното ръководство на ГЕРБ и да получат разрешението на премиера и лидер на партията Бойко Борисов. Така очаквано областният управител на Пловдив Златко Димитров е бил одобрен за кандидат на ГЕРБ за Града под тепетата, след като преди около месец Иван Тотев се отказа да се бори за трети мандат. Самият Тотев обаче остава областен координатор на ГЕРБ. По неофициална информация Тотев и Димитров са се срещнали с Борисов във Варна в резиденция „Евксиноград“. От партията уточняват, че Димитров е завършил Пловдивския университет със специалност спортна икономика, но след това има три магистратури – по психология, публична администрация и финансов мениджмънт. Областният управител на Хасково Станислав Дечев пък ще влезе в битката за кмет на града. Преди да заеме губернаторския пост е бил общински съветник, работил е и в подразделението на ДФ „Земеделие“ в Хасково. Завършил е автоматика в пловдивския филиал на Техническия университет. Всъщност още преди две години ГЕРБ свали доверието си от настоящия градоначалник на Хасково Добри Беливанов, а местната структура на партията го обвини в провалено управление. Въпреки това от формацията не успяха да принудят Беливанов да подаде оставка от поста. Третата кандидатура утвърдена от Изпълнителната комисия на ГЕРБ е тази на Диана Иванова за кмет на община Русе. В момента тя е директор на Професионалната гимназия по облекло в града, а преди година е била отличена с наградата „Директор на годината“ от учителския синдикат. Има и почетно отличие „Неофит Рилски“ за дългогодишната и високопрофесионална дейност в системата на просветата и МОН. Иначе Иванова е магистър по автоматика към Русенския университет. Кои ще са другите претенденти на ГЕРБ за областните центрове ще стане ясно до края на август или началото на септември. Почти сигурно е, че за нов мандат ще бъдат одобрени кметовете на Бургас, Варна, Стара Загора, Враца и Търново - Димитър Николов, Иван Портних, Живко Тодоров, Калин Каменов и Даниел Панов. Същевременно столичният кмет Йорданка Фандъкова обяви, че предстои да вземе решение дали да се кандидатира за нов мандат начело на София. „През това време наистина имаме много работа\", заяви Фандъкова и добави, че София е в разгара на строителния сезон. Окончателното решение ще бъде взето през септември. Пак през септември ще стане ясно и кой БСП ще изправи срещу нея за битката за столицата. БСП посочи почти всичките си кандидати за кметове на столичните райони, но кой ще бъде претендентът на социалистите за „Московска“ 33 още не е известно. Омбудсманът Мая Манолова досега е получила доста номинации от структурите на социалистите. На „Позитано“ 20 в момента вървят изслушвания на общинските организации за това как са протекли събранията по номинациите, като няколко депутати бяха издигнати от местните структури за кметове. Така Николай Тишев беше издигнат за кмет на БСП за Бургас. За нов мандат ще се бори и сегашния кмет на Каварна Нина Ставрева. БСП няма решение и за претендента си за Пловдив. Междувременно стана ясно,че родителите и сестрата на загиналия на връх Лхотце алпинист Иван Томов са подали документи за членство в ГЕРБ и вече са приети в русенската структура на партията. ГЕРБ дари 70 000 долара от субсидията си за операцията по свалянето на тялото на 35-годишния русенец от връх Лхотце, където той намери смъртта си на 17 май - само ден, след като покори хималайската височина.", "date": "2019.08.15", "title": "Двама областни влизат в битката за кметове (ОБЗОР)"}
{"url": "https://www.monitor.bg:443/bg/a/view/ludogorec-udari-tns-i-v-uels-173084", "text": "\"Лудогорец\" се класира за плейофната фаза на Лига Европа. Играите на Стойчо Стоев нямаха проблеми и при реванша срещу уелския ТНС и победиха с 4:0 при визитата си на Острова, като така с общ резултат от двата мача 9:0 категорично продължават напред към последния кръг преди групите на втория по сила европейски клубен турнир.  \"Орлите\" не оставиха съмнение, че са значително по-класният тим от съперника и постигнаха комфортна победа и на стадиона в \"Рексъм\". На два пъти се разписа Якуб Швечрок, а по веднъж точни бяха Джоди Лукоки и Дан Битон. Над 250 българи подкрепиха тима от Разград на \"Рейскорс Граунд\".", "date": "2019.08.15", "title": "\"Лудогорец\" удари ТНС и в Уелс  "}
{"url": "https://www.monitor.bg:443/bg/a/view/loko-pd-prekloni-glava-pred-strasburg-i-vyv-francija-173085", "text": "\"Страсбург\" победи у дома \"Локомотив\" (Пловдив) с 1:0 и с общ резултат 2:0 продължи към плейофите за влизане в групите на Лига Европа. Треньорът на носителя на Купата на България Бруно Акрапович включи в титулярния си състав нигериеца Стивън Езе, който след драми с получаването на виза за Франция пристигна в последния момент за срещата. Срещата започна лошо за носителя на Купата на България, след като домакините успяха да поведат с първата си по-сериозна атака. Още в 7-ата минута Кевин Зохи получи топката от Лиенард и с диагонален удар не остави шансове на Луков за 1:0. И след гола французите продължиха да имат инициативата, но не създаваха опасни положения за нови попадения.  Страсбург - Локомотив (Пловдив) 1:0 (в първата среща 1:0) 1:0 Зохи (7)", "date": "2019.08.15", "title": "\"Локо\" (Пд) преклони глава пред \"Страсбург\" и във Франция "}
{"url": "https://www.monitor.bg:443/bg/a/view/afrikanska-chuma-i-v-pirinsko-173076", "text": "Труп на прасе беше намерен в река Струма край Кресна на 12 август. Бързите лабораторни изследвания в София доказаха африканска чума в прасето. Кметът на община Кресна Николай Георгиев  потвърди, че намереното прасе е носител на заразата. Не е ясно, обаче от, дали е дошло по течението на реката или е от някой двор в околността. В Кресненско няма свинекомплекси, а само частни дворове. Няма информация за други заразени животни към момента.   В момента заседава епизоотичната комисия в Благоевград, която трябва да начертае мерките, които ще се предприемат за предотвратяване разрастването заразата.    Полицията в Благоевградска област разследва как и откъде е дошло това прасе със заразата африканска чума. По последна информация прасето е гледано и после изхвърлено от задния двор на заведение в Кресна. В заведението често отсядат преминаващи по главен път Е-79 на отиване и на връщане от Гърция. Вероятно заразата е дошла по този начин.", "date": "2019.08.15", "title": "Африканска чума и в Пиринско"}
{"url": "https://www.monitor.bg:443/bg/a/view/narkoman-namushka-v-uhoto-otec-ivan-obzor-173075", "text": "Надрусан мъж нахлу в приюта в Нови хан и намушка отец Иван в ухото. Инцидентът се е разиграл около 16.30 часа Свещеникът е пострадал, докато се е опитвал да защити жена му от побой. Още докато мелето е продължавало, няколко полицейски коли са пристигнали в дома по сигнал на живеещи в него. Нападателят се е опитал да избяга, но е задържан от униформените и арестуван. Един от помощниците в приюта е с няколко прободни рани и е закаран в Университетската болница „Света Анна“. Попът благодетел обаче е отказал да бъде хоспитализиран. Раната на ухото му е обработена на място от спешен екип. Разкъсаната тъкан е залепена с медицинско лепило. Духовникът е с бинтована глава. „Всичко се разигра за секунди, разказа отец Иван пред „Монитор“. - Трябваше да спася Павлина Борисова. Най-напред дойде братът на мъжа й. Поседя, поговорихме на двора за обикновени неща. Минути след това влезе и Милен Георгиев, от когото тя има дете. Развика се, започна да крещи, понечи да я дърпа и да иска детето. Помощникът ми Атанас се спусна да защити жената. Тогава онзи извади нож и започна да го ръга, разказа отец Иван. - Брат му се спусна да ги разтърве, аз също се втурнах. Онзи обаче замахна с ножа към мен. В този момент се спънах и залитнах встрани. Така се отървах само с порязване на ухото. Иначе не е ясно какво щеше да се случи“, допълни свещеникът. Докато той обясняваше, 27-годишната Павлина Борисова, заради която се е разиграл екшънът, потреперваше от страх до него, притискайки двегодишното си момченце Христо. Тя се е заселила с детето си в църковния приют през септември миналата година. Заедно с тях е заживял тук и Милен Георгиев – бащата на малчугана. Мъжът обаче бил прогонен след седмица, тъй като взимал наркотици, нарушавал реда, не похващал никаква работа и както разказват деца от дома, събувал си гащите пред тях на двора. „Милен ме е заплашвал много пъти, иска да ми вземе детето, но то няма бъдеще при него. Той взима наркотици, не иска да се хване на работа и живее като скитник“, разказа през плач Павлина. 27-годишната жена се страхува за себе си и детето, безпокои се, че Милен ще ги потърси, щом го пуснат от ареста.", "date": "2019.08.15", "title": "Наркоман намушка в ухото отец Иван  (ОБЗОР)"}
{"url": "https://www.monitor.bg:443/bg/a/view/dva-incidenta-v-stolichnoto-metro-za-24-chasa-173073", "text": "Два инцидента станаха в столичното метро в рамките на 24 часа. Дете скочи на релсите в подземната железница днес сутринта. Предишният ден около 18,30 часа на същата станция пистолет падна от раницата на охранители и произведе изстрел. Дете изпусна играчката си на междурелсието и оцеляло като по чудо, тъй като в този момент не е идвал влак. Инцидентът на станция \"Сердика\" станал днес сутринта. Освен това, то имало късмет и не стъпило върху контактната релса, където тече електрически ток с напрежение от 825 волта. Служителите на „Метрополитен” реагирали и електроподаването на метростанция „Сердика” било незабавно спряно. Токът е пуснат 5 минути по-късно, след като детето било извадено на перона. Инцидентът не доведе до спирания и закъснения на влаковете на метрото. Младежът предизвикал инидентът от 14 август вечерта ще бъде глобен за неправилно съхранение на оръжието.  Газово оръжие с патрон в цевта - какъвто очевидно е бил случаят от метрото снощи, е забранено да се носи. Това обясни зам.-изпълнителният директор на клъстер \"Сигурност\" Татяна Иванова по бТВ. Пистолетът е законно притежаван от 19-годишния охранител в частна фирма. Но не и зареден, обясни експертът. По закон охранителната дейност не се извършва с лично, а със служебно оръжие и - ако това се окаже служебният му, то изнасянето на оръжието е сериозно нарушение, каза още Иванова.", "date": "2019.08.15", "title": "Два инцидента в столичното метро за 24 часа (ОБЗОР)"}
{"url": "https://www.monitor.bg:443/bg/a/view/vlogyryt-novijat-jiv-klasik-173081", "text": "Бюти и модни трикове, вкусни рецепти и съвети за тийнейджърите, комбинирани с лични истории и спомени - това са „сюжетните“ линии на новите български автори, които си пробиват път към издателските върхове и тиражите според наблюденията на Националния статистически институт върху книгоиздаването у нас. Няма кървища от къртици, няма тъжни физики - това е вкусът на най-младите читатели, които са готови да чакат два и три часа до припадък за автограф любимите си кумири - влогъри и блогъри. Ако се съди по цифрите, точно влогъри и блогъри са с шанса да се превърнат в новите живи класици. Това с живите класици е много противоречива практика, защото част от класифицираните вече като класици приживе се взимат твърде на сериозно. Като читател, възпитан в някакво преклонение и респект пред автора, който най-често в ученическата класика биваше покойник, съм свикнал да си говоря и да провеждам спорове и диалози с неговия текст, а не с него самия. В условията на литературния съвременен нарцисизъм никой обявен приживе за класик автор не оставя текста си да говори на читателя, а гледа да го надвика в уточняващи интервюта, сутрешни блокове и сайтове и не дай боже да не си съгласен с него. В условия, когато книгоиздаването не е подчинено на идеологически или възпитателни задачи, водещ е тиражът. Справка оценките, които издателите поставят на авторите според броя на продадените книжки. Титани тук са Христо Стоичков и Димитър Бербатов, на литературния Олимп по критерия продажба са Венета Райкова, Слави Трифонов, Лили Иванова. Авторите от горната група са от категорията комерсиални и продажбите им в голяма степен се дължат на славата, която са си изградили като публични личности извън литературното поприще. Самите книжлета най-често са написани от доработващи някой лев репортери и е спорно доколко могат да бъдат смятани за авторски произведения на съответните звезди. Другият тип литературен комерс върви по върха на професионализма. Там авторите или са завършили курсове по писане, или водят такива, имат рецепти как да пишеш, че да те харесат и да те купят. Те обикновено са създатели на обществено мнение, канят ги да се изказват по важни въпроси в сутрешни блокове, имат какво да кажат, без значение дали са загинали 10-има във верижна катастрофа или властта избива прасенцата на народа. Ако тия хищници живееха преди 100 години и правилата бяха като днешните, класиците ни от онова време троха нямаше да видят от тях, че и имената им нямаше да знаем. Може и да преувеличавам, но такова ми е усещането. И идва категорията, с която започнахме в началото. Емил Конрад, Стан, Стефи (Стефани Петкова), Цуро (Цветослав Цонев) - влогъри и създатели на мнение и стандарти в младежките среди. Те присъстват по кориците на учебни тетрадки. Едно от издателствата ги набара и започна да издава влогъри под специално лого, запазено за проекти, вдъхновени от дигиталния свят. Фурор предизвика с \"Нещата, на които не ни учат в училище\" Емил Конрад, но потенциалът на този сектор е много голям. Шефове на издателства у нас се пишат самите себе си класици, когато продадат над 10 хиляди книжки и евентуално да допечатат, докато влогърите (за щастие или нещастие не всички пишат книги) събират аудитория от стотици хиляди последователи. Фитнес инструкторът Лазар Ангелов има над 670 хиляди абонати и близо 60 милиона гледания, Дъ Клашърс е със 109 милиона гледания и 601 хиляди абонати, Айде БГ навива 92 милиона гледания и 433 хиляди абонати, Емил Конрад има 414 последователи и 62 милиона гледания, Павел Коцев и Ицака затварят петорката за това лято с 375 хиляди абонати и 100 милиона гледания. Само си представете тези виртуални присъствия като потенциал за реализация на книжния пазар. И кой тогава е номер 1?", "date": "2019.08.15", "title": "Влогърът - новият жив класик"}
{"url": "https://www.monitor.bg:443/bg/a/view/90-ot-okonchatelnite-izravnitelni-smetki-sa-v-toplofikacija-sofija-173074", "text": "Топлинните счетоводители предадоха изравнителните сметки за парно и топла вода на близо 90% от клиентите на „Топлофикация София“ ЕАД. От утре те ще са достъпни на Интернет страницата на дружеството и в центровете за обслужване на клиенти. Сумите за доплащане, заедно с месечните сметки за топла вода, могат да бъдат внесени във всеки център за обслужване на клиентите или по безкасов път, онлайн чрез еPay, чрез банкомати, електронно банкиране или открита разплащателна сметка. На клиентите, които имат суми за получаване „Топлофикация София“ ЕАД предлага няколко възможности, от които потребителите могат да си изберат най-удобния за тях начин. Сумите могат да бъдат преведени по банков път, получени на каса на „Топлофикация София” или оставени за покриване на следващи сметки. Столичното парно обаче възстановява суми на онези клиенти, които нямат просрочени неплатени сметки. Клиентите, които все още не са осигурили достъп на топлинните счетоводители до дома си, имат възможност да го направят до 1 октомври. За целта трябва да се свържат с тях и да заявят допълнителна дата за отчет и проверка на уредите. След това няма да имат възможност да поискат преизчисление на сметките си. При преизчисление на една изравнителна сметка, всички сметки на останалите потребители в сградата, ще претърпят корекции.", "date": "2019.08.15", "title": "90% от окончателните изравнителни сметки са в „Топлофикация София”"}
{"url": "https://www.monitor.bg:443/bg/a/view/mihaela-marinova-vyvlechena-vyv-virtualna-lubov-video-173063", "text": "Един от най-успешните изпълнители излезли от формата X Factor - Михаела Маринова пусна новата си песен „Само теб“. След успешните сингли „Стъпка напред“, „Не ти ли стига“, „Един срещу друг“, „Листата падат“ и „Tiempo”, тя е готова с втoрата си колаборация с румънския хитмейкър Monoir. Новото парче на изпълнителката ще излезе и с английска версия със заглавие “Now or Never”. Михаела е автор на по-голямата част от текста на „Само теб“, а в написването му взимат участие и Любо Киров, и Павел Николов от хип-хоп дуото Pavell & Venci Venc’. Видеото се върти около виртуална любов и е заснето майсторски от оператора Радослав Гочев под режисурата на Виктор Антонов – Рик. „Това е любимото ми видео. Любов отдалече е спорт, който практикувам и аз напоследък“, смее се Михаела. “Най-трудната част по време на снимките беше в края на снимачния процес, когато трябваше да направим сцените с дъжда. Изляха 10 кубика ледено студена вода върху мен и екранния ми партньор, а ние не трябваше да показваме колко ни е студено всъщност, даже обратното – задачата за тази сцена беше - страст“, споделя изпълнителката.", "date": "2019.08.15", "title": "Михаела Маринова въвлечена във виртуална любов (ВИДЕО)"}
{"url": "https://www.monitor.bg:443/bg/a/view/hakerite-udarili-nap-po-modela-na-gru-173079", "text": "Хакерите от „ТАД груп“, които източиха данните на близо 5 млн. български граждани, са действали по модела на руското военно разузнава ГРУ. Това пише американският вестник ”Ню Йорк Таймс”, който коментира, че моделът на атаката напомня запазената марка на руските шпиони. Изданието се позовава на американски официални лица, които следят отблизо дейността на Русия. Вестникът припомня, че българският вътрешен министър Младен Маринов също е говорил в началото за външна намеса в атаката. ”Ню Йорк Таймс” отбелязва, че изтеклите данни са били разпратени до медиите от руски имейл и то по времето, когато България е сключвала сделка със САЩ за обновяване на своята военна авиация с изтребители F-16. Източници от Държавния департамент са заявили, че независимо кой стои зад атаката, тя е изключително сериозна и трябва да е сигнал за българското правителство във време, когато САЩ и техните съюзници в НАТО се опитват да се преборят със ”злокачественото влияние” на Русия Преди няколко седмици разследването показа, че хакерската атака срещу НАП се оказа част от рекетьорската схема на олигарсите в страната, движеща паралелната държава, създадена от ментора на родното задкулисие Иван Костов по подобие на методите на турския проповедник Фетхуллах Гюлен. Зад удара, съчетал в едно кибертероризъм и политическа атака срещу държавните структури в страната, стои кръгът „Капитал“ около подсъдимия бос Иво Прокопиев, подпомогнат от фирмата работодател на обвиняемия 20-годишен хакер Кристиян Бойков. Дружеството активно е работело с основните брънки от империята за пропаганда и изнудване на задкулисието у нас, родено и дирижирано именно от Костов и олигарсите му. В това число и с представящия се за разследващ сайт „Биволъ“, чийто собственик Асен Йорданов и главен редактор Атанас Чобанов бяха уличени в поредица материали от Агенция „Монитор“ в рекет на кметове и връзки с кремълската пропагандна машина. Самият Чобанов вече се издирва от френските власти, за да бъде разпитан по случая. Живеещият в Париж уонаби политик зад маската на журналист всъщност е доста свързан с Кремъл – женен е за дъщерята на дългогодишния кореспондент на „РИА Новости“ във Франция Виктор Онучко – Мария. Много хора, включително официални лица от западни разузнавания, както и експерти по сигурността, отбелязват, че независимо кой е отговорен за атаката, тя поражда сериозни тревоги за киберсигурността в нашата страна, пишат още „Ню Йорк Таймс“. ”Макар да е ентусиазиран член на НАТО, България има слаба киберзащита, вероятно най-слабата в алианса”, коментира пред изданието адмирал Джеймс Ставридис, бивш военен командир в Северноатлантическия пакт. ”Значителна киберкриминална активност, включително спонсорирана от руската държава е широко разпространена”, допълва Ставридис, който отбелязва, че всяка стена е толкова силна, колкото е най-слабата й брънка и съществуват притеснения за възможно проникване в инфраструктурата на НАТО чрез България. Изданието е интервюирало и обвинения за кибератаката Кристиян Бойков, както и търговския директор на ”ТАД Груп” Георги Янков. Бойков отново отхвърля всички обвинения, а Янков заявява, че ”правителството е било ядосано, че е обсъждал случая с чуждестранни медии и е искало да покаже, че действа по случая”.", "date": "2019.08.15", "title": " Хакерите ударили НАП  по модела на ГРУ"}
{"url": "https://www.monitor.bg:443/bg/a/view/osvetiha-9-metrov-kryst-kraj-s-susam-na-vryh-goljama-bogorodica-173059", "text": "Християнски кръст, висок 9 метра, беше осветен край село Сусам, община Минерални на връх Голяма Богородица. Кръстът се намира на хълм, от който се открива впечатляваща панорамна гледка. Недалеч от кръста се строи православния параклис „Свети Георги“. Инициативата е на Сусамската ловна дружинка, в която членуват 50 души. Авджиите и техни приятели са събрали средства от доброволни дарения. С тях е станало възможно създаването на постамента и издигането на краста. Набирането на дарения продължава. Предвижда се кръстът да бъде снабден и с ефектно осветление. То ще позволи светинята да се вижда отдалече и през нощта. „Идеята за параклиса и кръста възниква преди няколко години. Местната жителка Недялка Янчева имала сън. Явила й се монахиня, която й заръчала на хълма „Пъртината“ край Сусам да има параклис и кръст. Такава била Божията воля“, разказа председателят на ловната дружинка в Сусам Кольо Генчев. Строежът на параклиса е започнал през 2014-а година. Местните са се амбицирали до следващия Гергьовден да завършат параклиса, чийто основен строеж е почти готов. Водосветът беше отслужен от отец Серафим. След това по традиция всички хапнаха курбан. Овцата за курбана е дарена от мюсюлманите в Сусам, които също уважиха откриването на кръста.      ", "date": "2019.08.15", "title": "Осветиха 9-метров кръст край с. Сусам на връх Голяма Богородица"}
{"url": "https://www.monitor.bg:443/bg/a/view/tutunevijat-trips-napada-pri-suho-i-goreshto-vreme-172670", "text": "Тютюневият трипс по пипера се развива няколко поколения годишно, като максимумът на нападение е в периода от юни до август. Развива се най-добре в сухото и горещо време. При оранжерийни условия се развива през цялата година. Вредят възрастните и ларвите. Тютюневият трипс се заселва главно в пазвите на листата, а по–късно и в съцветията, където смуче сок. Вследствие на нанесените повреди по листата се образуват белезникави сребристи петна, които при силно нападение се сливат. Откъм върха листата се изкривяват, пожълтяват и засъхват. По тях могат да се забележат малки, дребни черни точки – екскрементите на насекомото.     Регистрирани ПРЗ са: Вазтак нов 100 ЕК- 30 мл/дка; Децис 2,5 ЕК – 50-80 мл/дка; БИ 58 – 200 мл/дка; Конфидор енержи ОД – 80 мл/дка; Пикадор 20 СЛ – 60 мл/ дка; Моспилан 20 СП – 15 г/дка; Нуреле дурсбан – 70 мл/дка; Суми алфа 5 ЕК– 50 мл/дка;     Признаци за появяването на краста при краставиците - по листата се явяват кафяви петна с неправилна форма и различни размери. При силна влага тези петна се покриват с маслено зелен гъбен налеп, а при засушаване се накъсват. По стъблата, листите дръжки и средния нерв на листата се явяват продълговати язвички, които също са покрити с маслиненозелен гъбен налеп. Най-характерни са повредите по плодовете. Отначало на мястото на заразяването се явяват кръгли, слабо хлътнали воднисти петна, които на следващия ден се покриват с маслиненозелен налеп. Най-характерни са повредите по плодовете. Този налеп показва със сигурност, че заразата е от краста. Петната върху плода варират в зависимост от сорта, възрастта на тъканите и условията за развитие на болестта. Оптималната температура за развитие на спорите е 21оС и относителна влажност на въздуха 80-90%. При въздушна влажност под 65% не се развива. Зимува като спори не само в почвата на заразените участъци, но и в съседните. Крастата напада растенията във всяка възраст, но винаги са засегнати младите тъкани до вегетационния връх. При оптимална температура и влага по младите плодове, петната се явяват след 4-5 дни, а при нараснали вече плодове – след 6-8 дни. Борбата срещу болестта се изразява в отглеждане на устойчиви сортове, включване на краставиците в сеитбообръщение, обеззаразяване на почвата чрез попарване или фумагинти. Добри резултати дава пръскането със следните препарати: Бенлейт 0,1, %1 топсин М 0,1 %, пероцин 0,4 %.     Оранжерийната белокрилка при красавиците развива 10-12 поколения годишно. В отопляемите оранжерии размножаването продължава през цялата година. Възрастните са малки бели насекоми, около 1,5 мм дълги, лесно прелитащи на къси разстояния. При излюпване младите ларви пропълзяват до мястото за хранене върху долната листна повърхност и стават неподвижни. Възрастните и ларвите атакуват долната страна на листата чрез смучене на растителни сокове. Повредата включва хлоротично напетняване и хлороза на листата, напетняване на плода и закърняване и увяхване на растенията. Белокрилките отделят медена роса, върху която се развиват чернилни гъби, които променят цвета на листата и плода в черен и така намаляват фотосинтетичния потенциал и качеството на плода.     Регистрирани ПРЗ: Вазтак нов 100 ЕК-0,03%; Моспилан 20 СП, Газел-0,02%; БИ-58-0,1%;Децис 2,5 ЕК-0,05%; Пирос-0,08%; Нуреле Д-0,1%; Санмайт 20 ВП-0,075%; Актара 25 ВГ-0,03%; Адмирал 10 ЕК-0,05%; Конфидор енерджи ОД-0,08%; Нексид 015 КС.-0,04%.   :   Развитието на листни въшки по краставиците протича при среднодневни температури 18–22°С и относителна влажност на въздуха 70–80%. Основните видове, атакуващи тиквовите култури, са Aphis gossypii и Myzus persicae. Вредят крилатите, безкрилите и ларвите, които смучат сок. Първоначалното увреждане на растенията се получава от колониите листни въшки, хранещи се с млади тъкани, което отслабва и изкривява ново израсналите части. Листните въшки причиняват хлоротично напетняване, хлороза и изкривяване на листата, закърняване и вехнене на растенията. Вторичното увреждане е от профитни чернилни гъби, развиващи се върху изобилните се креции от медена роса, отлагани върху листата и плодовете, което води до намаляване на фотосинтезата и качеството на плода. Листните въшки пренасят опасни вирусни болести. Унищожаване на плевелите около и в площите на полето. Регистрирани ПРЗ: Децис 2,5 ЕК - 0,05%, Актара 25 ВГ - 0,007, Конфидор енержи ОД - 0,06%, Кохинор 200 СЛ - 0,05%, Маврик 2 Ф - 0,02%, Моспилан 20 СП - 0,0125%,Нексид 015 КС - 0,02%, Пикадор 20 СЛ - 0,05%, Суми алфа 5 ЕК – 0,02%, Фюри 10 ЕК – 0,015%, Суперсект 10 ЕК- 0,03%.    ", "date": "2019.08.15", "title": "Тютюневият трипс напада при сухо и горещо време"}
{"url": "https://www.monitor.bg:443/bg/a/view/kryst-ot-oblaci-nad-bylgarija-za-goljamo-bogorodica-173062", "text": "Кръст от облаци в небето над България се забелязва на сателитна снимка навръх големия християнски празник Успение Богородично.  Тя е публикувана във facebook страницата Meteo Balkans от сателит и на нея ясно се вижда интересното природно образувание.", "date": "2019.08.15", "title": "Кръст от облаци над България за Голяма Богородица (СНИМКИ)"}
{"url": "https://www.monitor.bg:443/bg/a/view/klop-i-lampard-fantastichen-final-obzor-173064", "text": "„Ливърпул“ спечели Суперкупата на Европа за четвърти път в историята си, след като в Истанбул победи „Челси“ след дузпи с 5:4 (1:1 в редовното време и 2:2 след продължения). Мърсисайдци взеха трофея за първи път от 2005 година, когато се наложиха над ЦСКА (Москва) с 3:1. С триумфа си на „Водафоун Арена“ в турския мегаполис „червените“ и треньорът им Юрген Клоп сложиха край на негативната си серия от два поредни загубени финала след дузпи. И в двата случая това беше срещу “Манчестър Сити”, а последният път беше преди десет дни, когато мърсисайдци отстъпиха на “гражданите“ в спора за английската купа Къмюнити шийлд. В Европа обаче „Ливърпул“ е 100-процентов при изпълнение на дузпи на финал, като печели всичките 3 пъти. За последно това стана също в Истанбул, където мърсисайдци биха „Милан“ в драматичен финал за Шампионската лига през 2005 г. След мача мениджърът на „Ливърпул“ Юрген Клоп бе щастлив от успеха, а освен това не спести суперлативи за съперника „Челси“. „Много труден мач, защото нито един от двата отбора не искаше да има продължения, които да изтощят играчите, заяви Клоп. - Това е убийствено натоварване за футболистите. Когато се стигна до дузпите, изобщо не бях сигурен в победата. Но си казах майната му, на кого му пука!“, култов бе германският специалист. Колегата му в „Челси“ Франк Лампард пък съжали за изпуснатия трофей, но похвали момчетата си. Това бе второ поражение за „сините“, след като в първия мач от Висшата лига беше записана разгромна загуба с 0:4 от „Манчестър Юнайтед“. „Много се гордея с отбора си, неговото представяне и уверената игра. “Ливърпул“ бе фаворит, но направихме така, че да не си личи. Освен това съперникът имаше повече време за почивка след мачовете през уикенда на миналата седмица. Понякога всичко във футбола опира и до малко късмет“, призна Лампард след загубата в Истанбул.", "date": "2019.08.15", "title": "Клоп и Лампард: Фантастичен финал (ОБЗОР)"}
{"url": "https://www.monitor.bg:443/bg/a/view/kristina-agilera-preizdava-debutnija-si-album-173050", "text": "Певицата Кристина Агилера ще издаде повторно дебютния си албум, който носи името й. Причината - 20-годишния юбилей от излизането му на музикалния пазар. От страницата на звездата в Туитър става ясно, че в продажба ще бъде пуснат ограничен тираж от тавата в три варианта. На 23 август ще стане достъпна цифровата версия на оригиналния албум, в която ще бъдат включени и редки версии на песни, ремикси и дори и акапела. \"Christina Aguilera\" ще бъде издаден на дискове, касети и винилови плочи със сертификат за автентичност и автограф на певицата. Най-верните фенове на певицата ще могат да се сдобият с подаръчни издания, в които ще фигурират не само музикалните носители, но също така фланелка и чанта с изображение на обложката на албума. Припомняме, че дебютният диск на певицата се появи на 24 август 1999 година. Той осем пъти стана платинен, получи три номинации за награди \"Грами\", като стана победител в категорията \"най-добър нов изпълнител\". Тавата се разпродаде по света в 14-милионен тираж.", "date": "2019.08.15", "title": "Кристина Агилера преиздава дебютния си албум"}
{"url": "https://www.monitor.bg:443/bg/a/view/napadnaha-shofior-i-troshiha-stykla-pri-dva-incidenta-v-stolichni-avtobusi-173068", "text": "Полицията издирва мъж, ударил шофьор на градски автобус по линия 213 снощи в София, а при друг инцидент двама мъже са задържани за счупено стъкло на автобус. Пътникът се ядосал от забележката на водача относно агресивното му поведение. От Столичната община обявиха, че мъж е блъскал по стъклото на автобус 213 и шофьора отишъл да провери какво се случа като му направил забележка. Агресивният пътник обаче отвърнал като ударил водача на автобуса. Пострадалият е откаран в болница за оказване на първа медицинка помощ, където е прегледан и освободен за домашно лечение. Предприети са оперативно – издирвателни действия за идентифициране и арестуване на нападателя. Междувременно в столичното Второ РУ са задържани двама мъже, счупили стъкло на автобус 27. Снощи органите на реда получили сигнал, че в автобус е възникнал скандал между двама от пътниците. Напрежението се разраснало и двамата слезнали на спирката в кв. „Курило“, за да се саморазправят, а един от тях счупил стъклото на рейса. Побойниците са задържани с полицейска мярка до 24 часа, а по случая е образувано досъдебно производство.", "date": "2019.08.15", "title": "Нападнаха шофьор и трошиха стъкла в столични автобуси"}
{"url": "https://www.monitor.bg:443/bg/a/view/kejt-blanshet-se-pensionira-ot-kinoto-173061", "text": "Австралийската актриса Кейт Бланшет възнамерява да прекрати филмовата си кариера. Това заяви самата тя пред изданието Vulture по време на премиерата на “Къде изчезна, Бернадет?” в Ню Йорк. И съм сигурна, че зрителите по целия свят, след като гледат този филм, ще кажат:” О, да, време й е да спре”, и аз моля предварително за прошка всички”, отговори звездата на въпроса за това колко сериозни са намеренията й. Лентата “Къде изчезна, Бернадет?” е базирана на книгата на Мария Семпъл от 2012 г. Бланшет блести в ролята на архитект в творческа криза. Тя живее със съпруга си и дъщеря тийнейджър в Сиатъл и се подготвя за семейно пътуване до Антарктида, но внезапно изчезва. Актрисата има в актива си повече от 40 филма, като за ролите й във филмите „Авиаторът“ (2004) и „Син жасмин“ (2013) печели награда „Оскар“.", "date": "2019.08.15", "title": "Кейт Бланшет се пенсионира от киното"}
{"url": "https://www.monitor.bg:443/bg/a/view/panov-i-metodi-lalov-s-politicheska-provokacija-sreshtu-vss-173066", "text": "Председателят на ВКС Лозан Панов допусна умишлен гаф при ръководенето на съдийската колегия на ВСС, като по този начин кадровият орган бе въвлечен в политическата провокация. На 1 август, когато вече съдебната власт бе в регламентираната си годишна ваканция, Лалов поиска от ВСС да бъде освободен от съдебната власт, считано от 2 септември. По-късно политиканстващият от две години магистрат обясни, че възнамерява да се кандидатира на предстоящите местни избори. Очаква се да води листата на общинските съветници на коалицията от \"Да, България\", ДСБ и Зелено движение, активно подкрепяни от медиите на подсъдимия олигарх Иво Прокопиев, както и от тези на издателите-бизнесмени Огнян Донев и Сашо Дончев. Освен политическите амбиции, зад решението на Лалов да напусне набързо съдебната система, се крият опасенията му, че той може да получи тежко дисциплинарно наказание по двете висящи производства срещу него, които ВСС предстои да приключи. За да бъде освободен Лалов като съдия, ресорната колегия на ВСС трябва да приеме формално решение. Миналата седмица председателстващият и определящ дневния ред на заседанията на съдийската колегия Лозан Панов насрочи извънредно събиране на кадровиците за 15 август. Това Панов е направил с ясното съзнание, че мнозинството от членовете на колегията са в платен годишен отпуск, известен още преди Лалов да решава да обяви политическите си амбиции в разгара на съдебната ваканция. Това е причината заседанието на 15 август да се провали поради липса на кворум. Явиха се Панов и трима кадровици, а кворумът изисква 8. От изказване на Вероника Имова се разбра, че Лалов и Панов съзнателно са решили да въвлекат ВСС в политическата провокация, вероятно, за да подпомогнат бъдещата кариера като кандидат за общински съветник на районния съдия. В крайна сметка Панов пренасрочи извънредното заседание за 30 август. \"Игрите с кворума са навсякъде. Надявам се, че не е умишлено. Мотаенето на ВСС пречи да планирам моя път, на което аз имам пълно право. Моето задължение е да подам предизвестие в срок и аз съм го сторил. От тях зависи да се съберат\", очаквано коментира Методи Лалов пред промотиращия \"Демократична България\" сайт \"Медиапул\" на бившата говорителка на Иван Костов - Стояна Георгиева.", "date": "2019.08.15", "title": "Панов и Методи Лалов с политическа провокация срещу ВСС"}
{"url": "https://www.monitor.bg:443/bg/a/view/zastrahovat-deputatite-za-36-bona-173060", "text": "Народните представители ще бъдат застраховани за 36 000 лв. Това става ясно от обществена поръчка, публикувана на сайта на НС. От документацията към нея стана ясно ,че животът на един народен представител струва 30 бона. Толкова ще получат неговите близки, ако той почине от инфаркт, инсулт, при ПТП или смърт вследствие на злоумишлени действия от трети лица по време на изпълнение на своите задължения. При смърт от трудова или битова злополука, или общо заболяване наследниците ще получат 15 000 лв. При трайна загуба на работоспособност вследствие на инфаркт, инсулт, ПТП или на злоумишлени действия от трети лица настъпили в изпълнение на служебните ангажименти, депутат ще получава процент от 30 хиляди, равен на процента загубена трудоспособност, определен от ТЕЛК или НЕЛК. При загуба на работоспособност вследствие на трудова или битова злополука процентът се изчислява по същия начин, но от 15 хиляди лева. Тъй като застраховката не е поименна, а групова при прекратяване на пълномощията на народен представител спира да тече и застраховката му, като тя се прехвърля на следващия в листата, който влиза в парламента. Също така НС ще се сдобие с 11 нови ксерокса за 88 800лв. Това става ясно от пусната от институцията обществена поръчка за доставка, инсталиране, пускане в експлоатация и пълно сервизно и гаранционно обслужване за срок от 4 години. За покупката и инсталацията на машините ще са нужни 64 800 000лв. А остатъчната цена, която е около е малко над 24 бона, ще е за гаранционно обслужване. 9 от мултифункционалните копирни устройства са черно - бели и 2 са цветни.", "date": "2019.08.15", "title": "Застраховат депутатите за 36 бона"}
{"url": "https://www.monitor.bg:443/bg/a/view/fandykova-razporedi-proverka-na-podlezite-v-sofija-173057", "text": "Кметът на София Йорданка Фандъкова разпореди проверка на всички подлези в града. Нареждането идва след като възрастна жена заклещи крака си в шахта в подлеза на бул. „България“. „За съжаление е поддала решетката на подлеза и веднага мой авариен екип се е притекъл, за да помогне на пострадалата жена\", коментира Фандъкова инцидента. Тя добави, че тази решетка ще бъде сменена веднага. „Знаем, че подлезите са най-честите места за вандализъм. Затова трябва да бъдат проверявани ежеседмично и да се предприемат мерки, за да не допускаме подобни инциденти“, каза още Фандъкова и допълни, че поддръжката им е задължение на районните кметове. За пореден път тя не отговори на въпроса дали ще се кандидатира за нов кметски мандат. По думите й до местния вот в София трябва да се свърши много работа. „През това време наистина имаме много работа. Не само пътна инфраструктура се ремонтира, а и училища, детски градини, болници и поликлиники. София има нужда от много работа, за да продължи промяната и развитието“, обяви кметът. Тя коментира, че наред с работата се обмислят и новите приоритети за столицата. „Моята работа е да правя всичко възможно да се де подобрява средата в града и да формулираме новите идеи и планове за развитие на София“, каза Фандъкова.", "date": "2019.08.15", "title": "Фандъкова разпореди проверка на подлезите в София"}
{"url": "https://www.monitor.bg:443/bg/a/view/zashto-zakysnjavat-poletite-ot-i-do-bylgarija-173049", "text": "Основните причини за закъсненията на полети от и до българските летища са заради ограничения по трасето, свързани с капацитета на управление на въздушния трафик и лоши метеорологични условия. Това показват резултатите от проверката на ”Гражданска въздухоплавателна администрация” (ГД ГВА), разпоредена от министърът на транспорта Росен Желязков, във връзка зачестилите закъснения. За извършване на проверката ГВА е изискала от опериращите въздушни превозвачи от и до международните летища на Република България в седемдневен срок да уведомят писмено дирекцията за причините за закъснение и/или отмяна на полет от началото на 2019 г. до момента. Били са разпоредени и извънредни проверки на летища София, Варна, Бургас и Пловдив, които са извършени в края на м. юли и началото на м. август от два екипа, включващи инспектори и експерти по правата на пътниците. В рамките на инспекцията проверяващите са изискали от летищните координационни центрове да им бъдат предоставени извлечения от детайлните доклади за закъсненията на полетите за месец юли. Проверени са гишета за регистрация на пътниците; изходите за отвеждане до самолетите и гишетата за информация. Проверена е също документацията на наземните оператори, отнасяща се до обслужването на пътниците на съответните авиокомпании (Ground Operation Manual  и Ground Handling Manual – GOM/GHM). Проверена е наличността на справочници с контактите за връзка между наземните оператори и обслужваните от тях авиокомпании. Направени са интервюта с ръководители на оперативните центрове на наземните оператори и техни служители, както и с назначени представители на авиокомпании за съответните летища. По време на проверките на четирите летища не е имало случаи на закъснения на полети с над два часа. За извършените проверки са изготвени подробни доклади, придружени с копия от документация и снимков материал. Събраната информация за закъсненията на полетите от проверките на летищата сочи следното: - за летище Варна (данните обхващат редовни и чартърни полетни операции за времевия период от 01.07 до 31.07. 2019 г. – до 12:56 местно време): За посочения период от летище Варна са изпълнени 1276 полета, като регистрираните закъснения над 120 мин. (2 часа)* на заминаване са 46 или 3,6% от всички полети. Полетите със закъснение между 60 мин. и 119 мин. наброяват 91 или 7,13% от всички излитащи. Със закъснение между 30 мин. и 59 мин. са излетели 106 полета или 8,3% от всички заминаващи; - за летище Бургас (данните обхващат редовни и чартърни полетни операции за периода от 01.07 до 31.07. 2019 г. – до 12:56 местно време): За посочения период от летище Бургас са изпълнени 2484 полета, като регистрираните закъснения над 120 мин. (2 часа) на заминаване са 109 или 4,38% от всички полети. Полетите със закъснение между 60 мин. и 119 мин. наброяват 167 или 6,72% от всички излитащи. Със закъснение между 30 мин. и 59 мин. са излетели 247 полета или 9,94% от всички заминаващи; - за летище София (данните са за периода от 01.07.2019 г. до 31.07.2019 г.): Изпълнени са 4797 пътнически полета (редовни и чартърни), като с регистрирано закъснение на заминаване до 1 час (60 минути) са изпълнени 1145 полета; със закъснение до 2 часа (120 минути) – 154 полета и със закъснение над два часа (над 120 минути) 89 полета. Справката, направена въз основа на информацията, качена в операционно-информационната система (ЛОС) на летище София, е предоставена в електронен формат и като статистическа извадка от системата на летището; - за летище   Пловдив   не   са  установени закъснения,  надвишаващи 30 мин. и никакви нередности във връзка със спазване на правата на пътниците. Това  може да се обясни с малкото на брой полети – три пъти в седмицата. В деня на проверката (31.07.2019 г.) са изпълнени само два полета. Сред основните причини за закъсненията на полети от и до проверяваните летища, в т. ч. по-продължителните закъснения, са ограничения по трасето, свързани с капацитета на управление на въздушния трафик и лоши метеорологични условия. В тази връзка в доклад на генералния директор на ДП РВД се пояснява, че „през лятото на 2018 г. в Европа са регистрирани рекордни нива на трафика и рекордни закъснения от над 18 млн. минути, което е основният проблем на някои части от европейското въздушно пространство. Закъсненията се генерират основно в секторите за обслужване на въздушното движение в контролните центрове в Карлсруе, Марсилия, Реймс и Маастрихт, като предизвикват значителен ефект в цялата мрежа. Причините за закъсненията са различни – лоши метеорологични условия, недостиг на ръководители на полети, недостатъчен капацитет на въздушното пространство, стачни действия, и др. С оглед очакваните закъснения през следващите години и прогнозен годишен ръст на трафика от около 3.5%, Управителният орган на мрежата (Евроконтрол) започна въвеждането на редица мерки от края на м. април 2019 г. Мерките изместват потоците въздушно движение от въздушното пространство на най-натоварените контролни центрове, за да се намалят закъсненията на европейско ниво. Изместването на потоците е предпоставка за генериране на закъснения в други контролни центрове, които нямат проблеми с капацитета (какъвто е случаят с България) и удължават полетите на авиокомпаниите, което противоречи на концепцията за свободно планиране на полетите по най-кратките траектории. Друга често срещата причина е закъснението на предходен полет, като обстоятелствата за това могат да бъдат различни. Значителен е делът на закъснения на полети и по други причини, като технически (установен дефект, внезапна повреда на въздухоплавателно средство, закъсняло зареждане с гориво и т.н.), изчакване на трансферни пътници, удар с птица, забавено товарене на багаж, забавяне поради проверки за сигурност, късно предоставяне на полетна документация и др.", "date": "2019.08.15", "title": "Защо закъсняват полетите от и до България"}
{"url": "https://www.monitor.bg:443/bg/a/view/kijt-flint-dyljal-7-3-mln-liri-predi-da-se-samoubie-173054", "text": "Форнтменът на рейв иконите The Prodigy - Кийт Флинт е дължал 7,3 милиона лири за данъци и такси преди да отнеме живота си през март тази година. Състоянието на изпълнителя на Firestarter е възлизало на 11,6 милиона лири преди да умре, но след като са удържани всички дължими суми е останало едва 4,3 милиона. Припомняме, че само три дни преди да отнеме живота си в дома си, 49-годишният музикант пусна за продажба имението си в Дънмоу, Есекс, за 1,5 милиона лири. Основният му проблем с данъците дошъл от фирмата му De Bohun Inns Limited, която направил за да управлява пъба си The Leather Bottle. Заведението определено се оказа проблемно, защото събра гнева на природозащитниците, които дори го атакуваха, след като мястото се превърна в любимо на местните ловци. Само този бизнес на Флинт е задлъжнял с половин милион към британската хазна. Кийт се обеси на 4 март, а аутопсията показа наличие на кокаин, алкохол и кодеин в тялото му.", "date": "2019.08.15", "title": "Кийт Флинт дължал 7,3 млн. лири преди да се самоубие"}
{"url": "https://www.monitor.bg:443/bg/a/view/kiril-despodov-ozdravja-chaka-reshenieto-na-kluba-173056", "text": "Кирил Десподов отново тренира наравно със своите съотборници в “Каляри”. Футболист номер 1 на България лекуваше травма през последните дни и пропусна част от контролите, последната от които срещу “Катаня“ (1:1). Още тази неделя обаче тимът от Сардиния се изправя срещу “Киево” в двубой от турнира за Купата на Италия. Бившият играч на ЦСКА може да бъде даден под наем в Серия “Б”, за да трупа опит. Самият той потвърди информациите на италианските медии и заяви, че очаква новини за бъдещето си съвсем скоро. „Да, може да бъде преотстъпен, но със сигурност няма да е в отбор от второто ниво на италианския футбол“, заяви Десподов. Както е ясно, той премина в “Каляри” през януари, когато ЦСКА го продаде за доста висока за родните стандарти сума - 4,2 милиона евро. Нападателят започна добре в новия си отбор, но после серия от контузии не му позволиха да играе редовно през пролетния дял на миналото първенство. Тази подготовка той се представи на ниво и вкара няколко гола в контролите, но към момента вероятността да бъде преотстъпен изглежда много сериозна.", "date": "2019.08.15", "title": "Кирил Десподов оздравя, чака решението на \"Каляри\""}
{"url": "https://www.monitor.bg:443/bg/a/view/nasha-dvojka-stigna-1-4-finalite-v-panagurishte-173051", "text": "Денислав Коджабашев и Теодор Александров се класираха за четвъртфиналите на силния международен турнир по тенис на маса „Асарел България оупън“ в Панагюрище с награден фонд $190 000. Участващите с \"уайлд кард\" българи се наложиха над Александру Маноле и Алин Спелбус от Румъния с 3:0 гейма (11:4, 11:2, 11:8) само 14 минути след безапелационна игра от началото до края. Те спечелиха пред погледа на европейската шампионка за жени Даниела Гергелчева, която беше в \"Арена Асарел\". Следващите съперници на нашата двойка ще бъдат южнокорейците Джеун Юнгис и Ли Сангсу, които са бивши водачи в световната ранглиста. „В мача с тях трябва да сме по-агресивни и да играем с по-голям риск. Това е най-тежкият възможен жребий”, коментира Александров, а Коджабашев допълни, че подкрепата на зрителите по трибуните ще им даде допълнителен стимул и вдъхновение. Мария Йовкова и Полина Трифонова загубиха на двойки жени с с 0:3 (-5, -3, -4) от китайките Ютин Гу и Дзъ Му. На смесени двойки Денислав Коджабашев и половинката му в живота Йовкова отстъпиха на холандците Лауренс Тромер и Брит Еерланд с 1:3 (-8, -7, 8,-6) и отпаднаха. Холандският дует отстрани в квалификациите и двойката Стефан Тодоров/Калина Христова.", "date": "2019.08.15", "title": "Наша двойка по тенис на маса стигна 1/4-финалите в Панагюрище"}
{"url": "https://www.monitor.bg:443/bg/a/view/bylgarija-tyrsi-talant-startira-na-15-septemvri-173046", "text": "Стана ясна датата, в която ще стартира шестият сезон на предаването „България търси талант“. Денят е 15 септември, а часът – 20. Това съобщи пред bTV Любен Дилов-син, който е част от журито. „Свършиха предварителните кастинги и мога отговорно да заявя, че се задава изключителен сезон. Тази година имаме неочаквани, невероятни и привидно невъзможни участници. Шоуто се връща към архетипния си вариант с двама водещи – мъже – Сашо Кадиев и Даниел Петканов, които много ще ни забавляват. Отделно, имаме и страхотна сюжетна линия между майка и син с Катето Евро”, разказа още той. Мотото на новия сезон на „България търси талант“ е „Невероятното не е невъзможно“.", "date": "2019.08.15", "title": "\"България търси талант“ стартира на 15 септември"}
{"url": "https://www.monitor.bg:443/bg/a/view/festyt-v-toronto-otlichi-bg-rejisiorka-173048", "text": "Майя Виткова – Косев бе избрана за участие в програмата Canada Goose (Канадска гъска – букв. превод) на кинофестивала в Торонто тази година. Режисьорката, която ще се включи с проекта си „Африка“ на „филмовата лаборатория“ на форума, влезе в кратък списък от имена в бранша, които получават подкрепа чрез спонсори на инициативата Share Her Journey, подкрепяща жените в индустрията. гласи част от съобщението, изпратено до Виткова – Косев от екипа на фестивала. Освен допълнителни възможности за развитие, авторката на филма „Виктория“ получава и парична награда. „Знам, че вървя по правилния път с „Африка“, предвид, че съм жена-режисьор, който не е подкрепен от собствената си страна“, написа Виткова – Косев в социалните мрежи, където сподели радостната новина. „Африка“ е копродукция между България, Франция, Швеция и Румъния. Развита е с финансовата подкрепа както на Националния ни филмов център, така и на направлението МЕДИА към програма „Творческа Европа“.", "date": "2019.08.15", "title": "БГ режисьорка с признание от феста в Торонто"}
{"url": "https://www.monitor.bg:443/bg/a/view/skandal-173055", "text": "Наркоман, изгонен от приюта, нападна отец Иван в Нови хан. След скандалa, отецът е ранен с нож в ухото.  Първоначално присъствали на екшъна в дома за сираци “Свети Николай” при манастирския храм “Света Троица” съобщиха, че е пострадал неговият син отец Григорий, но той се е разминал невредим. В приюта дошъл наркоман, който е изгонен заради ексхибиционизъм. На място вече е пристигнала линейка, която оказва помощ на пострадалите. Става въпрос за мъж, живял в приюта с жена си и детето си. Той обаче се държеше неприлично, продължаваше да взема наркотици и събуваше гащите си пред децата, разказа за \"Монитор\" отец Иван. Наложи се да го изгоним преди 6 месеца, а жена му и детето му останаха в приюта, добави отецът. ", "date": "2019.08.15", "title": "Наркоман нападна с нож отец Иван"}
{"url": "https://www.monitor.bg:443/bg/a/view/oshte-dva-sluchaja-na-zapadnonilska-treska-zasecheni-u-nas-173058", "text": "Два нови случая на западнонилска треска потвърди лабораторно Националната референтна лаборатория по предавани с кърлежи инфекции към Националния център по заразни и паразитни болести, съобщиха от здравното министерство. В единия случай инфекцията е дошла от Кипър. Заболелият е български гражданин на 48 г. от област Пазарджик, строителен работник, пребивавал последните 2 месеца и развил клинични симптоми на заболяването в Кипър. При пристигането си обратно в България е с повишена температура, световъртеж и отпадналост и веднага е хоспитализиран в МБАЛ – Пазарджик. Другият заболял е мъж на 41 г. от гр. София, който е хоспитализиран с неврологична симптоматика в столично лечебно заведение за болнична помощ. Проведено е епидемиологично проучване на случаите и са изяснени механизмите и мястото на заразяване. Западнонилската треска не се предава от човек на човек и болният не е опасен за живеещите с него лица, подчертават от МЗ. Основните мерки за превенция се състоят в намаляване риска от ухапване от комари, които са основните преносители на заразата.", "date": "2019.08.15", "title": "Още два случая на западнонилска треска засечени у нас"}
{"url": "https://www.monitor.bg:443/bg/a/view/djon-boltyn-rusija-otkradna-amerikanski-tehnologii-za-svryhzvukovo-oryjie-173052", "text": "Съветникът на президента на САЩ по националната сигурност Джон Болтън обвини Русия в кражба на американски технологии, свързани включително със създаването на хиперзвуково оръжие. Това се случи по време на интервю за The Voice of America, когато Болтън бе помолен да коментира инцидента на военния полигон край Северодвинск. „Този инцидент показва, че макар руската икономика да е приблизително с размерите на нидерландската, тя (Русия) все пак отделя достатъчно средства за отбрана, така че не само да модернизира ядрения си потенциал, но и да създаде нови видове средства за доставка – хиперзвукови планиращи летателни апарати, хиперзвукови крилати ракети, откраднати до голяма степен от американските технологии“, заяви Болтън. Според него, „този потенциал и възможността други страни да успеят да постигнат това, остава реален проблем за САЩ и техните съюзници“. „Няма съмнение в това“, посочи съветникът на Тръмп. Той счита, че инцидентът на военния полигон край Северодвинск демонстрира опитите на Русия да се придвижи напред в създаването на средства за доставка на ядрено оръжие. „Това е пример за това, че Русия се опитва да постигне технически прогрес в своите възможности за достаква на ядрено оръжие. Очевидно тук нещо се е объркало“, обясни той. На 8 август на военен полигон край Северодвинск (Архангелска олбаст) се случи инцидент. На 10 август държавната корпорация „Росатом“ информира, че петима нейни служители са станали жертва на пожара и последвалата експлозия по време на ракетно изпитание, а руското министерство на отбраната съобщи за двама загинали военнослужещи.", "date": "2019.08.15", "title": "Джон Болтън: Русия открадна американски технологии за свръхзвуково оръжие"}
{"url": "https://www.monitor.bg:443/bg/a/view/sonja-joncheva-zashtiti-plasido-domingo-sled-obvinenijata-v-sekstormoz-173053", "text": "Българското сопрано Соня Йончева проговори по адрес на Пласидо Доминго дни, след като девет жени се оплакаха от сексуален тормоз, упражняван от прочутия диригент. Оперната ни прима, която в момента е в очакване на второто си дете определи 78-годишния тенор като „джентълмен, филантроп, артист, чаровно и миролюбиво човешко същество“. Незаменима фигура в нашата индустрия, той – повече от всеки друг, доказа, че успешната кариера зависи само от работата и таланта ти. Нищо друго не може да те издигне или унищожи“, гласи коментарът на Йончева след публикацията на The Associated Press, в която въпросните жени обявиха, че диригентът се е възползвал от статута си при сексуалните си посегателства. Познанството на българската певица и Доминго стартира от прочутия конкурс на испанеца - „Опералия“, който Соня спечели през 2010 г. „Пласидо е човекът, който ми показа пътя към голямата сцена. Конкурсът ми отвори вратите на мечтаните театри като „Ковън гардън“, „Метрополитън“ и „Ла Скала“, обяснявала е неведнъж звездата.", "date": "2019.08.15", "title": "Соня Йончева защити Пласидо Доминго след обвиненията в секстормоз"}
{"url": "https://www.monitor.bg:443/bg/a/view/britanskijat-bejanec-kak-da-nakarash-jena-si-da-ti-sgotvi-shkembe-chorba-173041", "text": "Здравейте everybody, Аз съм Конан Бежанеца и имам проблем! Не това не е някакво bloody признание на член на Анонимните алкохолици. Това е блогът ми, в който записвам впечатленията си от обиколките ми на 100-те национални туристически обекта в България, тъй като отскоро емигрирах от Великобритания и се преселих тук. The question is, че наистина имам проблем. Проблемът е, че както ви разказах   колата ми е на ремонт при един magnificent „Майстор“ и вече втора седмица съм stuck в София. Actually, не това е main problem (в София има достатъчно готини месата за trip, на които дават и печати), но е предпоставка за него. Защото, докато скучаех в жегата взех, че си направих Фейсбук-страница. И не, проблемът ми не е, че имам малко фенове на страницата, проблемът е, че са я лайканли повече хора, отколкото познавам. И, ето тук е мястото да посоча основния ми проблем – имам жена! Не ме разбирайте погрешно, обичам моята Добромира (не се заблуждавайте от името – трябва да я видите, когато шофира), цялата тази нежност и красота събрани в крехките 56 килограма, born and raised върху плодородния чернозем на Дунавската равина е най-прекарсното нещо, с което животът ме е сблъскал. Оказа се, обаче че един honorable мъж може да има фейсбук-страница. Може да има и жена. Но не може да има и двете едновременно! Особено, ако феновете са малко повече от всичките ми познати, но не чак толкова много, че да изглеждат като истинска фен-база. At first, всичко беше наред. Моята прекрасна Додо прие инициативата ми позитивно: „Пфф, прави си фейсбук-страница щом си такава кифла“ (supportive както винаги). После, започнаха да валят лайкове. Естествено, първите ми фенове бяха съседите, които пият всяка вечер в градинката пред блока. Дадоха like, но не преди да купя бира за всички. После започнаха да харесват страницата и мои познати. Жена ми прие нормално, когато симпатичната продавачка от кварталното магазинче ми like-на страницата. Когато една нейна divorced братовчедка, която по думите й „винаги се смее прекалено силно на шегите ми“, даде лайк, също беше отминато с презрение. Но тогава започнаха да ми харесват fan page, непознати. И (Oh, my dear Lord!) сред тях и жени. „Тази коя е“, бе първият невинен въпрос, който my sweetheart изненадващо ми зададе сочеки лайковете на страницата, която уж не следеше. -И, тази ли не я познаваш? -Тази пък на мен ми е позната от някъде. -Я, това не е ли онази пачавра от 8-ия етаж, дето веднъж бяхте заседнали в асансьора? -А, защото ти е сложила сърчице под статуса? -Отдавна ли се виждате? – Спиш ли с нея? -Мама ме предупреждаваше за теб. -Простак! -Та тя има толкова дебели глезени! That escalated quickly, mate! И, така започна трънливият ми път към facebook славата. Проблемът ми е, че лайковете са подозрително много, но не са чак толкова много, че да не може my wife да не ги проследява поименно и да ме разпитва за всеки един от тях. Особено за тези от женски пол. That’s why, харесайте ми bloody страницата please:  Кажете и на вашите приятели да я харесат. Скромната ми социална пенсия няма да стигне, за да черпя всички ви по бира (actually в момента like-овете са ми толкова малко, че ще стигне), но поне ще ми спести семейните скандали, съскането и току-виж отново да си заслужа домашно приготвена шкембе чорба ( „Оная коза, дето ти е харесала всичките статии, тя да ти направи шкембе, нещастник такъв!“) А, и ще мога спокойно да ходя до Local store дори и когато симпатичната продавачка („Пак ли отиваш за бира? Сигурно оная дето ти слага усмивки на тъпите статии е на смяна. Затова само се наливаш свиня такава, за да имаш причина да ходиш там“) е на работа. Но enough за това. Тук съм, за да събирам печати и да ви разказвам за това. Тъй като съм ограничен до пермиетъра на our beloved capital, изборът ми не беше труден. В София печати има основно в музеите. А, кой retard би се наврял в музей през август. Освен, разбира се, ако не е музеен работник. Затова и се отправих на лов за печат с номер 66а или с други думи Зоологическата градина. This Зоопарк, mate е една от най-впечатляващите забележителности на София. Не искам да омаловажавам жълтите павета и трамваите (also пазара за second hand автомобили в Горубляне), но според мен софиянци трябва да са най-горди именно с наличието на ткова прекрасно място. А Зоологическата градина я има тук от 1888г, което я прави един от най-старите ткива обекти. По-стара е even от автопарка на Столичния градски транспорт. По площ е най-голямата на Балканския полуостров, а обитателите й са 2460 на брой. Зоологическата градина е толкова huge, че даже си има не един, а два входа. Единият се намира в отдалечен край на града, където е презастроено с жилищни кооперации. Другият вход се намира в другия й край, където в момента се строят кооперации. As a matter of fact софиянци толкова много обичат Зоопарка, че не могат да се отделят от него и всяка педя земя около това райско кътче вече е бетонирана и застроена. Аз пък успях да си взема печат от любезната и усмихната жена на касата. „И тази ли не я познаваш? Мръсник!“, беше злостният коментар на Добромира по адрес на касиерката. „But Honey тя е на about 70 years!“ Дори и този очевиден аргумент не успя да успокои подозренията на съпругата ми. Самият Зоопарк е magnificent. Има всички възможни животни, които човек може да си мечтае да види. Разположени са край красиви паркови алеи. There are пейки и беседки everywhere. Така че, както се разхождаш и се любуваш на мармозетките и зебрите само за секунда можеш да преминеш от режим на турист, в режим мързеливец и да поседнеш на сянка прегърнал an ice cold бира. Или пък две. Мисията е улеснена и от това, че на всеки ъгъл има будка за сандвичи и напитки, така че можеш съвсем спокойно да се направиш на свиня, докато се излежаваш на прейката предк клетката на тигрите. Actually, Зоологическата градина, спокойно може да се прекръсти на Райска градина. С изключение на помещенията, в които живеят слоновете и носорозите. Там наистина мирише все едно слон се е изпуснал. Което си е bloody truth. Точно, миризмата от клетката на хипопотама ми напомни, че дойдох тук с автобуса и трябва най-сетне да си взема колата от ремонт. However в Зоопарка в момента текат сериозни ремонтни дейности. Първият резултат вече е видим – тоалетните са чисти, удобни, модерни и безплатни. Комбинация, която в България е възможно да срещенеш по-рядко и от дружелюбна чиновничка зад гише. Следващото по важност, което се ремонтира в Зоопарка са клетките на маймуните. За мое съжаление те бяха under construction, при посещението ми. Но пък тоалетните бяха fine. Цялата разходка в Зоопарка беше lovely. Видяхме толкова много красиви animals, хапнахме и пийнахме добре, ободрихме се от ходенето в прохладния парк. Дори my dearest treasure Додо, се размекна. Спря да съска срещу всяка жена, с която се разминаваме по пътя. На няколко пъти even се усмихна на опитите ми учтиво да обясня на some morons, че животните не бива да се хранят от посетители( Did you know, че първото слонче родено в Зофийския зоопарк е умряло, защото някакъв retard му е хвърлил парче хляб с игли в него?!). However, ако искате да прикарате приятен relaxing ден в София, подходящото място definitely е Зоологическата градина. На нас ни се случи. Даже, ако имам късмет довечера може и да ям домашна шкембе чорба. Стискайте палци! И also давайте лайкове!", "date": "2019.08.15", "title": "Британският бежанец: Как да накараш жена си да ти сготви Шкембе чорба"}
{"url": "https://www.monitor.bg:443/bg/a/view/restavratori-vyrnaha-bljasyka-na-tombul-djamija-v-shumen-173037", "text": "Фини извивки, поразяваща очите полихромия и нахлуваща през цветни витражи светлина посрещат от края на юли вярващите и туристите в най-големия мюсюлмански храм в България \"Шериф Халил паша\", познат популярно като Томбул джамия. Преди две седмици е приключила цялостната реставрация на молитвената част, а реставраторите са се прехвърлии в медресето и двора, като всички работи трябва да приключат до края на годината. По връщането на блясъка на Томбул джамия близо 15 години работили екипи от реставратори на \"Еврорест 2002\", в голямата си част бивши кадри на Националния институт за паметниците на културата. За първи път експертите влезли в \"Шериф Халил паша\" през 2004 година. Тогава фондация „Либерална интеграция“ финансирала проучвания на джамията. Нямало скеле, започнали с с идеята да покажатпроблемните точки, като се почне от вратата, по пътя на молителя, до михраб (с функциите на олтаря в  християнството) и мимбера съответстващ на християнския амвон. \"Заварихме тежко аварийно състояние, с компрометирани покривни обшивки, течове на вода, разрушени мазилки, загубени части от оригиналната украса, други отцепени, отпорени, заличени с вар, с блажна боя изцяло върху дървенията, която в оригинала е много пищна, шарена, полихромирана на 100 процента. Започна процес на проучване, на сондажи, на разкриване на оригинала под тези по-късни наслоявания.\" - спомня си началото Любомир Воденичаров, ръководител на реставрационния екип на терен. Няколко години по-късно фирмата участвала в конкурс за възстановяването на оловния обков на купола. Средставата тогава бяха осигурени от султана на Оман - 380 хиляди долара, които Симеон Сакскобурготски покрай приятелството си с монарха уредил докато бил премиер. Преди 4 години започнала работата по проект за цялостно реставриране на интериора и екстериора на Томбул джамия и към момента това е най-мащабният реставраторски проект в най-ново време. Височината на молитвената част е 25 метра, основата 15 на 15 метра, а стенописите, по които са работили реставраторите са на площ от близо 2 декара. Още при проучванията специалистите се изправили пред дилема. Потвърдили се писмените сведения, че джамията е била декорирана на два пъти - веднъж по време на самото строителство от 1740 до 1744 година и втори път през XIX век и ако се съди по бароковите влияния - някъде в неговото начало. Дилемата била коя декорация да се остави. В българската практика се възстановява оригиналът, но реставраторите преценили, че и двата варианта имат своята ценност. Според Любомир Воденичаров, който се позовава и на предания, самият възложител на храма Шериф Халил паша е имал пристрастия към рисуването, в медресето е имало училище за калиграфи и курсове за художници. Смята се, че голяма част от украсата е дело на ръката на самия Шериф Халил паша. За разлика от други подобни сгради, където са използвани шаблони в изпълнението на украсата, в Томбул джамия всичко е ръчна работа, личи си къде линията изтънява, защото  свършва боята, къде се е образувала  капка. През XIX век по неизвестни причини някой решил да смени интериора. \"Причините за смяна на декорацията може да са били чисто естетски или технологични - нещо се е загубило, нещо се е повредило и са решили да я декорират в нов стил в нова естетика. Тъй като и двата периода си имат своята стойност ние се постарахме в целия процес на консервация и реставрация да ги експонираме така, че да бъдат представени достатъчно и двата периода в тези си части, които са най-добре запазени. Без това да вкара целия интериор в някаква еклектика. \"Мисля, че успяхме да се справим.\" - обяснява работата на екипа Любомир Воденичаров. Като черешка на тортата Воденичаров определя дървените сводове над входа и \"обущарника\", мястото, където мюсюлманите оставят обувките си преди да влязат на молитвения килим. Когато влизат реставраторите, всичко е покрито в мрачно блажно.  И експертите ахват, когато отдолу се появява пищна полихромия. Зад дебел слой блажна боя в сиво е бил скрит и ажурно декорираният мимбер. Под боята изгрял популярният по ония времена в Османската империя стил лале деври. Всички работи реставрационни работи са извършени без употребата на материали, които не са били използвани по време на строителството на джамията, разказва Любомир Воденичаров. Предизвикателство е било и възстановяването на прозорците и витражите. Рамките били моделирани ръчно и отливани по образец от старите рамки. Ръчно изработени били и всички елементи на михраба, олтара.", "date": "2019.08.15", "title": "Реставратори върнаха блясъка на Томбул джамия в Шумен"}
{"url": "https://www.monitor.bg:443/bg/a/view/2-g-zatvor-za-alo-izmamnik-173036", "text": "Две години и шест месеца лишаване от свобода ефективно получи от великотърновския районен съд телефонен измамник. Я.Н. е осъден за това, че на 15 декември 2018 г. възбудил и поддържал заблуждение у жертвата си Д. Н. Мъжът е криминално проявен и досега няколко пъти е лежал в затвора за телефонни измами. Скоро след поредното си излизане на свобода той позвънил на бабата и се представил за лекар, като казал, че синът и си е счупил крака и тя трябва да му даде 29 800 лв. веднага след тоа и се обадил за втори път като се представил за полицай и обясни, че жената трябва да съдейства за залавяне на телефонен измамник и да им даде всичкие си пари и златни бижута. Жертвата се вързала на измамника и му дала 6780 лв., които оставила в торба пред външната вратана дома си. минути по-късно парите били взети от „мулето”, изпратено от измамника.  ", "date": "2019.08.15", "title": "2 г. затвор за ало измамник"}
{"url": "https://www.monitor.bg:443/bg/a/view/grisho-se-vdyhnovi-ot-bolni-deca-v-sinsinati-173038", "text": "Григор Димитров се присъедини към колежката си Коко Вандевегe и двамата посетиха болница в Синсинати при деца с нужди. Тенис звездите отделиха достатъчно време на малчуганите в САЩ, говорейки си с тях и им направиха подаръци. „Благодаря на децата на Синсинати и Коко за това, че ми показаха какво е наистина да си силен. Вдъхновен съм от оптимизма и силата на тези деца, които са тук, борейки се ежедневно”, написа българинът в профила си в Инстаграм. Гришо отпадна в първия кръг в Синсинати, след като допусна драматична загуба в три сета от Стан Вавринка. Следващият турнир, на който ще участва е US Open, който започва на 26 авгус т. Стан Вавринка също напусна Мастърс 1000 надпреварата. Той загуби от Андрей Рубльов (Рус) с 4:6, 4:6 във втория кръг. Аут е и Александър Зверев (Гер), който отстъпи пред сърбина Миомир Кечманович със 7:6, 2:6, 4:6. Поставеният под №3 Стефанос Циципас също приключи участието си след поражение от Ян-Ленард Щруф с 4:6, 7:6, 6:7. Напред продължава Карен Хачанов (Рус), който се наложи над Ник Кириос (Авл) в три сета - 6:7(3), 7:6(4), 6:2. Кириос отново се държа невъзпитано – влезе в конфликт със съдията, изплю се в негова посока, счупи и две ракети. В следващия кръг съперник на Хачанов ще бъде Люка Пуй (Фр), който отстрани Денис Шаповалов (Кан) с 6:4, 6:4. При жените световната №1 Наоми Осака (Яп) се класира за третия след 7:6(3), 2:6, 6:2 срещу Александра Саснович (Блрс). Поставената под №1 в схемата Ашли Барти (Авл) пък се наложи леко над друга бивша водачка в WTA класацията – Мария Шарапова. Шампионката от „Ролан Гарос“ постигна 6:4, 6:1, побеждавайки рускинята за втори път през сезона след Australian Open. Каролина Плишкова и Симона Халеп също се класираха за третия кръг. Поставената под номер 3 Плишкова надделя над \"щастливата губеща\" от квалификациите Ифан Ван (Кит) с 6:1, 6:3. Вицешампионката от предишните две издания на турнира Халеп пък направи успешно завръщане на корта, след като през миналата седмица се отказа на четвъртфиналите в Торонто заради болки в левия крак. Румънката надделя, макар и трудно, над рускинята Екатерина Александрова с 3:6, 7:5, 6:4.", "date": "2019.08.15", "title": "Гришо се вдъхнови от болни деца в Синсинати"}
{"url": "https://www.monitor.bg:443/bg/a/view/bylgarska-okupacija-na-bukuresht-zaradi-metallica-173047", "text": "Български знамена оцветиха всички снимки от последния концерт на бащите на траш метъла Metallica. Интересен факт обаче е, че шоуто им не беше в София, или както в началото на годината се говореше – Пловдив, а извън пределите на страната – в съседна Румъния. За запалените фенове на групата, като каквито се доказаха българите, обаче няма граници, и с автобуси, организирани екскурзии и лична инициатива, напълниха Букурещ в сряда. Без умора от изминатия път те се наредиха от рано пред затворените врати на Националния стадион и влязоха първи, като застанаха и разпънаха трибагрениците. Българските фенове лесно можеше да се разпознаят, защото бяха избрали да облекат не черни като масата хора, а бели тениски с логото на групата. Metallica има един от най-солидните фенклубове именно в България – Harvester of Sofia, като членовете му пътуват до най-далечните точки на света, за да видят любимците си. Благодарение на тях в студиото и репетиционните на Джеймс Хетфийлд, Ларс Улрих, Кърк Хамет и Роб Трухийо Бандата винаги е знаела как да погали егото на най-заклетите си привърженици. За пореден път се доказа, че музикантите знаят и какво да правят с парите си. Веднага след напълно разпродадения концерт в Букурещ, световната информационна агенция Ройтерс разпространи информация, че Metallica са дарили 250 000 евро за изграждането на първата детска онкологична клиника в Румъния, часове преди да се качат на сцена. Дарението е направено на фондация „Дайте живот“ от името на личната (\"Всичко е в ръцете ми\"). Строителството на клиниката е започнало преди година в Букурещ и се очаква да бъде завършено през 2020 г. От години Metallica тайно или явно даряват пари в почти всеки град, в който свирят. \"Аз вярвам, че ако ти е дадено си длъжен и самия ти да даваш. Помагаме на други хора чрез дарбата си. Истината е, че в Metallica имаме много повече отколкото ни е нужно. Да умееш да даваш е едно от най-хубавите усещания на този свят\", каза преди време фронтменът Джеймс Хетфийлд.", "date": "2019.08.15", "title": "Българска окупация на Букурещ заради Metallica"}
{"url": "https://www.monitor.bg:443/bg/a/view/germanija-poiska-kvota-za-tokio-s-1-mln-evro-173044", "text": "Германия се включи ударно в надпреварата за олимпийски квоти във волейбола при мъжете, като поиска да организира европейската квалификация. Според някои информации, Германската волейболна федерация (DVV) е приготвила един милион евро за домакинството на турнира през януари и дори е превела сумата в международната централа. По регламент в квалификацията трябва да участват България, Франция, Сърбия, Холандия, Белгия, Словения и Финландия. Осмият състав според европейската ранглиста е този на Естония. Предвид купуването на домакинството обаче Германия ще измести тази страна и ще влезе в борбата за Токио 2020. Всяка национална федерация може да кандидатства за домакин на олимпийската квалификация като подаде заявка до Европейската волейболна конфедерация (CEV) до 23 август. Решението ще бъде обявено през септември след консултация с международната централа. Рано е да се каже с какъв състав България ще атакува повторно визите, след като изпусна златен шанс срещу Бразилия (2:3) във Варна. От днес обаче е ясно, че опитният център Николай Николов отново ще играе в „Нефтохимик“. 33-годишният национал се завръща в отбора, където за последно беше през 2017 г. С него новите попълнения в състава на шампионите станаха осем. Освен него и Дрозд бургазлии привлякоха още национала Добромир Димитров и Стефан Георгиев (разпределители), Мирослав Градинаров и Мартин Пенев (посрещачи), Жани Желязков (диагонал) и Кристиян Петров (либеро).", "date": "2019.08.15", "title": "Германия поиска квота за Токио с 1 млн. евро"}
{"url": "https://www.monitor.bg:443/bg/a/view/chudotvorna-ikona-v-uspenie-na-sveta-bogorodica-v-pazardjik-pomaga-pri-bezplodie-173045", "text": "Почти километрична опашка се изви навръх храмовия празник пред катедралната църква „ Успение на Света Богородица“ в Пазарджик, където се пази икона на Дева Мария с младенеца. Иконата помага на бездетни жени да заченат. Вярващите, които се молят пред нея, разказват, че чуват глас, сякаш идващ от образа на светата майка. В църквата не знаят произхода й, нито кой е нейният автор, но в долния десен ъгъл пише името на дарителите“ Подарява семейство Михаил и Мар. Джамбазови“. Най-вероятно те са получили помощ от Божията майка и затова са дарили лика й на храма в знак на благодарност, предполагат местните свещеници. Според поверието иконата е изцелила много хора, но най-вече помага на жени, страдащи от безплодие и които искат да заченат. Опашката от чакащи да се докоснат до иконата достига извън църквата, а хората търпеливо чакат, тъй като  вярват, че допирът с нея и отправените молби пред лика на Светата майка ще им помогнат. Болни и сакати, хора, притиснати от житейски проблеми, или такива, които страдат заради близките си, изпаднали в беда, често намират облекчение и утеха във вярата и религията. Паленето на свещичка и прошепнатата пред иконите молитва са ритуали, който мнозина изпълняват, без да очакват нещо повече от моментно облекчение на душевните си терзания. Ако имаш истинска вяра обаче, ще почувстваш къде и как да се помолиш, за да получиш благословия свише, твърдят набожни пазарджиклии. В най-голямата православна църква „Успение на Света Богородица“ в Пазарджик се пазят над 1000 икони, някои от които са особено ценни и рисувани от ръката на Станислав Доспевски. Особено стойностна е тази на владиката Модест, първия Йерусалимски църковен водач, рисувана през 1846 г. В храма се пази и чудодейната“Животворящ източник“.  ", "date": "2019.08.15", "title": "Чудотворна икона в „Успение на Света Богородица“ в Пазарджик помага при безплодие"}
{"url": "https://www.monitor.bg:443/bg/a/view/sydija-izpylnitel-zaporira-smetkite-na-obshtina-velingrad-173042", "text": "Частен съдия-изпълнител е наложил запор върху всички вземания на общината от трети лица/34 фирми/. Това информираха от кметската администрация във Велинград. Запорите са наложени от „ЕкоТитан” ЕООД, заради задължения на стойност 7 024 702.48 лв., наследени заради лоши дългове в управлението на предишния кмет Иван Лебанов. Общинското ръководство смята и претендира, че така наложеният запор е неправилен и незаконосъобразен, защото  всички постъпления  в местни данъци и такси представляват публични общински вземания, тъй като генерираните приходи в общинския бюджет от тези вземания се разходват за точно определени цели в интерес на местната общност. Община Велинград обжалва в Окръжен съд –Пазарджик, действията на частния съдебен изпълнител, но магистратите оставиха жалбата на общината без уважение. Решението на окръжните магистрати е окончателно.", "date": "2019.08.15", "title": "Съдия-изпълнител запорира сметките на община Велинград"}
{"url": "https://www.monitor.bg:443/bg/a/view/api-registrira-chetvyrti-dostavchik-na-toluslugi-173039", "text": "Агенцията \"Пътна инфраструктура\" (АПИ) вписа в регистъра четвърти национален доставчик на услуги за електронно събиране на пътни такси на базата на изминато разстояние – тол фирмата \"Иком\" ООД, съобщиха от пътното ведомство. Предстои дружеството да премине втория етап от процедурата за подписване на договор, след което да докаже оперативна съвместимост с електронната система и едва тогава да започне дейност по предоставяне на услуги. До момента АПИ има договор за национален доставчик на услуги с \"Интелигентни Трафик Системи\" ЕАД, с \"Телетол\" АД и с \"Конкорд Смарт Инфраструктура\" АД, като две от дружествата вече продават електронни винетки - \"Интелигентни Трафик Системи\" и \"Конкорд Смарт Инфраструктура\", а \"Телетол\" АД не продава електронни винетки, тъй като не постигна оперативна съвместимост със системата на АПИ, се посочва в съобщението. С въвеждане в търговска експлоатация на електронната система за събиране на пътни такси на базата на изминато разстояние \"Интелигентни Трафик Системи\" ЕАД, \"Телетол\" АД и \"Конкорд Смарт Инфраструктура\" АД ще имат възможност да предлагат и толуслуги след доказване на оперативна съвместимост с електронната система. Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние, се напомня в прессъобщението. Първият етап е подаване на заявление за регистрация, съгласно изисквания, разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси. Съгласно Наредбата лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.08.15", "title": "АПИ регистрира четвърти доставчик на толуслуги"}
{"url": "https://www.monitor.bg:443/bg/a/view/gerojat-za-myrsisajdci-treniral-na-selo-173043", "text": "Вратарят Адриан Сан Мигел се превърна в герой за „Ливърпул“, спасявайки дузпа във финала за Суперкупата на Европа, което веднага даде повод на испанските медии да припомнят любопитната му съдба. Оказва се, че допреди месец играчът е тренирал на село и е бил без отбор, а няколко седмици по-късно вече е под светлината на прожекторите. Това лято договорът на Адриан с „Уест Хем“ изтича и не е подновен, заради което вратарят се завръща за индивидуална подготовка в родината си. Тренира колкото да поддържа форма заедно с аматьорския „Унион Депортива Пилас“, който се състезава в регионалната андалуска лига. Играчът, който има и няколко повиквателни за националния отбор, получава няколко оферти, които обаче отхвърля, изчаквайки до последно и надявайки се птичето на кацне на рамото му. И чудото не закъснява – испанецът получава оферта да замести Симон Миньоле като втори вратар на „Ливърпул“ и подписва с мърсисайдци в началото на август. След контузията на Алисон обаче идва неговият звезден миг и започва като титуляр във финала в Истанбул. Останалото, както се казва, е история, пише „Марка“.", "date": "2019.08.15", "title": "Героят за \"Ливърпул\" тренирал на село допреди месец"}
{"url": "https://www.monitor.bg:443/bg/a/view/stefan-danailov-i-anja-pencheva-zakrivat-scena-na-krystopyt-173026", "text": "Основателят и арт директор на международния театрален фестивал „Сцена на кръстопът” Стефан Данаилов и колежката му Аня Пенчева ще закрият десетдневката на Мелпомена в Пловдив със спектакъла „Актрисата”, съобщиха от пресцентъра на феста. Любимият на поколения вече международен фестивал ще започне на 11 септември от 19 часа. Първото представление ще бъде премиерата „По-полека” на пловдивския Драматичен театър. В следващите дни – до 21 септември т.г., и двете зали на театъра в Пловдив ще бъдат заети с представления на артисти и трупи от цялата страна, както и на гости от Украйна и Унгария. Финалът ще бъде не по-малко впечатляващ с участието на Ламбо и на красивата Аня Пенчева. Фестивалът тази година е под мотото „Театъра: невъзможното”. Проектът се осъществява с финансовата подкрепа на община Пловдив и Министерство на културата. Неизменен съмишленик и партньор на фестивала е Драматичен театър -Пловдив. Билетите за  Международния театрален фестивал „Сцена на кръстопът” вече са в онлайн продажба на платформата на Драматичен театър-Пловдив.", "date": "2019.08.15", "title": "Стефан Данаилов и Аня Пенчева закриват „Сцена на кръстопът”"}
{"url": "https://www.monitor.bg:443/bg/a/view/tri-sela-na-bunt-iskat-zatvarjane-na-zavod-za-bokluk-173028", "text": "Жителите на трите села в непосредствена близост до предприятието за преработка на битови отпадъци – Шишманци, Болярино и Белозем, се вдигат отново на бунт. Причината е пожар в сметището, който започна от неделната нощ и продължава и до момента.  Хората не са съгласни да бъдат обгазявани всяко лято от пожари от сметището на завода и искат, ако не бъдат взети адекватни мерки за сигурност и охрана, дейността му да бъде спряна. Поредният им протест е насрочен отново за 6,15 часа сутринта на 16 август т.г. Ранният час не е избран случайно, разказаха хора от село Шишманци, които са най-потърпевши от ежегодните летни пожари на боклуците. По думите им в този час камионите със смет влизат в еко завода. „Ще им преградим пътя и няма да ги допуснем да влязат в завода. Ако трябва, ще блокираме и магистрала „Тракия”, но така повече не може да продължава. Трябва или да има правила за дейността на този завод, или работата му да бъде преустановена”, са категорични местните хора. Те са подкрепени от кметовете на населените си места, както и от кмета на община Раковски Павел Гуджеров. Протестите на хората от близките населени места ще продължат и в следващите два дни – до неделя. Организацията се провежда в социалните мрежи, където е създадена специална група със заглавието „Заводът трябва да спре”. Снимки архив Светлин Костадинов", "date": "2019.08.15", "title": "Три села на бунт, искат затваряне на завод за боклук"}
{"url": "https://www.monitor.bg:443/bg/a/view/cenite-na-nedvijimite-imoti-zabavjat-tempa-si-na-rastej-173027", "text": "Цените на жилищните имоти на национално ниво забавят темпа си на растеж през 2019 г., но все още се наблюдава ръст. Въпреки значителния растеж на цените на жилищата, приликите с балона отпреди кризата са незначителни. Това сочи анализ на една от банките в България и големите агенции за недвижими имоти. През първото полугодие на тази година тенденцията на постоянен темп на растеж на цените на имотите се обръща след достигнатите пикови стойности през 2018 г., смятата експертите.. На национално ниво се увеличават с 6.5% на годишна база, като очакванията ни са темпът на растеж да продължи да се забавя през следващите няколко години. Според анализа на средната цена на кв. метър жилищна площ в София през първото полугодие на тази година достига 1117 евро, спрямо 1105 евро през 2018 г. (натрупан ръст от 62% спрямо 2013 г.). Пловдив също бележи значителен ръст през последните три години (общо 33%), като в града има значителен брой нови и строящи се проекти. Средната цена на кв. м. в Пловдив през 2019 г. достига 765 евро. Варна е градът, в който цените на имотите се променят най-плавно – към края на полугодието цената на кв. м. е 837 евро. (+7.6% общ растеж за последните три години). В Бургас цените на имотите отчитат растеж от 19.5% от 2016 г. насам, като цената на кв. м. през тази година достига 863 евро. В София броят на продажбите на жилища бележи годишен ръст от 4.4% през второто тримесечие на тази година. Вписаните сделки са над 7600, а 2600 жилищни проекта са в етап на изграждане. Вписаните ипотеки бележат спад от около 20% спрямо същия период на 2018 г. Най-търсеният имот остава двустайното жилище – 42% от сделките, като основната причина е покупката на ново или първо жилище, сочи още анализът. Въпреки значителния растеж на цените на жилищата, приликите с балона отпреди кризата са незначителни. Коефициентът на достъпност (кв. метър, който може да се купи с една средна заплата) сега е 1.23 за София като най-динамичен пазар и 0.84 среден коефициент за достъпност на национално ниво. За сравнение същия коефициент за София е 3.43 през 2008 г.", "date": "2019.08.15", "title": "Цените на недвижимите имоти забавят темпа си на растеж"}
{"url": "https://www.monitor.bg:443/bg/a/view/dom-na-dobroto-otvori-vrati-v-selo-koniovo-173030", "text": "Мемориален комплекс  Дом на Доброто, посветен на Пророка на народа дядо Влайчо Желев отвори врати за 125-та годишнина от рождението му в новозагорското село Коньово.Преди официалното откриване група от над 70 последователи на Учителя Петър Дънов изиграха танца на слънцето Паневритмия насред площада в близост до старото паметниче на ясновидеца. Участниците в ритуала разказаха че са  се събрали от цялата страна, някои пътували цяла нощ , за да не закъснения. Бялото братство почита като светец  Коньовския светец, за когото се разказва почти като легенда как още от детството си е прозирал в бъдещето и въпреки стоварилите му се беди, никога не отвръщал на злото със зло. В мемориала , проектиран от младата казанлъшка архитектка Силвия Папазова има специално музейно помещение, където се изложени на показ вещи на дядо Влайчо: цигулката, с която е свирил докато е бил интерниран в концлагера Белене през 1949-1951 година; пишещата му машинка „Райнметал“; библията, с която не се разделял, работните дрехи и вехтият костюм; дървеният креват, на който е спял докато се грижел за пчелина в някогашното ТКЗС; книги от личната му библиотека… Някои от тях са били запазени от племеника му Жечо , други били изпратени на новозагорския кмет Николай Грозев, когато се разнесла мълвата, че в Коньово ще се прави музей на Стареца, считан за дясна ръка на Петър Дънов и дори сочен за негов духовен приемник. Комплексът е направен за по-малко от 2 години, в него са инвестирани около 650 000 лв, по-голямата част , както и петте декара за парка са дарение от новозагорската община. Сред дарителите са над 20 частни фирми от цялата страна, стотици мъже и жени са дали макар и скромна лепта за реализацията на идеята, сподели градоначалникът. Сам той е имал една-единствена среща с Дядо Влайчо година преди кончината му през 1981-а, но за цял живот е запомнил чутото тогава, че трябва да работи в полза на хората и човещината. Ритуалът по откриването съвпадна с големия православен празник Успение на Света Богородица, но малцина бяха онези, които влязоха в отворилата широко вратите си черква „Свети архангел Михаил“ на метри от комплекса „Дом на Доброто“. Според местните свещеникът отец Иван рано – рано заранта се метнал на колата си и заминал за Нова Загора под претекст, че ще служи там, само и само за да не бъде сред дошлите на откриването на мемориала , където е изграден и параклис на името на Свети Стефан. На 20 май там са били препогребани костите на Дядо Влайчо, това станали със съгласието на близките му, но на опелото нямало поп.От старозагорската митрополия категорично отказали да осветят мястото под претекст, че не може да има храм, който да не е собственост на БПЦ, коментираха служители от общината.к „Време е силите на Доброто да се обединят, за да се противопоставят на Злото!“, обичал да повтаря Влайчо Желев , който не върнал преживе никой, потърсил го за помощ или съвет, и пак така от никого не приел и стотинка, защото „От Бога даром съм получил силата , Даром ще я раздавам!“. Стотици от придошлите отидоха да докоснат с пръст бронзовата фигура на Стареца , изработена от скулптора Благовест Апостолов, пак стотици отпиха от водата , бликаща от специално иззиданата по завета на ясновидеца Чешма на управниците. Настолна резбована икона с образите на Христос и Богородица, остави в параклиса самоукият  майстор – резбар Атанас Атанасов от село Ценино, а към експонатите в музейчето  се прибави и спомен от живеещия в гълъбовското село Обручище Янко Джулов, който потърсил Дядо Влайчо за съвет през далечната 1962-а и от тогава не е загубил вяра в могъществото на духа му. След поклонението пред паметника и саркофага мнозина от хилядите гости отидоха и до в къщата , в който е прекарал последните си години от живота Пророкът на народа на улица „Влайчо Желев“ №10 и която е заключена след смъртта на снаха му  Марийка Жечева преди по-малко от година. Трима души ще се грижат за мемориалния комплекс , те са назначени на щат към кметството в Коньово, мемориалът ще работи всеки божи ден, на този етап входът е безплатен, но всеки е в правото си да остави дарение.   ххх  Влайчо Желев е роден на 15 август 1894 година в Коньово, служил като доброволец в Балканската  война, но без да носи пушка, оцелява на фронтовете на Междусъюзническата и Първа световна война. През 30-те години е бил потърсен от цар Борис ІІІ за лична среща и тогава му предсказал, че ще му се роди син, но че той няма да царува. През 40-те години помагал на антифашисти, подгонени заради идеите им от властта, сред тях е бил и бъдещият академик Тодор Павлов, но това не спряло новите властници да го интернират в Белене, след като предсказал съвсем точно на коя дата ще почине Вождът Георги Димитров. Преживе е бил много по-познат от пророчицата леля Ванга, учените от БАН го подредили на първо място в специална анкета за българи с паранормални възможности.", "date": "2019.08.15", "title": "Дом на Доброто отвори врати в село Коньово"}
{"url": "https://www.monitor.bg:443/bg/a/view/mirjani-chakat-na-opashka-pred-chudotvorna-ikona-173035", "text": "Миряни от цялата страна пренощуваха на поляната пред манастира носещ името на Св. Богородица в Арбанаси за да се запалят свещика за здрав и да докоснат неръкотворния лик на Божията майка в деня на храмовия празник Наред с българите, в манастира тази година имаше и няколко англоговорящи семейства и група от десетина руснаци, сред които имаше и малки деца. след като търпеливо изчакваха реда си и отправяха молбите си към Божията майка, хората пълнеха светена вода и сядаха на поляната в двора на манастира да похапнат от курбана, сготвен от монахините. Денят на Голяма Богородица е празник и на цялото село Арбанаси. В конната база край селото се провежда държавна квалификация по прескачане на препятствия, а в центъра на селото – турнир по шах. В 18,00 ч. на площада ще има музикални изпълнения, а по-късно водосвет и празничен концерт на Николина Чакърдъкова и Неврокопския танцов ансамбъл.", "date": "2019.08.15", "title": "Миряни чакат на опашка  пред чудотворна икона"}
{"url": "https://www.monitor.bg:443/bg/a/view/hvanaha-izmamnik-ot-vetovo-predstavjal-se-kato-slujitel-na-nap-173032", "text": "57-годишният Стефан от русенското село Ветово е привлечен като обвиняем за извършени от него две измами в курорта Златни пясъци – престъпления по член 210, ал. 1, предл. 1, във връзка с член 209, ал. 1 от НК. С постановление на дежурен прокурор от Районната прокуратура във Варна той е задържан за срок до 72 часа. На 10 август, тази година, мъжът се представил пред жена, работеща в курорта за служител на НАП. Въвел я в заблуждение, че е длъжностно лице и така успял да я завлече с 50 евро. Същият ден се представил отново за служител на приходната агенция и въвел в заблуждение друга жена в курорта, като успял да й причини имотна вреда за 150 лева. Престъплението, в което е обвинен 57-годишният Стефан, се наказва с лишаване от свобода от 1 до 8 години. Предстои Районната прокуратура във Варна да внесе искане във Варненския районен съд за вземане на най-тежката мярка за процесуална принуда –постоянно задържане под стража.", "date": "2019.08.15", "title": "Хванаха измамник от Ветово, представял се като служител на НАП"}
{"url": "https://www.monitor.bg:443/bg/a/view/orlin-pavlov-stava-tatko-i-na-goljam-ekran-173033", "text": "Филмово лято – под такъв знак преминава най-топлият сезон за Орлин Павлов тази година. Поредното му заставане пред камера ще бъде за дългоочакваното заглавия „Петя на моята Петя“, разкриха от екипа на продукцията. В лентата, вдъхновена от живота и творчеството на поетесата Петя Дубарова, певецът ще скочи в кожата на бащата на тийнейджърката Петя, изиграна от младата надежда на родното кино Александра Костова („Маймуна“). Образът на Павлов – Владо, няма да е централен. Въпреки това звездата ще има ключова роля за сюжета. Но пък кой е казал, че бащите на тийнейджърките не могат да изглеждат толкова добре?“, намигват в анонса си от екипа. До скоро звездата беше зает и със снимките на друго българско заглавие - „Завръщане“. Филмът ще бележи четвъртата поред колаборация между актьора и Ники Илиев в позицията на режисьор. Преди това двамата работиха заедно по „Живи легенди“, „Нокаут, или всичко, което тя написа“ и сериала на bTV “Скъпи наследници“. В „Завръщане“ Павлов ще се завърне заедно с група приятели (Сашо Кадиев и Бойко Кръстанов) към родния Пловдив, за да помогне на четвъртия от компанията в беда (Илиев). Актьорът, който в началото на годината гушна първородната си дъщеря Елизабет, ще изнесе и концерт във връзка с филма. Това ще се случи на 28 август, а терен на събитието ще даде Гребната база в града под тепетата. Камерата за „Завръщане“ ще се върти по време на целия концерт, а всички присъстващи ще станат статисти в последните сцени от продукцията. Шоуто ще изненада меломаните и с присъствието на гостуващи звезди, сред които Любо Киров, Графа, Белослава и Бобо.", "date": "2019.08.15", "title": "Орлин Павлов става татко и на голям екран"}
{"url": "https://www.monitor.bg:443/bg/a/view/britanskata-opozicija-gotvi-vystanie-sreshtu-premiera-djonsyn-173031", "text": "Британският опозиционен лидер Джереми Корбин заяви, че възнамерява да внесе вот на недоверие на правителството на премиера Борис Джонсън, за да спре \"пагубен Брекзит без споразумение\", предаде ДПА. Лидерът на Лейбъристката партия заявява в писмо до лидери на други политически партии и водещи депутати, че правителството \"няма мандат за Брекзит без споразумение\". \"Поради това възнамерявам да внеса вот на недоверие в първия възможен момент, когато сме сигурни в успеха му\", пише той. Джонсън се зарича да спази крайния срок за излизане от ЕС - 31 октомври, дори дотогава да не е постигнато споразумение за уреждане на това напускане. В писмото Корбин пише, че при успех на вота на недоверие той ще се стреми да бъде назначен за преходен премиер за ограничен период с цел да спре Брекзит без споразумение. Лейбъристкият лидер казва, че като премиер ще насрочи общи избори и ще осигури удължаване на срока на Член 50 от Договора на ЕС, който касае членството в съюза. \"На тези общи избори Лейбъристката партия ще се ангажира с организиране на референдум по условията на напускане на ЕС, включително възможност за оставане\", казва Корбин. Но Либералдемократите не са съгласни, че именно Корбин е правилният човек да оглави временното правителство, докато от Даунинг стрийт го разкритикуваха, че възнамерява „да отмени референдума“. Говорител на правителството заяви: „Има ясен изобр: или Джереми Корбин като премиер, който ще отмени референдума и ще разруши икономиката, или Борис Джонсън като премиер, който зачита референдума и ще осигури повече пари за здравеопазването и повече полиция по улиците“. По-рано Джонсън призова Брюксел да направи компромис за договаряне на нова сделка, но заяви, че тяхната позиция вероятно ще се втвърди, колкото повече вярват, че Уестминстър може да блокира Брекзит. Неговият коментар дойде, след като Филип Хамънд направи първата си голяма намеса, откакто подаде оставка като министър на финансите и заяви, че Брекзит без сделка е „също толкова голямо предателство“ на референдума от 2016 година, колкото и да не се зачете вота на хората. А бившият британски премиер Гордън Браун отбеляза на събитие в Лондон миналата седмица, че Джонсън може да бъде запомнен „не като 55-ия министър-председател на Обединеното кралство, а като първият премиер на Англия“. Във вторник британският паунд падна до най-ниското си ниво от две години, реакция на нарастваща тревога заради вероятността правителството на Джонсън да изкара Великобритания извън Европа чрез Брекзит без сделка. Неговият кабинет е пълен с радикални брекзитъри, които, като Джонсън, искат да видят Брекзит реализиран на всяка цена. Един министър вече намекна, че правителството действа при „предположението“, че трябва да се подготви за излизане без сделка: сценарий, който ще причини незабавно увеличаване на митата за британския износ на континента, финансов хаос, опашки и забавяния на границите и безкраен асортимент от други (в някои случаи, все още непредвидени) проблеми. Европейските дипломати настояват, че настоящото споразумение за оттегляне, включително условията около ирландската граница - обект на месеци усърдни разговори между предшественика на Джонсън, Тереза Мей и 27-те други държави-членки на ЕС, не може да бъде предоговорено. Джонсън не приема тяхната непреклонност и заяви, че няма да се среща с европейски лидери, докато не преразгледат позицията си за ирландската граница.", "date": "2019.08.15", "title": "Британската опозиция готви въстание срещу премиера Джонсън"}
{"url": "https://www.monitor.bg:443/bg/a/view/ecb-iska-bankite-da-uskorjat-podgotovkata-za-brexit-bez-sdelka-173029", "text": "Европейската централна банка (ЕЦБ) обвини банките в забавяне на подготовката за Brexit, като им посочи, че трябва да преместят допълнителни служители и ресурси в Европейския съюз (ЕС) в случай, че Великобритания напусне блока на 31 октомври без споразумение, съобщава Bloomberg TV Bulgaria. Централната банка заяви, че финансовите институции са преместили „значително по-малко дейности, критични функции и служители“ от своите операции в ЕС, отколкото първоначално е било предвидено. ЕЦБ добави, че някои банки не отговарят на надзорните очаквания и не могат да продължат да разчитат до такава степен на обслужването на клиенти от клоновете в Кралството. Няколко компании за финансови услуги в Лондон се въздържаха от натрупването на допълнителни резерви в еврозоната – изискване, поставено след отлагането на Brexit през март. Goldman Sachs Group Inc. и Standard Chartered Plc са сред глобалните дружества, които забавиха прехвърлянето на няколко милиарда евро капитал извън Великобритания, посочиха запознати източници през юни. ЕЦБ изисква банките да разполагат с достатъчно средства, за да гарантират, че могат да се справят с потенциалните загуби в своите европейски подразделения. Банките в региона започнаха да създават дъщерни дружества в еврозоната, като по-рано договориха необходимите капиталови нива с ЕЦБ. На заседанието си в края на миналия месец Управителният съвет на ЕЦБ изпрати най-силния си сигнал, че паричната подкрепа за икономиката на еврозоната ще бъде засилена след лятната ваканция с по-ниски лихвени проценти и подновени покупки на активи. Ръководството на банката посочи тогава, че ще бъде подновена програмата за обратно изкупуване на облигации, ако е необходимо.", "date": "2019.08.15", "title": "ЕЦБ иска банките да ускорят подготовката за Brexit без сделка"}
{"url": "https://www.monitor.bg:443/bg/a/view/krasnodar-hvyrli-bombata-v-sh-l-obzor-173034", "text": "„Краснодар“ поднесе най-голямата изненада в третия предварителен кръг на Шампионската лига, след като елиминира португалския гранд „Порто“. В първата среща в Русия „зелено-белите“ спечелиха с 1:0 с късен гол на Оливейра и излязоха като фаворит за продължаване напред, но това, което се случи на „Драгао“ надмина и най-оптимистичните очаквания. „Биковете“ поведоха още в 3-ата мин. чрез Вилхена, а само 10 по-късно Сюлейманов покачи на 2:0 за гостите. Отново той направи резултата класически в 34-ата минута, което хвърли в истински шок домакините. „Порто“ все пак и през втората част стигна до 2:3 чрез Зе Луиш (57) и Диас (76), но силите на домакините не стигнаха до изравняване. Така „Краснодар“ се класира за плейофите, в които ще се изправи срещу гръцкия „Олимпиакос“, елиминирал „Истанбул ББ“ с общ резултат 3:0. Историческият успех на руснаците пък остана без телевизионно излъчване в родината им след отказ на „Порто“ да предостави сигнал за ефипа на Матч ТВ, въпреки предварителния договор. След срещата пък екип на медията е бил изгонен дори от микс зоната, където играчите са давали изявления. Другата изненада от кръга поднесе румънският „ЧФР Клуж“, който шокира с 4:3 като гост „Селтик“ и с общ резултат 5:4 елиминира шотландския гранд насред „Паркхед“. Преди почивката падна само едно попадение чрез Деак (27) от състава на северните ни съседи. Второто полувреме обаче се в което Форест (51) и Едуард (61) дадоха аванс на „детелините”, но в 73-ата Омрани от дузпа бе точен за 2:2. Две минути по-късно Кристи вдъхна нова надежда на домакините с гол за 3:2, но Омрани попари шотландците с втория си гол в срещата в 80-ата мин., а победата на „ЧФР Клуж“ в седмата минута на допълнителното време донесе Тукудеан. В другите мачове „Аякс“ надделя над ПАОК с 3:2 и продължи напред след 2:2 в първия двубой, а ЛАСК (Линц) елиминира „Базел“ след 3:1 у дома и общ резултат от двете срещи 5:2.", "date": "2019.08.15", "title": "„Краснодар“ хвърли бомбата в ШЛ (ОБЗОР)"}
{"url": "https://www.monitor.bg:443/bg/a/view/bukuresht-zabranjava-vlizaneto-v-centyra-na-stari-avtomobili-173013", "text": "Следващата година собствениците на най-замърсяващи автомобили (произведени преди 2000 г.) няма да могат да шофират през центъра на Букурещ, а посетители с автомобили от провинцията ще трябва да плащат дневна такса, за да се движат из града, пише МИА. Тези две радикални мерки бяха обявени от кмета Габриела Фирджа и след 45 дни ще бъдат гласувани в общинския съвет. Планът предвижда всички автомобили без екологичен сертификат или Euro 1/Euro 2 (превозни средства, произведени преди 1999 г.) да бъдат забранени в центъра на града. На автомобилите от провинцията със сертификат до Euro2 е напълно забранено да влизат в Букурещ. Собствениците на автомобили с Euro3 ще могат да се движат из центъра, купувайки винетка, която струва 15 евро за един месец. Кметът на Букурещ иска всички автомобили, регистрирани на друго място, да купуват винетки на цена от 2,1 евро на ден или 402 евро годишно. Мерките се предприемат заради замърсяването в Букурещ, в който вече има над 1,6 милиона автомобила. В града има над 120 000 автомобила, сертифицирани с Евро2 и още 213 000 с Евро3. Според анкети мерките са подкрепени от 56% от гражданите, докато само 25% ги смятат за популистки или неадекватни. В столицата на Германия също се налагат ограничения. Управниците на Берлин ще наложат от октомври забрана за движение на по-стари и замърсяващи дизелови автомобили по някои улици, на които се отчита силно замърсяване, предаде ДПА.  Осемте пътни участъка са в централния район \"Мите\" и югоизточния \"Нойкьолн\". По тях ще могат да преминават само дизелови коли, отговарящи на стандарта Евро-6, който бе въведен през 2015 година.  Движението на по-стари модели със сертификати за емисии на вредни газове до Евро-5 включително ще бъде забранено. Изключения се предвиждат за местни жители, автомобили за доставки, коли на службите за бързо реагиране и на технически екипи. Редица германски градове въвеждат забрани за движение на дизелови модели в определени участъци, след като екоактивисти заведоха съдебни дела срещу градските власти, че не успяват да покрият стандартите на ЕС за качество на въздуха. Сред тях са Хамбург, Франкфурт, Кьолн, Бон, Есен и Щутгарт. На други градове съдилищата наредиха на проучат възможността за налагане на такива забрани. ", "date": "2019.08.15", "title": "Букурещ забранява влизането в центъра на стари автомобили"}
{"url": "https://www.monitor.bg:443/bg/a/view/v-8-ot-10-proverki-po-chernomorieto-danychnite-ne-otkrivat-narushenija-173016", "text": "В над 80 % от проверките на НАП по Черноморието не са открити нарушения, което е показател за подобряване на доброволното спазване на законовите изисквания, сочат данните на приходното ведомство от лятната контролна кампания до момента. От извършените до сега близо 5000 проверки, 800 открити наблюдения и мониторинг чрез патрули на дейността на над 8000 търговски обекти, делът на нарушенията трайно намалява до 640. Издадените заповеди за запечатване на обекти са 119, сочи статистиката на данъчните. Най-често срещаното нарушение е несъответствието на наличността в касата с отчетеното на фискалното устройство, следвано от неиздаване на касова бележка. От началото на лятната контролна кампания до момента са открити 9 обекта, които изобщо нямат касов апарат, и те се запечатани. На 90 търговци с обекти по морето, които са имали стари неплатени задължения към бюджета, са били запорирани сумите, налични в касите им, на обща стойност близо 100 000 лв. „Проверките на НАП ще продължат и в разгара на летния сезон, подпомагани от колегите ни във Варна и Бургас. Работим заедно с други ведомства, за да гарантираме, че законът се спазва. Съотношението между проверки и нарушения показва по-добра данъчна дисциплина през този сезон, което беше и основната ни цел преди началото на кампанията“, каза директорът на „Фискален контрол“ Спас Шишков.", "date": "2019.08.15", "title": "В 8 от 10 проверки по Черноморието данъчните не откриват нарушения"}
{"url": "https://www.monitor.bg:443/bg/a/view/ognishte-na-afrikanska-chuma-po-svinete-i-na-dunavski-ostrov-173022", "text": "Огнище на Африканска чума при дива свиня бе потвърден и на дунавския остров Батин и с този случай огнищата при дивите прасета в Русенска област стават пет. Това съобщи на днешното заседание на междуведомствената епизоотична комисия в Русе началникът  на отдел „Здравеопазване на животните“ в Областната дирекция по безопасност на храните д-р Николай Ненов. Освен на остров Батин намерени мъртви свине с положителни проби за болестта бяха установени и в землищата на селата Горно Абланово, Тетово, Червена вода и Бистренци. Огнищата на Африканска чума в индустриални ферми и в стопанства от тип „заден двор“ в областта са общо осем, уточни д-р Ненов. Не е приключило умъртвяването на животните само във фермата в Голямо Враново, където до момента са унищожени 12 500 прасета, каза д-р Ненов. В останалите огнища е приключила първоначалната дезинфекция, извършена от наета фирма, като предстои разглобяване на инвентара, почистване на помещенията и извършване на заключителна дезинфекция. В областта са загробени над 70 000 свине. Само в свинекомхлексите в селата Бръшлен и Николово бяха умъртвени общо 58 600 животни. По повод на публикации в социалните мрежи за носеща се непоносима миризма край ямите за загробване, д-р Ненов каза, че гражданите не трябва да се притесняват. „До два-три дни се надяваме да спрат миризмите. Това е процес, който е абсолютно нормален за дейността. На местата има техника, която запръстява непрекъснато“, поясни той.", "date": "2019.08.15", "title": "Огнище на Африканска чума по свинете и на дунавски остров"}
{"url": "https://www.monitor.bg:443/bg/a/view/dunapren-zapushi-kanalizacijata-na-stolichen-mol-173018", "text": "Аварийни екипи на \"Софийска вода\" регистрираха голямо количество дунапрен при отпушването на канал в близост до голям търговски център на бул. \"Александър Стамболийски\" в началото на седмицата, съобщиха от компанията. Повече от пет часа е отнело на специалистите да извадят необичайния материал. Наложило се е разрязването на умишлено озовалия се в съоръжението синтетичен материал, който трайно е бил запушил пропускливостта му. Не е ясно колко време дунапренът е престоял в канала, нито кой е отговорен за недобросъвестната постъпка, както и мотивите на извършителя. Със сигурност обаче е отнело доста време и усилия, за да бъдат вмъкнати подобни обемисти материали в тесния канал, още повече - незабелязано, посочват от компанията. Екипите на \"Софийска вода\" няколко поредни дни отстраняват неблагоприятните последствия от запушването на канализационното съоръжение. Те напомнят, че водата в канализацията е силно замърсена и може да представлява сериозна опасност за здравето на хората, тъй като всяко запушване на мрежата е предпоставка за връщане на отпадната вода назад към жилищни и обществени сгради. В канализационните съоръжения са откривани и далеч по-необичайни материали, включително автомобилни гуми. Дунапрен до този момент обаче в този вид не е откриван.  \"Софийска вода\" напомня, че за нормалното функциониране на канализационната мрежа са проблем дори и дребните отпадъци, които често попадат в нея. Една мокра кърпичка, клечки за уши, хранителен отпадък или памперс, хвърлени в канала, са достатъчни да предизвикват \"тапи\" в тръбите, а от там и тежки поражения на скъпоструващите съоръжения в пречиствателната станция, споделят експерти от канализационния екип на компанията.  Най-традиционните \"врагове\" на канала са твърдите мазнини, трудноразтворими компактни и големи по размер хранителни остатъци, фасове, козина от домашни любимци, санитарни принадлежности, продукти от стъкло, текстил и всевъзможни картонени опаковки, както и строителни отпадъци. В канала попадат и токсични продукти като живак, лакове и бояджийски материали, домакински препарати и фармацевтични продукти, които са сериозно изпитание в процеса на пречистване и представляват риск за околната среда. Също така при едно сериозно запушване те биха могли да проникнат в мазета и приземни етажи на сгради и да се превърнат в потенциална опасност за здравето, припомнят още от \"Софийска вода\".", "date": "2019.08.15", "title": "Дунапрен запуши канализацията на столичен мол"}
{"url": "https://www.monitor.bg:443/bg/a/view/blizo-9-kg-zlato-i-svinsko-meso-bez-dokumenti-izzeti-pri-akcija-173021", "text": "Близо 9 кг изделия от злато-гривни, колиета, пръстени, обеци, медальони, са били иззети при полицейска акция в Пазарджик от двама братя, ползватели на магазин и техен съдружник. Това са пазарджиклиите М.И.- 20г., брат му Е.И. – 21г. и В.К.- 50г При извършеното претърсване в търговския обект, както и в жилищата, обитавани от тримата, органите на реда открили общо 8.9 килограма златни накити. Стоките  не са декларирани по времето на вноса им от съседна страна, обектът не е лицензиран за продажба на изделия от благородни метали. Данъчните инспектори установили и липсата на касови бонове при контролни покупки от магазина. Очаква се днес той да бъде запечатан и подложен на щателна проверка от служителите на приходната администрация. М.И. и В.К. са задържани в ареста за срок от 24 часа, а намерените изделия от благородни метали са иззети. По случая е образувано досъдебно производство за престъпление по чл. 251, ал.1 от Наказателния кодекс. Мащабната полицейска акция е осъществена в рамките на няколко дни от служителите от сектор „Противодействие на икономическата престъпност“ при ОДМВР-Пазарджик. В операцията са взели участие още данъчни инспектори от ТД НАП-Пловдив, служители от Областната инспекция по труда и Областна дирекция  „Безопасност на храните“. Вчера полицаите извършили проверка на магазин в центъра на областния град обособен за продажба на мобилни телефони и аксесоари. Оказало се, че там се предлагат за продажба накити и украшения от злато.По време на засилените проверки полицаите от сектора открили на два адреса в пазарджишкия квартал „Изток“ общо 6.3 килограма сух нарязан тютюн и 400 къса саморъчно направени цигари, всичките без бандерол. Съвместно с инспектори от ОД „Безопасност на храните“ икономическите полицаи установили, че в селата Карабунар и Виноградец  местни жители предлагат на сергии пред домовете си храни от животински произход – бабек, луканка, филе, кашкавал и сирене. Всички стоки са били без етикети и документи за произход.Подобна е и ситуацията в Пазарджик, където пред къща е засечена нерегламентирана продажба на 14 килограма свинско месо. Съвместно с инспектори от НАП, РЗИ, Инспекция по труда и пожарната е извършена щателна проверка на нощен бар, намиращ се на бул. „България“ в областния град. За установените нарушения са съставени актове, а екип на ТДНАП-Пловдив е запечатал обекта.  ", "date": "2019.08.15", "title": "Близо 9 кг злато и свинско месо без документи иззети при акция"}
{"url": "https://www.monitor.bg:443/bg/a/view/puskat-ednoto-platno-na-am-struma-naj-rano-sled-2-sedmici-173014", "text": "Около 2-3 седмици ще са необходими за възстановяване на платното за София в участъка от АМ „Струма“ край Дупница. Това показват предварителните разчети на експертите, извършили оглед на съоръжението засегнато от пожара, съобщи инж. Иван Досев - член на Управителния съвет на Агенция „Пътна инфраструктура“. Той подчерта, че заради пожара продължава да е ограничено преминаването в близо 10-километров участък от АМ „Струма“ - между п. в. „Дупница“ и п. в. „Бобошево“, като в останалата част от автомагистралата движението се извършва без ограничения. В отсечката засегната от пожара трафикът се пренасочва по обходен маршрут от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно. При възстановяването на движението в платното за София ще бъде създадена необходимата организация за улеснение на трафика. В дните с интензивно движение - петък и събота, в участъка от АМ „Струма“ ще преминава трафикът за Кулата, а пътуващите за София ще ползват първокласния път Е-79. В неделя и понеделник в отсечката от автомагистралата ще преминава трафикът в посока София, а всички пътуващи за Кулата ще се насочват към Е-79. За цялостното възстановяване на движението и в платното за Кулата ще е необходимо повече време, тъй като колоните, ригелите, гредите и отводнителите в тази част от моста са засегнати много по-сериозно от пожара. Необходимо е да се изготви проект за ремонтно-възстановителните работи, но целта ни е да възстановим движението във възможно най-кратък срок, за да не се затрудняват шофьорите, заяви инж. Досев. Той посочи, че ремонтните дейности ще бъдат извършени със средства на АПИ, но след като е ясна количествено-стойностната сметка ще се предяви регресивен иск към собственика на предприятието, направил нерегламентираното сметище и предизвикало пожара. По повод струпването на отпадъци в близост до трасето на републиканските пътища и прилежащите им съоръжения инж. Досев посочи, че служителите на областните пътни управления извършват редовни обходи на пътищата и при констатиране на отпадъци в обхвата на пътя се изготвя предписание до нарушителите те да бъдат незабавно отстранени, но често се налага АПИ за своя сметка да ги премахва. Той каза още, че незаконното депониране на вторични суровини и отпадъци в обхвата на пътищата е динамичен процес, при които за кратко време се наблюдава струпване, премахване и ново депониране на отпадъци, какъвто вероятно е и случая с цеха за преработка на отпъдаци, предизвикал пожара. Инж. Досев посочи, че при изграждането на съоръжението от автомагистралата се е налагало строителят да почиства за своя сметка същия терен, за да се освобождава място, тъй като собственикът им ги е депонирал неправомерно. Директорът на РИОСВ – Перник Пламен Ангелов успокои, че въздухът в района е чист. По думите му задължение на общината е да не допуска депониране и съхранение на отпадъци на общинска територия. „Тя е установила нерегламентирано замърсяване и е поискала съдействие от нас. През 2018 г. ние сме направили акт и сме съставили наказателно постановление”, допълни Ангелов. Направено е задължително предписание до 28 юли районът да бъде почистен. А през последните години собственикът на горелия склад е получил 9 акта на обща стойност около 20 000 лева.", "date": "2019.08.15", "title": "Пускат едното платно на АМ „Струма” най-рано след 2 седмици"}
{"url": "https://www.monitor.bg:443/bg/a/view/ruski-samolet-s-234-choveka-na-borda-kacna-v-niva-video-173019", "text": "Истинско чудо се случи в деня, в който православният християнски свят отбелязва светлия празник Голяма Богородица. В четвъртък сутринта самолет на Уралските авиолинии кацна аварийно на царевично поле край Москва, като всички 234-ма души на борда са живи. Почти веднага след излитането от летище „Жуковский“ в двигателя на лайнера Еърбъс А321 попаднало ято чайки и той се запалил. Вследствие и двата двигателя отказали. Благодарение на бързата реакция и професионализма на екипажа самолетът бил приземен успешно, а пътниците евакуирани навреме. Лайнерът, който изпълнявал полет до Симферопол, кацнал аварийно в поле, намиращо се само на километър от пистата на „Жуковский“. Съобщава се за четирима пострадали, които обаче са без опасност за живота и са настанени в близката болница. По случая е назначена прокурорска проверка, а пътниците ще получат обезщетения от застрахователите. Това е втората в Русия самолетна авария без жертви сред пасажерите това лято. В края на юни пътнически Ан-24 се запали при аварийно кацане на летището Нижнеангарск в Бурятия. При инцидента загинаха пилотът и бордният механик, като останалите 45 души на борда оцеляха. Ранени бяха 22-ма души. По предварителни данни, веднага след излитането е отказал левият двигател на Ан-24 и екипажът решил да се върне на летището. При аварийното кацане самолетът излязъл от пределите на пистата, блъснал се в здание за почистване на съоръжения и се запалил. Преди аварията екипажът докладвал на наземните диспечерски служби за отказ на системите за управление и, че каца само с един работещ двигател.", "date": "2019.08.15", "title": "Руски самолет с 234 човека на борда кацна в нива (СНИМКИ+ВИДЕО)"}
{"url": "https://www.monitor.bg:443/bg/a/view/a1-startira-prodajbite-na-vtorija-si-sobstven-smartfon-a1-alpha-173023", "text": "А1 стартира продажбите на своя втори собствен смартфон на българския пазар – А1 Alpha. Моделът се отличава с елегантен дизайн и отлични характеристики, с които се позиционира в средния клас смартфони. Устройството е налично в магазинната мрежа на А1, както и онлайн на a1.bg, като всички настоящи и нови клиенти могат да закупят модела за 3,99 лева на месец или за 59,99 лева в брой с план A1 One Unlimited 5XL. Освен с изгодна цена, моделът идва с още редица преимущества, сред които 36 месеца гаранция, 2 безплатни премии за застраховка „Моят телефон” от А1, валидни в рамките на промоционалния период, както и специално изработен прозрачен калъф, който е включен в комплекта. Моделът е наличен в два цвята – черен и тюркоазено син. A1 Alpha следва тенденциите на пазара, като притежава 6.26-инчов HD+ IPS дисплей с капковидно изрязан прорез и съотношение на страните от 19:9. Смартфонът разполага с двойна камера на гърба с изкуствен интелект (AI). Основната камера се състои с 13 MP сензор, с отвор на блендата f/2.0, както и 2 MP камера, с отвор на блендата от f/2.4, която служи като сензор за дълбочина. С изкуствения интелект потребителите разполагат с възможност за интелигентно разпознаване на сцени, като в допълнение любителите на фотографията ще оценят и „боке” ефекта, който могат да добавят към снимките, заснети с основната камера. Двойната камера поддържа и функция HDR, която спомага цветовете на изображенията да бъдат по-прецизни и по-богати на нюанси. Под камерата на гърба се намира LED светкавица, която допринася при снимане в обстановка с ниска осветеност. Селфи камерата е от 8 MP и с отвор на блендата f/2.0. Тя предоставя възможности за снимане с функции, които се поддържат от изкуствения интелект на устройството. Моделът предоставя двойна защита, като потребителите могат да отключват смартфона със сензор за пръстови отпечатъци, който се намира на задния панел, както и чрез функцията за лицево разпознаване. Вградената батерия е с капацитет от 3200 mAh, а за устройството се грижи мощен осемядрен процесор, като и двете се оптимизират от изкуствения интелект на смартфона и подобряват неговата производителност. Смартфонът разполага с 3GB оперативна памет, която е достатъчна за използване на редица приложения едновременно, а вградената памет за съхранение на данни е с капацитет 64 GB, като устройството разполага със слот за допълнителна карта памет до 256 GB. За любителите на музиката А1 Alpha комбинира 3,5 mm жак за слушалки и FM радио. Споделянето на файлове може да бъде осъществено и чрез технологиите NFC и Bluetooth LE v4,2. A1 Alpha работи с най-новата версия на Android – 9 Pie, която предоставя разнообразни функции в полза на потребителите.", "date": "2019.08.15", "title": "А1 стартира продажбите на втория си собствен смартфон – А1 Alpha"}
{"url": "https://www.monitor.bg:443/bg/a/view/slynceto-uskorjava-stareeneto-na-kojata-maslo-i-ekstrakt-ot-maslina-ja-spasjavat-173025", "text": "Известен факт е, че слънчевите лъчи, под които с удоволствие добиваме тен през лятото, имат и един не толкова приятен ефект - те  ускоряват стареенето на кожата. Тя се дехидратира, губи блясъка и стегнатия си вид, появяват се малки фини бръчици. Появява се и нуждата  от специална грижа и тук на помощ идват маслото и екстракта от листа на маслина. Маслото от маслина е едно от най- древните средства за запазване на красотата на кожата. Високото съдържание на витамин Е го прави ефикасно средство за борба със свободните радикали и преждевременното стареене на кожата. Богато е на мононенаситени мастни киселини, които действат хидратиращо, омекотяват и подобряват еластичността на кожата. Помага за възстановяването на кожата след прекомерно излагане на слънчева светлина, замърсявания, цигарен дим и други вредни фактори. Екстрактът от листата на маслина е богат на антиоксиданти и предпазва кожата от свободните радикали, както и от ултравиолетовите лъчи. Иноваторите на   съчетават неговите козметични свойства с тези на маслото от маслина и по този начин създават козметичната серия „ “. Тя включва продукти с хидратиращ, подмладяваш и регенериращ ефект, които стимулират възстановяването на кожата и предпазват от вредното въздействие на околната среда. Мицеларната вода Olive е безпощадна към замърсяванията и толерантна към кожата.  Дневен, нощен и околоочен крем Olive осигуряват цялостна и непрекъсната грижа за лицето, а шампоанът и спреят за коса от серията възвръщат блясъка и жизнеността на косъма. Грижата за кожата в банята се допълва от душ гел и сапун Olive, подходящи за всеки тип кожа и особено за чувствителна и лесно дразнима.  Кремът за тяло финализира нежната грижа за кожата и превръща серия „Olive\" на REFAN  в безценен съюзник срещу нейното стареене.", "date": "2019.08.15", "title": "Слънцето ускорява стареенето на кожата, масло и екстракт от маслина я спасяват"}
{"url": "https://www.monitor.bg:443/bg/a/view/afrikanska-chuma-i-v-pirinsko-173024", "text": "Завчера в река Струма край Кресна беше намерен захвърлен труп на  заклано прасе. Бързите лабораторни изследвания в София доказаха африканска чума в прасето. Кметът на община Кресна Николай Георгиев  потвърди, че намереното прасе е носител на заразата. Не е ясно, обаче от къде е то, дали е дошло по течението на реката или е от някой двор в околността. В Кресненско няма свинекомплекси, а само частни дворове. Няма информация за други заразени животни към момента.   В момента заседава епизоотичната комисия в Благоевград, която трябва да начертае мерките, които ще се предприемат за предотвратяване разрастването заразата.", "date": "2019.08.15", "title": "Откриха африканска чума и в Пиринско"}
{"url": "https://www.monitor.bg:443/bg/a/view/amerikanskite-borsovi-indeksi-otbeljazaha-rjazyk-sriv-173009", "text": "В сряда Wall Street отново се потопи в червено. Американските борсови индекси отбелязаха рязък срив, реагирайки на новината за инверсия на доходността на краткосрочните и дългосрочните държавни ценни книжа на САЩ, Това засили страховете от сериозно забавяне на икономическия ръст и дори от рецесия, предадоха информационните агенции.  По данни от сайта на нюйоркската фондова борса, промишленият индекс \"Дау джонс\" към момента на затварянето на борсата е спаднал с 801 пункта (3,05 процента). Индексът S&P, който включва 500-те най-големи компании на американския пазар, спадна с 85,72 пункта (2,9 процента). А индексът на електронната борса NASDAQ се смъкна с 242,42 пункта, или 2,8 процента. Този срив е сигнал за опасенията сред инвеститорите за перспективите пред икономиката, отбелязва ДПА. Тази инверсия е смятана за индикатор за задаваща се рецесия, ако няма успешна интервенция от правителството или от Федералния резерв. Но някои анализатори смятат, че поради свръхниските лихви, поддържани повече от десетилетия, дори и на това вече не може да се разчита.  Вестник \"Уолстрийт джърнъл\" отбелязва, че такъв срив на котировките е предизвикан от инверсията, при което доходността на 2-годишните американски държавни облигации вчера за първи път превиши доходността по 10-годишните. За последен път такъв феномен е наблюдаван в икономиката на САЩ през 2005 г., в навечерието на световната икономическа криза, разразила се през 2008 г.  Снощният спад заличи печалбите от предишния ден, когато пазарите рязко вдигнаха индексите заради новината, дошла от президента Доналд Тръмп, че той оттегля някои от заплахите си за налагане на допълнителни мита върху редица китайски стоки, които трябваше да влязат в сила от следващия месец. Съобщението на Тръмп, въпреки опроверженията от неговата администрация, се възприемат като признание, че митата и търговската война изобщо се отразяват зле на американските потребители, посочва ДПА.", "date": "2019.08.15", "title": "Американските борсови индекси отбелязаха рязък срив"}
{"url": "https://www.monitor.bg:443/bg/a/view/evakuiraha-250-gosti-i-personal-ot-hotel-vyv-velingrad-zaradi-obgazjavane-173008", "text": "Близо 200 гости и 50 души персонал от хотел“ Роял Спа“ във Велинград са били евакуирани снощи заради силно обгазяване в сградата. Това съобщи говорителят на Областната дирекция на МВР в Пазарджик Мирослав Стоянов. Сигналът  е получен малко след 22.40 ч. на телефона за спешни повиквания-112. Сигналът е подаден от служителка в хотела. Незабавно към мястото са насочени два противопожарни автомобила от районната служба във Велинград, заедно с дежурната смяна огнеборци. От Пазарджик е изпратен и микробус за евентуално превозване на хора, а от РУ-Велинград са насочени автопатрули. По първоначални данни огънят тръгнал от приземния етаж, където е разположено SPA – отделението. Установено е, че пожарът е възникнал в сауните на СПА-центъра на хотела, откъдето е започнало и обгазяването. При инцидента няма пострадали хора. След потушаване на пожара е установено, че огънят е унищожил две сауни и над 200 кв. метра стени са били опушени.  Късо съединение в инсталацията на СПА комплекса е причината за инцидента, съобщи директорът на ГДПБЗН главен комисар Николай Николов пред bTV. Успоредно с предприетите гасителни действия пожарникари и полицаи са обходили всички етажи, за да може гостите на хотела и персонала да бъдат евакуирани своевременно. От сградата са изведени общо 200 гости и 50 човека персонал. Пожарът е изгасен, размерът на нанесените щети тепърва ще се изяснява. В светлата част на деня предстои да бъде извършен оглед от дежурна група при Районното управление в курорта. По случая е образувано полицейско производство.  Главен  комисар Николов оцени високо действията на персонала на хотел \"Роял Спа\" при проведената евакуация.", "date": "2019.08.15", "title": "Евакуираха 250 гости и персонал от хотел във Велинград заради обгазяване"}
{"url": "https://www.monitor.bg:443/bg/a/view/svatben-ritual-s-pisana-bulka-na-folkloren-festival-zlatna-bradva-v-polsha-173006", "text": "Сватбен ритуал с писана булка ще бъде представен на фолклорен фестивал в полския град Закопане. Ритуала е съхранен в няколко  села около Гоце Делчев, но това не е мюсюлманска традиция. По-скоро писаната сватба е оцеляла още от езическите времена. Фолклорната формация „Брезничанки“ заминава утре,  на 16 август за полския град Закопане, където се провежда фестивалът за високопланински фолклор „Златна брадва“. Групата от село Брезница, община Гоце Делчев, е избрана след предварителна селекция. В 30-минутно представление самодейците ще покажат автентично сватбения ритуал. Постановката се нарича „Запри са слънце, на момини двори“. „Брезнишката булка е много красива. Лицето ѝ се боядисва с помади и кремове в бяло, а върху него се лепят пайети. Облечена е в традиционна носия“ – разказа ръководителят на формацията Салих Буковян. Фестивалът събира на едно място певци, свирачи, ансамбли за автентичен и обработен форклор, етнографи и хореографи в Закопане – град, разположен в Западните Татри, на стотина километра от Краков.  “Златна брадва“ е едно от най-мащабните фолклорни събития с конкурсен характер в Европа. Самодейците от фолклорната група „Брезничанки“ са единствените от България, които ще вземат участие в 51-вото му издание. Фестивалът ще продължи до 26 август.", "date": "2019.08.15", "title": "Сватбен ритуал с писана булка на фолклорен фестивал „Златна брадва“  в Полша"}
{"url": "https://www.monitor.bg:443/bg/a/view/piem-3-5-pyti-po-malko-bezalkoholno-pivo-ot-evropejcite-172988", "text": "В България се консумира около 3,5 пъти по-малко безалкохолна бира спрямо средното ниво за Европейския съюз. Това каза за „Монитор“ Ивана Радомирова, изпълнителен директор на Съюза на пивоварите в България (СПБ). Тя уточни, че в целия ЕС, включително и в България, се забелязва нарастващ интерес към бирата без алкохол или с ниско алкохолно съдържание. „В страните от а в нашата страна се очаква през тази година да достигне около 2 на сто“, обясни Радомирова. „От началото на годината на пазара у нас са излезли 16 нови бири, произвеждани от фирми, членуващи в браншовата организация. Прави впечатление, че все повече се развива сегментът на премиалните бири, които са бутикови предложения. Те са в малки серии и са от видове, които не са традиционни за нашия пазар. Тази тенденция е най-отчетлива в големите градове и сред потребителите на пиво в активна възраст от 29 до 45 години. У нас в последните години обаче най-много се консумира светлото пиво тип пилзнер. То държи около 93% от пазара“, каза още директорът на СПБ. Според Радомирова положителна тенденция е спадът на продажбите на пиво в пластмасови бутилки и се увеличава на кенчетата. За последните 3 години Статистиката на браншовата организация сочи, че през миналата година в страната са продадени 5,5 млн. хектолитра бира, а оборотът на пивоварните е близо 480 млн. лв. Произведените количества бира у нас са били било 5,1 млн. хектолитра, като за същия период на пазара са позиционирани 35 нови продуктови предложения. Вносната бира е 308 хиляди хектолитра, а износът, който е 187 хиляди хектолитра, е с 44% ръст. За 2018 г. консумацията на бира на глава от населението у нас е 75 литра. Продажбите на бира на „студения пазар” (хотели, ресторанти, кафенета) вече 10 години продължават да са в стагнация и в сравнение с реализацията през „топлия пазар” (магазинната мрежа) за 2018 г. са в съотношение 20% към 80%. Най-големите любители на пивото са мъжете на възраст 40-49 години, които пият бира 10-11 пъти месечно. При дамите най-активните почитатели на пивото са в същата възрастова група, но те консумират пенливата напитка 6 пъти в месеца. Дъждовните седмици в началото на лятото и по-слабият туристически поток вече доведоха до 4-5% спад в продажбите на бира.", "date": "2019.08.15", "title": "Пием 3,5 пъти по-малко безалкохолно пиво от европейците"}
{"url": "https://www.monitor.bg:443/bg/a/view/dvijenieto-po-am-struma-v-rajona-na-dupnica-ostava-sprjano-173007", "text": "И днес движението по автомагистрала \"Струма\" в района на Дупница остава блокирано заради пожара, който повреди колоните на мост на магистралата.  Трафикът за Гърция ще се осъществява по обходния маршрут през Е-79, докато не се извърши ремонт на съоръжението. Пътната  агенция внесе в прокуратурата сигнал срещу собственика на предприятието за вторични суровини \"Феникс Ресурс\" в Дупница. Неправомерно съхранявани отпадъци на фирмата предизвикаха огромен пожар. От екоинспекцията в Перник заявиха, че може да се стигне до отнемане на лиценза, а от АПИ ще предявят финансов иск за нанесените щети на съоръжението. Експертизата за състоянието на моста се очаква до края на седмицата.", "date": "2019.08.15", "title": "Движението по АМ \"Струма\" в района на Дупница остава спряно"}
{"url": "https://www.monitor.bg:443/bg/a/view/mobilni-ekipi-otnovo-trygvat-po-obshtinite-za-novite-pensii-173010", "text": "Мобилни екипи от всички териториални поделения на Националния осигурителен институт /ТП на НОИ/ ще консултират отново през септември хората, за да ги подпомогнат при избора на по-благоприятен прогнозен индивидуален коефициент, изчислен по старата или по новата методика, действаща от началото на 2019 г., съобщиха от института. Индивидуалният коефициент е елемент, приложим при определянето размера на пенсиите, свързани с трудова дейност. Графиците за посещенията на мобилните екипи в общинските центрове по места през септември т.г. ще бъдат оповестени до края на август в приемните на всяко ТП на НОИ. В постоянните приемни на поделенията на НОИ, както и в изнесените работни места, консултациите по тази тема не са преустановявани. В кампанията през май над 1500 бъдещи пенсионери са били консултирани за вариантите за изчисляване на индивидуалния коефициент на бъдещата им пенсия чрез мобилните групи. За да получим консултация, трябва да предоставим на служителите информация за общата продължителност на придобития осигурителен стаж за времето до 31 декември 1996 г., както и документ по образец УП-2 за брутното трудово възнаграждение или доход, върху които са внесени осигурителни вноски за три последователни години от последните 15 години осигурителен стаж по личен избор преди 1 януари 1997 г. Последните са необходими за изчисляването на индивидуалния коефициент и по т.нар. \"стара методика\". От началото на годината около 52 000 души са подали заявления за отпускане на лична пенсия, свързана с трудова дейност, като пенсионното производство за част от тях все още не е приключило, съгласно нормативно установения срок от 4 месеца за произнасяне на пенсионния орган.  Хората с подадени заявления в периода от 1 януари 2019 г. до 3 май 2019 г. за отпускане на пенсия, свързана с трудова дейност, с начална дата след 31 декември 2018 г., както и тези от тях, на които е била отпусната такава пенсия до 4 май 2019 г., могат да упражнят еднократно правото си на избор за по-благоприятния за тях начин за изчисляване на индивидуалния им коефициент. От този ред до момента са се възползвали около 2200 души. Електронната услуга \"Изчисляване на прогнозна пенсия\" е достъпна и за самостоятелно ползване на интернет страницата на НОИ чрез издаден от института персонален идентификационен код /ПИК/. От 4 май т.г. досега през тази услуга са направени справки с ПИК за близо 36 000 души.", "date": "2019.08.15", "title": "Мобилни екипи отново тръгват по общините за новите пенсии"}
{"url": "https://www.monitor.bg:443/bg/a/view/prof-d-r-nikolaj-miloshev-panikata-pri-zemetresenie-prichinjava-poveche-jertvi-173012", "text": "Сеизмичният риск в България е по-нисък, отколкото при съседите. Общините трябва да уточнят състоянието на сградите на тяхна територия, казва в интервю за \"Монитор\" директорът на Геофизичния институт към БАН.  - На Балканите сме в известна степен привилегировани. В Гърция стават повече и чести земетресения. В Румъния имат едно огнище - Вранча, но то е страшно. В Северна Македония след 1963 г. не е имало мощен земен трус. В Турция също има доста опасни огнища. У нас най-разрушителните земетресения са се случили в началото и през първата половина на миналия век. След това относително силни трусове с епицентър на наша територия е имало през 1985 г. в Стражица и през 2012 г. край Перник. По международните класификации те не са много силни. За съжаление, специално за Стражица лошото жилищно строителство е дало отражение с доста щети. Край Перник, за късмет, няма жертви, а материалните щети са на сгради, които не са строени както трябва. От тогава имаме снимка на 2 къщи. Едната даже неизмазана, но с железобетонни колони, не е мръднала. Другата, на мястото на големите пукнатини се вижда, че и в ъглите е зидана с кухи тухли четворки. В тази връзка законодателството ни, свързано със сеизмичните рискове, е качествено. През 2017 г. и 2018 г. на базата на нова информация от последните 10 години бе актуализирано и сеизмичното райониране на страната. Спазването на правилата при изграждането би трябвало да гарантира устойчивост на сградите. Другият проблем е, че при едно средно силно земетресение повечето жертви са в резултат на паниката, а не от разрушенията на сградите. Колеги от Турция са виждали хора да скачат от балкона по време на труса. - Да. Става дума за еврокод номер 8, касаещ правилата за противоземетръсно строителство. Правилата по него са действащи и трябва пълно съобразяване с тях, за да се намалят рисковете до възможния минимум. Спазването им вдига разходите за строителството само с няколко процента. За по-скъпи обекти се прави микросеизмично райониране за проучване на терена. Така се постъпва обикновено за много високи сгради. За атомни централи е задължително. - Някои от колегите смятат, че щом в началото на 20-и век е имало на наша територия силни земетресения, то вероятността сега е малка, което общо взето е несериозно. Донякъде има логика, че натрупаната преди това енергия се е освободила. Не може обаче да си върху погреб и да си сигурен, защото нямаш кибрит. Навсякъде по света се работи, търсят предвестници на силните трусове, но те трябва да бъдат еднозначни. Обикновено можем да направим паралел с прогнозите за времето, които се правят от 120-130 години всеки ден и няма пълна точност. При тях на другия ден може да се види какво е познато и какво не е. За щастие земетресенията са много по-малко. Освен това при тях не може да си позволим коефициент на достоверност. Решим ли хипотетично да обявим, че ще има силно земетресение не след час или два, а на другия ден, то тогава от паниката жетвите ще са много повече, отколкото при истински силен трус. Преди около половин век в Китай са успели да предскажат някои от земетресенията. Не след дълго време обаче се случва силен трус, без никой да успее да го прогнозира. - Може би става дума за предупредителните системи. Те са нещо съвсем различно и са свързани със скоростта на разпространение на сеизмичната вълна. Там те се използват например, за да бъдат спрени навреме реакторите на атомните централи, електрозахранването на скоростните влакове. - Поначало два са основните типове земетресения. Едните започват с по-слаби трусове, докато се стигне до най-силния. При другите след най-мощния удар има други с по-малка сила. Така е в нашия район и по затихващите трусове съдим дали процесът върви към успокояване. Огнището във Вранча е много особено, защото е и по-дълбоко. Имало е случаи там да има земетресение от пета степен и след това настъпва пълно затишие с дни. Не бива обаче да забравяме, че не може да се правят заключения на базата на недостатъчната статистика от последните столетия. - Най-сеизмично активният район в страната е на юг от Благоевград, при Кресна, където през 1904 г. е регистрирано най-силното земетресение от седма степен. Там непрекъснато има слаби трусове. Рискови са и районите около Шабла, по долината на Марица, около Горна Оряховица. Най-слаба е активността в Северозападна България. Не бива да забравяме, че сме малка държава и силен трус, където и да е на наша територия, ще нанесе големи щети на икономиката. Обикновено земният трус се усеща над трета степен, и то ако се намираме близо до мястото на епицентъра му. - Този тип рискове включват не само сеизмичната активност, но и броя, и гъстотата на населението. Затова отговорът в случая е София. Варна също е уязвима заради огнището при Шабла, а Велико Търново откъм района на Горна Оряховица. - На базата на информацията от кадастъра бе извършено примерно обследване на Севлиево. Там имаха много подробна информация за сградния фонд в общината. На базата на тези данни се направиха заключения коя постройка до каква степен на земетресение би издържала и какви щети може да се очакват в района. Обследваха се и всички общински обекти, където в случай на разрушения трябва да се настанят временно хората, останали без подслон. В следващите години подобен род сеизмично обследване трябва да направят всички общини в страната. Преди това обаче е необходимо да се оправят нещата с информацията в кадастъра. - Да, разполагаме със съвременна апаратура, макар и не най-скъпата. Това ни позволява да обменяме всякаква информация в реално време с колегите от цял свят. До 2005 г. работихме с аналогова система и на практика бяхме малко като бяло петно. Тогава информацията можеше да се предава само като краен резултат. Сега нашите данни се ползват от всички и от Европейския средиземноморски сеизмичен център, базиран във Франция, и от други държави, както и ние черпим от тяхната информация. - На Медведев-Шпонхойер-Карник е 12 степенна и касае последствията от труса на определено място. Магнитудът по Рихтер се измерва само в епицентъра на земетресението. - Дори според най-апокалиптичните сценарии се смята, че умерените ширини най-малко ще пострадат от настъпващите климатични промени. Възможно е в Южна България климатът да стане субтропичен. Вече има някои признаци за това, защото нямаме пролет и есен от по 3 месеца. Междинните сезони се скъсяват, подобно на климата в Средиземноморието, където има основно лято и зима. Въпреки всичко страната ни като природа е великолепна. Роден е на 4 юни 1959 г. в София През 1982 г. завършва Факултета по математика и механика на Софийския университет, а през 1985 г. магистратура по физика До 1990 г. работи като специалист-физик в Геофизичния институт на БАН В периода 1990-1999 г. работи като научен сътрудник в същия институт През 2001 г. е назначен за заместник-директор на Геофизичния институт От 2004 до 2010 г. е председател на Съвета на директорите на направление „Науки за Земята“ в БАН В периода 2002-2010 г. е назначен за директор на Геофизичния институт. От 2008 до 2012 г. е заместник-председател на Общото събрание на БАН. От 2011 г. е професор в националния Институт по геофизика, геодезия и география От 13 март до 29 май 2013 г. е служебен министър на образованието и науката От 2018 г. е директор на Геофизичния институт на БАН", "date": "2019.08.15", "title": "Проф. д-р Николай Милошев: Паниката при земетресение причинява повече жертви"}
{"url": "https://www.monitor.bg:443/bg/a/view/trymp-pokani-si-na-sreshta-za-honkong-173005", "text": "Доналд Тръмп покани \"страхотния лидер\" Си Дзинпин на среща през Туитър. Американският президент е сигурен, че Си може да реши хуманно проблема с Хонконг. \"Познавам много добре президента на Китай Си. Той е страхотен лидер, който много има уважението на своя народ. Той също е добър човек в \"труден бизнес\". Нямам никакво съмнение, че ако президентът Си иска бързо и хуманно да реши проблема с Хонконг, той може да го направи. Лична среща?\", пише Тръмп в Туитър.", "date": "2019.08.15", "title": "Тръмп покани Си на среща за Хонконг"}
{"url": "https://www.monitor.bg:443/bg/a/view/myj-strelja-po-policijata-i-vze-zalojnici-vyv-filadelfija-173004", "text": "Мъж откри огън по полицаи, докато те претърсваха за наркотици къща във Филаделфия. Ранени са шестима служители на реда. Екип на специалните части – SWAT, спаси двама офицери и други заложници, които бяха хванати в капан в дома на стрелеца. След шест часа полицията във Филаделфия твърди, че въоръженият заподозрян все още не се е предал. На пресконференция полицейският шеф на града Ричард Рос каза, че стрелецът е стрелял по камиона на екипа на SWAT, преди да пристигнат в имота. \"Няма индикации, че той се опитва да се предаде. Знаем, че той е все още жив.”, заяви комисар Рос на пресконференция. Полицаите все още се \"опитват да общуват със стрелеца\" и го призоваха да се предаде, написа в Туитър полицейският сержант Ерик Грип. Шестима служители, участвали в престрелката, са откарани в болница с наранявания, които не са животозастрашаващи. Ричард Рос каза още, че \"много от тях е трябвало да избягат през прозорци и врати\", тъй като са били под обстрел. Видео от местопроизшествието показа десетки полицейски коли и офицери около къщата на барикадиралия се вътре стрелец. Президентът на САЩ Доналд Тръмп бе информиран за стрелбата, заяви заместник-секретарят на Белия дом Хоган Гидли.", "date": "2019.08.15", "title": "Мъж стреля по полицията и взе заложници във Филаделфия"}
{"url": "https://www.monitor.bg:443/bg/a/view/kalin-syrmenov-za-treti-pyt-stana-jenski-tatko-173003", "text": "Директорът на Сатиричния театър Калин Сърменов в сряда за трети път стана женски татко. Боряна - съпругата на известния актьор, прочул се като мафиота Милото от сериала \"Седем часа разлика\", го дари с чудесно момиченце, проплакало в апогея на зодията Лъв. Калин, който на сцената на Сатирата в последните месеци се подвизава като благородния Дон Кихот на Сервантес, е баща на още две дъщери. През юли той омъжи в разкошна вила край София най-голямата, Дария, родена от първия му брак. От втората си съпруга Боряна 56-годишният актьор има още едно момиче - тийнейджърката Димана. Имената на двете красавици започват с \"Д\", за да подновят първата буква от името на баба си. Според близки до шефа на Сатирата обаче името на най-малката принцеса в семейството започва с \"А\".", "date": "2019.08.15", "title": "Калин Сърменов за трети път стана женски татко"}
{"url": "https://www.monitor.bg:443/bg/a/view/kokoshki-ot-chiprovci-snasjat-samo-za-sofija-172669", "text": "Иван Иванов и съпругата му от Чипровци рядко остават до края на деня на Фермерския пазар в сряда пред Министерство на земеделието. Обикновено в два следобед те са готови да си тръгнат за Чипровци. Просто защото по това време вече са продали всички яйца, които са донесли за продан. От  сутринта пред щанда им се тълпят столичани, за да се сдобият с големите, с яркооранжев жълтък яйца. Понякога дори се карат, ако някой клиент мераклия реши да купи повече. Просто защото няма да остане за цялата опашка. Имало е случаи, в които по-заможни хора си поръчват и са готови да предплащат по 50-60 бройки, разказват двамата със съпругата си. С две думи, гладът за прясно „коко“ , снесено от свободно отглеждани кокошки, е ненаситен. Първоначално реализират продукцията основно на пазарите в Чипровци. Когато научават за Фермерския пазар пред агроведомството  в сряда, пробват с малко яйца. Стоката още първия път се изчерпва много бързо. И се стига до там, че вече ако поискат, могат да си позволят да работят само за постоянните си клиенти. София поглъща всичко, което не е индустриално отгледано, обобщава със смях Иван Иванов. Иван Иванов е земеделски производител. През 2014 г. се регистрира по Наредба 26, но преди това предприемаческият му дух е минал през какво ли не. Работил е тринайсет години на електроцентарала в Чипровци, където управител е бил баща му. През деветдесетте години със съпругата му, която е украинка и учителка в планинското градче, правят чипровски килими и ги продават. Двамата боядисват преждата. Съпругата му, която е биолог, изследва и взема рецепти от местните и свекърва си начина на оцветяване с природни бои. Така зеленото получават от копривата, червеното от червено цвекло, топлите охри от лучени люспи.  Готовата прежда дават на жени, които владеят умението да тъкат прочутите чипровски килими. След това ги продават, включително и на контрагенти от Шуменско и Харманлийско.  На въпроса безработицата ли го е накарала да се захване с толкова разнопосочни дейности, той отговаря с бодър смях. О, работа има за целия български народ, стига да иска някой да я върши. Той обяснява, че в Чипровци например  почти никой не работел. Причината били високите миньорски пенсии, които обезпечават семействата. Младите хора пък заминавали за София. Просто духът му е неспокоен и предприемчив. Преди кокошките и килимите, регистрирали фирма със съпругата си за преработка на слънчоглед. Направили цял цех, за студена преработка на семките и производство на нерафинирано олио. В първата десетдневка на този век внасят машини от Украйна. От 2006 до 2008 г. бизнесът върви повече от успешно. Купуват слънчоглед, чистят го, белят го. Правят студено пресовано олио, дават го на големите преработватели като вид суровина и получават рафинирано, което после продават. Когато слънчогледът стига цената от 500 лв. за тон, бизнесът им става безпредметен. Печелехме, когато тон струваше 450 лв. тона, а цената на олиото 2,20 лв кг.  После в магазина цената  стана 2 лв., а на едро търговците можеха да си го купят по 1,30 лв. за кг, обясни краят на бизнесът със слънчоглед Иванов.     Въпреки това настоящият земеделец отговаря уверено защо днешното олио е като вода и няма никаква плътност като това отпреди 15 г. Ами, защото тогава олиото се правеше от слънчоглед. А сега екстракцията от кюспе се  разрежда с основното олио и това е. Екстракцията се прави с бензин и киселина. Тази фабрика, която прави 20 т олио, прави и 57 тона кюспе, а от него изкарва още 4 т олио, обясни нагледно за какво става въпрос Иван Иванов.     Крахът на бизнеса с олио ни най-малко не ги отчайва. Иван Иванов си спомнил за най-богатия човек на Харманли, който в зората на демокрацията му разкрил тайната на успеха си. „Залудо работи, залудо не стой“. И той така и решил да направи. Купува си кокошки носачки Ломан Браун и се регистрира по Наредба 26, която му позволява да отглежда 100 кокошки във ферма и да продава определени количества яйца от тях.  Породата е такава, че снася по 240-250 яйца дневно. Когато във времето носливостта им падне на  90 яйца, продават птиците. Обикновено това са хора, които си купуват носачка за семейството, но не държат да прибират яйца всеки ден, обясни той. Фермата се намира в село Железна до Чипровци, а гората е до нея. Заградени са и се охраняват с куче. Ровят из двора, кълват червейчета и всякакви зърна, които им дават. Нямат петел, защото веднъж, когато стопаните са пуснали, те са го разкъсали. Не разбрах защо, но още ме е яд, беше много красив петел, вдига рамене фермерът. Птиците се хранят с трева, люцерна. Дават им смески, които са сертифицирани - царевица, жито, кюспе, олио. Иван Иванов обаче отказа да каже пълната тайна на оранжевия жълтък на яйцата си. Не, не е само царевицата, клати енергично глава той. С възмущение отрече да слагат готови прахчета за цвета в храната на кокошките. Ние не сме индустриални фермери, ядоса се той. Хората купуват от нас две години поред и ние гарантираме качество на яйцата си, каза той. Накрая леко повдигна завесата на тайната на ярките жълтъци на яйцата си. „Образно казано стават толкова жълти, защото им даваме производни на царевицата. От нея се вади нещо, което е най-силно и се продава с тирове, прави се в Разград. Това нещо прави цвета и вкуса на яйцата, плюс люцерната“, приключи урока по отглеждане на носачки кокошки за вкусни яйца фермерът от Чипровци.   Иван Иванов подчерта, че има железен принцип. Никога не е получавал субсидии и с държавата не работи. Защото, каза той, не работя с това, което го няма. Той се аргументира със следния пример. „Има фермери, които получават субсидии за картофи, насадили 15 дка от тях, а аз от три декара изкарвам повече от тях.“ Семейството отглежда три декара картофи. Сортът става за всичко -  за печене, варене, пържене и готвене, увери стопанинът. Ще ги вади след август и ще ги предлага на пазара. Първо обаче ще има дегустация, увери той, за да знаят клиентите какво си купуват. В двора си в Железна отглеждат и  100 стръка домати за лично ползване.   ", "date": "2019.08.15", "title": "Кокошки от Чипровци снасят само за София"}
{"url": "https://www.monitor.bg:443/bg/a/view/dnes-e-goljama-bogorodica-video-173000", "text": "Днес е Голяма Богородица - денят, в който християнската църква почита Света Богородица като покровителка на майчинството, жените и семейното огнище. Успение на Пресвета Богородица или Голяма Богородица е един от 12-те християнски празници, чествани и от православни, и от католици.У нас Успение на Пресвета Богородица е най-големият летен християнски празник. Според Светото писание, това е денят, в който Божията майка, на 64-годишна възраст, напуска земния живот и отива при сина си. Нейната смърт била тъй лека и блажена, че приличала на заспиване. Оттук и думата \"успение\" - заспиване. Според народната традиция, празникът се нарича Голяма Богородица, за разлика от Малката Богородица, когато се чества рождението на Христовата майка. На Голяма Богородица след тържествена литургия в църквата се освещават обредни хлябове, които жените след това раздават за здраве и за починалите близки. Света Богородица се почита като покровителка на майчинството и на жените, като пазителка на семейното огнище. На този ден правят родови срещи, свързани с жертвоприношение - курбан за живот, за здраве, за плодородна година, против премеждия и болести. Традиционни ястия на трапезата са прясна питка, украсена с порфорен орнамент, варено жито, царевица и тиква. Ядат се диня и грозде. Всяка година на Успение Богородично към Бачковския манастир се стичат   от цялата страна, за да се поклонят пред Чудотворната икона на Света Богородица. Празникът започва с литургия, а след това вярващите тръгват на литийно шествие, водено от монаси, които носят чудотворната икона на Божията майка до местността Клувията. Имен ден празнуват кръстените с имената Мария, Марийка, Мара, Марин, Мариян, Марияна, Мариана, Мариан, Маша, Мариета, Мариела, Марио, Преслав и Преслава.", "date": "2019.08.15", "title": "Днес е Голяма Богородица (ВИДЕО)"}
{"url": "https://www.monitor.bg:443/bg/a/view/livyrpul-triumfira-sys-superkupata-sled-drama-s-duzpi-v-istanbul-173002", "text": "Европейският шампион \"Ливърпул\" спечели Суперкупата на Европа след успех с дузпи над носителя на Купата на УЕФА \"Челси\". Двата тима завършиха редовното време  при резултат 2:2 на \"Водафон Арена\" в Истанбул, а при ударите от бялата точка \"червените\" бяха по-точни и реализираха 5 срещу 4 за \"сините\". Оливие Жиру откри резултата в 36-ата минута, а Садио Мане изравни в 48-ата, след което направи пълен обрат в 95-ата минута. В 101-вата Жожриньо изравни от дузпа. Така \"мърсисайдци\" спечелиха 13-ия си европейски трофей. Клубът от \"Анфийлд\" е вдигал три пъти до момента Суперкупата, докато \"сините\" от Лондон имат един подобен триумф.", "date": "2019.08.15", "title": "\"Ливърпул\" триумфира със Суперкупата след драма с дузпи в Истанбул"}
