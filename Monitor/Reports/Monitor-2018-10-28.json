{"url": "https://www.monitor.bg/bg/a/view/svetovni-specove-po-nlo-na-kongres-u-nas-148071", "text": "Хасково става световен център по уфология след седмица. Учени и любители на теориите за общуването ни с извънземния разум ще присъстват в залата на хотел \"Европа\" в Хасково на 3 и 4 ноември. Мястото е избрано не случайно, защото регионът изобилства от мегалитни паметници и древни светилища, за които се предполага, че са изоставени или все още действащи портали към други измерения, вселени или отдалечени кътчета на нашата Галактика. Форумът събира най-добрите изследователи на извънземния разум. Сред тях разбира ще бъде и българският проф. Лъчезар Филипов, който е подготвил принципно нова класификация на извънземните. Проф. Филипов е завършил астрофизика в Съветския съюз. От 1982 г. работи в Института по космически изследвания, където беше зам.-директор. За приноса си към космическата наука през 1987 г. получава наградата “Циолковски” на руската академия на науките, заедно с Карл Сейгън. Той е сред малцината наши учени, които се интересуват от НЛО. Същевременно е обявен за един от десетте световни учени, които вярват в извънземен разум. В десетката има космонавти, президенти и трима учени, между които е и той. Проф. Филипов проявява особен интерес към Родопите и най вече към скалното светилище Перперикон. Сериозно чуждестранно участие ще има на форума, съобщават организаторите. Имън Ансбро ще разясни за комуникациите с извънземните, а Ърлинг Странд ще ни запознае с мистерията като средство за обучение на студенти. Друг известен уфолог е Гари Хеселин. Той ще разкрие истината за известния инцидент в гората Рендълшъм. Докладът на Роберто Пиноти е за изследванията върху НЛО в Европа. Кейт Торвалдсен ще разкаже за своето отвличане и чуждоземните си импланти, които е придобил при контакта си с тях. Леонид Ксанфомалити ще обърне внимание на търсенето на живот отвъд пределите на Земята и нетолерантността в научните среди. Робърт Салас ще разкрие връзката между ядрените оръжия и явлението НЛО и дали пришълците провокират, или са ни спасили от ядрен апокалипсис. Владимиро Биболоти ще представи файлове от Пентагона, които се разсекретяват за пръв път. Катерине Ансбро ще говори за съчетаване на уникално личната с общата социална действителност. Пауло Гуизарди ще проектира мисловни карти за изследване на феномена UFO / UAP ( НЛО/Неидентифицирани Въздушни Явления). През цялото време ще се очаква извънземните да дадат сигнал или знак за своята поява. Форумът е открит за всички, които се вълнуват от контактите ни с извънземните и поставят под съмнение съществуването им и присъствието им на Земята.", "date": "2018.10.28", "title": "Световни спецове по НЛО на конгрес у нас"}
{"url": "https://www.monitor.bg/bg/a/view/vlak-premaza-myj-kraj-blagoevgrad-148070", "text": "Малко преди 18 часа тази вечер млад мъж се хвърли пред пътническия влак  София – Кулата малко след потеглянето му от ЖП гара Благоевград.  Трагичният инцидент е станал в близост до квартал „Струмско“. Тялото буквално е разчленено на релсите. Потресен  машинистът, който е от Петрич  каза с няколко думи, че в последния момент човек се е хвърлил пред  локомотива и е нямало  никаква възможност за реакция. На място още има екипи на Спешен център  и полиция, които извършват разследване на станалото. Районът е отцепен, а влаковете са спрени за движение. Снимка: pirinsko.com  ", "date": "2018.10.28", "title": "Влак премаза  мъж край Благоевград"}
{"url": "https://www.monitor.bg/bg/a/view/morjak-zagina-i-drug-e-ranen-pri-remont-na-korab-vyv-varna-148066", "text": "Инцидент при който загина моряк, а другб е ранен стана при ремонт на кораб във Варна, съобщи БНТ. Двамата са от екипажа на кораба \"Българка\", който е собственост на параходство \"Български морски флот\". Инцидентът е станал тази сутрин във варненската корабостроителница, където плавателният съд е на ремонт. Има и още един пострадал, който е с 40% изгаряния във Военноморската болница. По първоначална информация, двамата моряци са извършвали ремонт в предната част на кораба, когато възникнала експлозия. Корабът плава под малтийски флаг и от Инспекцията по труда във Варна заявиха, че нямат правомощия да направят проверка, макар че работниците са българи. По случая е образувано досъдебно производство. Корабът е построен през 2004 година в България. Той е в ремонт от 19 октомври. По случая е образувано досъдебно производство", "date": "2018.10.28", "title": "Моряк загина, а друг е ранен при ремонт на кораб във Варна"}
{"url": "https://www.monitor.bg/bg/a/view/orlin-pavlov-vleze-v-uchebnicite-po-muzika-148026", "text": "След като училищният звънец в 97 СУ „Братя Миладинови“ в София преди две седмици зазвуча с хита на Орлин Павлов „Още малко“, сега певецът с най-голямата усмивка може да се похвали, че ще стигне до всички деца в страната. Но с детски песни. Негово изпълнение беше вкарано в учебниците по музика за трети клас. Той ще звучи сред най-малките с „Коледен звън“, в която пее заедно с детско шлагерно студио „Да“. Песничката е една от шестте композиции на автора Доно Цветков, които влизат в новите учебни помагала за 3-ти и 7-ми клас на издателство „Анубис“. Всички те са по музика на Цветков, а текстовете са на доказаната му творческа половина Райна Пенева, с която издадоха вече няколко диска за най-малките. Изпълнението на останалите композиции също е поверено на популярни гласове, сред които е и дует „Мания“. Част от песничките са предназначени дори за детската градина – за малчуганите от 3 и 4 група. „А още 8 наши песни включиха в учебните си помагала по музика и 2 други издателства и надявам се скоро и тях да видя“, похвали се самият Доно Цветков. намигна той в социалните мрежи. Това не е първият съвместен проект на един от най-добрите съвременни композитори на детски песни и любимеца на малки и големи Орлин Павлов. Изпълнителят на „С едно крило“ се включи в албума му „Слънчева дъга“ преди няколко години, а в началото на 2018-та даде гласа си и за част от композициите в последния детски диск на Цветков \"Приказка сребърнобяла\". В изпълнението на десетте песнички освен Орлин се включват още Деси Добрева, която е възпитаничка на школата на Доно Цветков – студио „Да“, Милица Божинова, Наско от Б.Т.Р., дует \"Мания“, Николай Манолов. Композиторът стана всеобщ любимец с написването на \"Ало, ало Слънчице\" и \"Роклята на мама\", които се превърнаха в истински хит в YouTube.", "date": "2018.10.28", "title": "Орлин Павлов влезе в учебниците по музика"}
{"url": "https://www.monitor.bg/bg/a/view/tyrsete-rodninite-si-za-da-ne-gi-tyrsjat-izmamnicite-148059", "text": "Държава, в която всяка втора бабичка може да хвърли 100 000 лева от терасата, не е изпаднала, а си е направо добре. И после да кажат нещо за пенсионната система. Или бабите взимат големи пенсии, въпреки че не е точно така, или са свикнали да живеят с много малко, или са много глупави. Истината е някъде по средата. Но е толкова горчива, че ме е срам да я кажа. Истината е, че тези хора са свикнали да живеят с кофичка кисело мляко и парче хляб и да заделят пари, защото виждат, че не могат да разчитат на наследниците си. Нито на децата си, нито на внуците си. Защото те я няма да имат работа, я ще имат, но няма да им плащат редовно. И тези хора са готови да гладуват, но да имат заделен лев настрана. В банка, под дюшек или в някой закопан буркан. Защото младите само имат нужди. Те рядко помагат. Живеят до 30-40-годишнината си при майка си и и баща си, а в малките населени места освен че живеят и ги спукват от бой, за да им дадат пари за ракия. И е нормално тези хора да се грижат за старините си. И в момента, в който се наложи на някой от отгледаните от тях провали да му се помогне, те са готови да прежалят с години мизеруваните спестявания и да им ги дадат накуп. Не за друго, а защото така са научени.  Не са виновни нито бабичките, нито старците, че правят това нещо. Виновни сме ние – младите. Защото им се обаждаме само по Коледа, за рождения ден и когато имаме нужда. Не звъним просто да ги чуем как са и те не познават нашия глас. Познават обаче гласа на мошеника, който се обажда по-често от родния внук или дъщеря. Защото на последните им е по-лесно просто да забравят самотните старци, които взимат пенсии и държавата е техният закрилник, а не семейството. И ги оставят на произвола на съдбата. Но циганинът знае тези неща и се възползва. Граби с пълни шепи от спестените на бабичките пари, както граби с шепи и социалните помощи. И отново - младите хора позволяват това. Не е виновна полицията, която влага всички сили, за да ги опази. Виновно е семейството, което звъни само когато има нужда от нещо. И от хора, които са дали целия си живот за нас. Ако спрем да търсим само при необходимост старите си роднини и телефонните измамници ще спрат. Защото ако баба Дочка знае, че синът й е добре, тъй като й се е обадил сутринта да се чуят, то тя няма да метне всичките си пари, за да му помогне, понеже се е заразил с африканска чума, въпреки че е ходил само до кварталното кафене в „Надежда“. Няма и да „съдейства“ на полицията с парите от продадения наскоро апартамент, защото ще знае, че полицията пари не иска. И ще го знае от внуците и децата си, а не от комшийката, която месец по-рано си е хвърлила златните накити. Младежи, търсете роднините си, за да не ги търсят измамниците.", "date": "2018.10.28", "title": "Търсете роднините си,  за да не ги търсят измамниците "}
{"url": "https://www.monitor.bg/bg/a/view/bedni-babi-hvyrljat-po-30-000-pensii-prez-balkona-148069", "text": "Бедни баби, които взимат минималната пенсия в страната, която чак от другата година ще стане 220 лева, са хвърлили 30 хил. месечни възнаграждения през балкона. Това показва статистиката на МВР, с която „Монитор“ разполага. Жените, които са около 90% от измамените само за година са наброили над 6 млн. лева на телефонни измамници. Рекордът по бройка измамени държи София със 120 преметнати жени, по изхвърлени суми обаче рекордьор са областните дирекции в най-бедния регион в страната – Северозападна България. Там са дадени една трета от сумите за година. „Не случайно мошениците избират по-бедните региони. Там са сигурни, че хората колкото и да имат, ще ги дадат. Бройката на измамените там не е по-голяма, но пък хората са склонни да дадат и последния си лев. Дали това идва от трудността с работа със съвременните устройства за комуникация, или просто от наивността на хората, ние не знаем. Само знаем, че отчитаме ръст в разкриваемостта. През миналата година тя е била 9 процента, докато през тази надхвърля 16 процента. Това обаче не спасява хората, тъй като и опитите скачат и стават все повече. Една група може да завърти до 1000 обаждания за ден. От тези 1000 души, все няколко ще се вържат на думите им и ще си дадат парите“, обясниха от „Национална полиция“ пред „Монитор“. От там предоставиха и данни за измамите по градове. От началото на годината само по сюжета „полицейска акция“ са изгорели близо 600 души в страната, които са били подведени, че помагат на органите на реда.  Измамниците най-често правели реализации, понякога дори и за по 1000 лева в София, където преметнатите са 120, следва Пловдив с 55 удара, Варна с 52, Разград с 39, Сливен с 38 и Търговище с 37.  „Статистиката показва, че най-много като брой са в големите градове. Като обща печалба обаче парите са най-много в малките населени места. Е, за последните месеци цифрите малко се обърнаха, тъй като в София само за известно време възрастен мъж даде 600 хил. евро на измамници, а друга жена пък наброи същата сума, но в левове, с което статистиката претърпя обрат с над 1,6 млн. лева. Подобни удари обаче са единични и се надяваме да няма повече хора, които така да се доверяват. Паралелно с това работим по разкриването на мошениците“, обясниха разследващи от СДВР пред „Монитор“. От там дават за пример и данните от прокуратурата, според които двойно е нараснал броят на предадените на съд телефони измамници.  „За 2017 г. заявените телефонни измами и опити за такива са били 281, като този брой е около два пъти по-малък в сравнение с 2016 г., когато са били 515. От началото на 2018 г. досега са около 140 броя. За периода от 2017 г. досега са осъдени 8 души и са повдигнати обвинения на 11 души. Напоследък извършителите действат от чужбина, с чужди телефонни номера и чрез подставени лица - т.нар. мулета, затруднява разкриването им“, обясниха от районна прокуратура в София като дадоха данните единствено за столицата.  От държавното обвинение дадоха и други интересни подробности. Според тях най-често жертви на този тип измами стават хора на възраст между 71 и 80 години. 93 процента от мошениците пък са мъже на възраст между 18 и 35 години. Жените са включени в бандите основно като помощнички и основната им роля е да реват по телефона и да се правят на жертви, близки на потенциалните измамени.", "date": "2018.10.28", "title": " Бедни баби хвърлят по  30 000 пенсии през балкона"}
{"url": "https://www.monitor.bg/bg/a/view/slavisha-hvyrlja-naj-dobroto-na-ticha-148053", "text": "В „Левски“ нямат никакво намерение да пестят сили предвид тежкия домакински мач срещу „Ботев“ (Пловдив), който предстои за 26-кратните шампиони в неделя. От „Герена“ са категорични, че ще атакуват с всички сили и титлата и купата на България, което няма да позволи на част от ключовите играчи на тима да съхранят сили преди сблъсъка с „канарчетата“ на 4 ноември от 15 часа на „Герена“. Треньорът Славиша Стоянович също не си прави други сметки и смята да хвърли най-доброто в трудния осминафинал за купата на България с „Черно море“ в сряда. при гостуването на „Лудогорец“ и домакинството на „Верея“ се очаква от първата минута да започне португалецът Нуно Рейш, който отново ще измести Антони Белмонт. В групата по всяка вероятност ще попадне последното ново попълнение Луан Виана, а в разширения състав се очаква да се завърнат Паулиньо и Богдан Вашчук. Привържениците на „Левски“ се готвят за нов „син“ десант и силна подкрепа на своите любимци, като от сега мислят и за гостуващия в следващия кръг на „Герена“ отбор на „Ботев“ (Пд). Двете агитки имат дългогодишна вражда, а подемът в „сините“ редици през последните месеци е предпоставка за пълни трибуни на 4 ноември. Феновете започнаха подготовката още след мача с „Верея“, който събра близо 11 000 и то в делничен ден. „Отборът ни играе добре, имаме невероятен треньор и атмосферата не е била такава от доста време. А нашият празник, ще е ад за гостите“, заканиха се феновете. От ръководството на „Левски“ пък са готови да отговорят на големия зрителски интерес, като пуснат още днес билетите за двубоя, научи „Монитор“. „Сините“ ще направят всичко възможно да се изчистят техническите детайли около ценовото образуване на новия семеен сектор, за да могат всички пропуски да бъдат пуснати едновременно в следобедните часове.", "date": "2018.10.28", "title": "Славиша хвърля най-доброто на „Тича“"}
{"url": "https://www.monitor.bg/bg/a/view/producentryt-na-adel-hvali-rut-koleva-148031", "text": "Марк Ронсън, името, което стои не само зад десетки хитове, които може да затананикате на секундата, но и зад най-големите имена на модерната музика като Адел и Ейми Уайнхаус, не пести добрите си думи за българската Рут Колева. Поводът е новият й албум „Confidence. Truth“, който влезе в широката селекция за номинация за награда „Грами“. Влюбих се и в първия й албум, а парчето „Run“ заобичах дори още повече. Не я изпускайте!“, коментира Ронсън, който е основният виновник за мега хита с Бруно Марс „Uptown Funk“ и двете „Грамита“, които парчето отнесе. Новата тава на Рут получи суперлативи и от BBC, които пишат: Само преди няколко дни самата певица съобщи в личния си фейсбук профил, че проектът й е избран сред 12 хиляди заглавия. Той е един от 92-та диска, за които членовете на Американската академия за звукозапис ще гласува и ще изберат тазгодишните номинирани в категория „най-добър R&B албум“. Официално претендентите за приза ще бъдат обявени на 5 декември, а победителят ще бъде награден на 10 февруари 2019-та на голямата ежегодна церемония по раздаването на статуетките. Confidence.Truth се появи на пазара в края на миналата година, като към момента се разпространява в над 40 държави. Дискът е продуциран от лейбъла Fat Beats.", "date": "2018.10.28", "title": "Продуцентът на Адел хвали Рут Колева"}
{"url": "https://www.monitor.bg/bg/a/view/partijata-na-merkel-s-tejki-zagubi-v-hesen-krajnodesnite-se-namestiha-v-parlamentite-na-vsichki-provincii-148072", "text": "Дясноцентристката партия на германския канцлер Ангела Меркел и социал демократичният й коалиционен партньор в Берлин понесоха тежки загуби на ключовите регионални избори в Германия и оцеляването на правителството й става по-несигурно. Според екзитполовете, направени от обществените телевизионни канали А Ер Де и Цет Де Еф, Християндемократическият съюз (ХДС) на канцлера Меркел получава най-много гласове на регионалните избори в Хесен с 27,2 на сто, но този резултат е спад с над 11 процентни пункта спрямо предишния вот от 2013 година, когато ХДС получи 38,3 на сто. Досегашният коалиционен партньор на ХДС в Хесен - Зелените има повод за радост - взима 19,6% - това е с 8,6 повече от предишния вот. Германската социалдемократическа партия (ГСДП) също получава 19,6 процента спрямо 30,7 на сто преди 5 години в Хесен, където се намира финансовата столица на Германия, Франкфурт. Отслабването на позициите на тези две партии, които са управляващи на федерално равнище и са част от една \"голяма коалиция\", която много трудно бе съставена през март, е лоша новина за Меркел, в момент когато политическите й позиции вече и без това са отслабени, отбелязва АФП. Това е вторият разочароващ регионален вот за лагера на консерваторите в Германия след изборите в Бавария преди две седмици, на които те изгубиха абсолютното си мнозинство, което имаха от десетилетия. Заради създалата се ситуация има риск да се разпали дебатът в ХДС за бъдещето на Меркел, която изглежда губи популярност след 13 години на власт. Левите и Свободните демократи печелят съответно по 6,4 и 7,7 на сто. Другата партия, която има защо да се радва е Алтернатива за Германия, която очаквано спечели 13 процента, прекрачи 5%-ия праг и вече е представена в парламентите на всичките 16 провинции.", "date": "2018.10.28", "title": "Партията на Меркел с тежки загуби в Хесен, Крайнодесните се наместиха в парламентите на всички провинции"}
{"url": "https://www.monitor.bg:443/bg/a/view/2-bona-globa-za-sobstvenik-na-svinarnik-v-plovdiv-148036", "text": "Два акта за по 1000 лева наложи пловдивският общински инспекторат на собственик на нелегален свинарник. 63-годишният Ангел Митев вдигнал фермата си върху чужд имот, за което имал съставен и констативен протокол за незаконно строителство от район „Северен” и предстои да бъде издадена заповед за премахване. Част от къщата му била вдигната върху общинска земя и затова също трябвало да бъде съборена. Междувременно обаче Митев продължавал да си отглежда свине в рамките на областния център. Снимки на прасетата и техните малки редовно обикалят социалните мрежи. Студенти снимат животните, които се разкарват около и в двора на новата сграда на Пловдивския университет на бул. „България”. Шофьори се възмущават, че свинете пресичат натоварения булевард, а ученици се смеят, че прасетата често отскачат и до Английската гимназия отсреща.  Често прасетата шашвали и пациенти на намиращия се в близост Кръвопреливен център. По думите на шефа на Общинския инспекторат в Пловдив Ангел Славов за проблема с прасетата се знаело отдавна, но било истинско преследване инспекторите да уличат собственика на незаконната ферма. За да го хванат, общинарите прибягнали до хитрост. Взели личен автомобил и се представили за клиенти, които искат да си купят живи прасета. Така успели да стигнат до Митев, като на място, във фермата му, установили, че там се отглеждат 18 свине, две майки и мъжки нерез за разплод. „Очевидно продава прасетата, защото 18 за лична консумация са много”, коментира Славов. Актовете на собственика са за нерегламентирано отглеждане на прасета и за това, че ги е оставил без надзор. Свинете имали заграждение, в което пробили дупка. През нея животните излизали и се разкарвали навсякъде в района без ограничение. Животните не били агресивни, но при пресичането на бул. „България” създавали опасност от катастрофи. Наред с това общинските наредби в Пловдив регламентират точен брой както на домашните любимци в апартаментите, така и в кои квартали хората могат да отглеждат селскостопански животни и какъв да бъде техният брой.", "date": "2018.10.28", "title": "2 бона глоба за собственик на свинарник в Пловдив"}
{"url": "https://www.monitor.bg:443/bg/a/view/prikluchiha-snimkite-na-preden-post-v-sofija-148055", "text": "Месец и половина, след като в България пристигнаха звезди от ранга на Орландо Блум и синът на Клинт Истууд – Скот, снимките към филма им „Преден пост“ приключиха, съобщиха от „Ню Бояна“. „Това беше един от тези проекти, в които чувстваш, че всеки ден режисьорът, продуцентите, актьорите и целият екип дишат като един човек в името на отдадеността им да разкажат историята правилно“, казват още от студиата. Накратко, сюжетът е вдъхновен от реални събития по време при битката в Камдеш през 2009 г. Звездата от „Карибски пирати“ влиза в ролята на лейтенант Бенджамин Д. Кийтинг, който губи живота си на фронта. Скот Истууд, който до последно бе на сета в София, пък ще видим като сержант Клинтън Ромеша. Именно той на няколко пъти изрази възхищението си от страната ни, като малкото си свободно време задели за разходка из Витоша. Българска следа в каста на „Преден пост“ също ще има – с участие в продукцията се разписват и родни актьори, сред които Александър Алексиев и Марин Рангелов. Режисьор е Род Лури, а кога ще видим филма на голям екран предстои да разберем.", "date": "2018.10.28", "title": "Приключиха снимките на „Преден пост“ в София"}
{"url": "https://www.monitor.bg:443/bg/a/view/su-preskochi-trapa-po-sredata-i-otiva-v-golemija-grad-147967", "text": "Американският ситком „По средата“ разсмива малки и големи в продължение на девет сезона. Макар края на комичните неволи на средностатистическото петчленно семейство, дъщерята на Франки и Майк – Сю, ще остане на малкия екран. Непоправимата оптимистка и неудачница, изиграна от Идън Шер, получи свой спин-оф сериал, който ще носи името „Сю Сю в града“. Друго попълнение от каста на „По средата“, което ще се внедри и в продължението, е най-добрият приятел на героинята – Брад Ботинг. Персонажът на Брок Чиарлели обаче ще е ключов, а не поддържащ, както в предишните епизоди. Жанрът на новия сериал по подразбиране отново ще е комедия. Въпреки започналата работа по „Сю Сю в града“, още няма официални данни продукцията да е получила зелена светлина. Засега от ABC са поръчали само пилотен епизод. Феновете са разделени на два полюса. Докато едните се радват, че член от любимия им ситком ще продължи завета на семейство Хек, други мислят, че историята вече се е изчерпала и продължението е излишно.", "date": "2018.10.28", "title": "Сю прескочи трапа „По средата“ и отива в големия град "}
{"url": "https://www.monitor.bg:443/bg/a/view/loveshkata-bolnica-e-bez-parno-prez-zimata-148054", "text": "Ловешката болница „Проф. П. Стоянов\" в Ловеч няма сключен договор с доставчик за парно отопление през зимата. Лечебното заведение продължава да е в тежко финансово състояние с натрупани стари задължения от над 7 млн. лева, съобщиха от там. Задълженията на доставчика на природен газ са почти 200 000 лева, и затова от април в болницата няма топла вода. За да бъде пуснато парното, той иска гарантирано плащане на половината от стойността, което не е по силите на лечебното заведение. По думите на директорката д-р Румяна Нановска заяви, че преговорите с доставчика за осигуряване на отоплението в болницата се водят на ниво Министерство на здравеопазването. Лечебното заведение дължи над 170 000 лева на електроразпределителното дружество и 30 000 лева на ВиК. То има запори от ЧЕЗ, от ВиК и от всички доставчици. От ръководството увериха, че засега в болницата се осигурява редовното изплащане на заплатите на персонала и снабдяването с лекарства и консумативи.", "date": "2018.10.28", "title": " Ловешката болница е без парно през зимата"}
{"url": "https://www.monitor.bg:443/bg/a/view/nagrajdavat-pobeditelite-ot-malyk-zograf-dnes-148060", "text": "Фонд „13 века България“ и Фондация „Малък Зограф“ ще наградят победителите от традиционния световен конкурс. Участници в инициативата са деца от 56 страни по света, обясни за „Монитор“ шефът на Фонд „13 века България“ Митко Тодоров. Малките художници са на възраст между 4 и 18 години, като тази години те можеха да участват в конкурса както с рисунка на свободна тематика, така и с произведение, вдъхновено от темата „Празненство“. През годините картините, изпратени в конкурса „Малък Зограф“, са намирали място в много детски отделения на болници у нас, за да носят усмивки на най-малките, които са изпаднали в труден момент, обясни още Тодоров. Очаква се рисунките и от тазгодишната инициатива да бъдат окачени в различни детски заведения. Събитието по награждаването на малките творци ще се проведе в понеделник от 17 часа в галерия „Академика“. Миналата седмица Фонд „13 века България“ връчи и традиционната си награда за принос и разпространение на българската култура от българоезични медии в чужбина. Неин носител стана Димитър Ганчев от българската програма на радио “Ватикана”, който отпразнува вчера не само признанието към труда си, но рожден и имен ден. Отличието бе връчено от председателя на Националния дарителски фонд “13 века България” Митко Тодоров по време на Световната среща на българските медии, която тази година се проведе в Скопие.", "date": "2018.10.28", "title": "Награждават победителите  от „Малък Зограф“ днес"}
{"url": "https://www.monitor.bg:443/bg/a/view/kiril-milov-izpusna-zlatoto-v-budapeshta-148061", "text": "Българският борец класик в кат. до 97 кг Кирил Милов изпусна шанса да спечели втора титла за България от световното първенство в Будапеща. На финала в категорията той отстъпи на опитния руснак Муса Евлоев, сребърен медалист от шампионата през 2017 г. в Монреал, с 2:7 точки. Милов имаше възможност да постигне нещо повече в първите минути на схватката за титлата, но успя да вземе само 1 точка в първата част, когато съперникът му получи предупреждение за пасивност. Българинът не можа да го вдигне от партер, а руснакът му взе 2 точки. После обаче Евлоев парираше успешно всеки опит на Милов за захват и постепенно стопи ентусиазма на нашия талант. Така Милов трябваше да се примири със сребърното отличие на първенството. Преди финала той записа 3 победи с технически туш - над Томаш Сос (Слвк) с 12:4, над Балаш Кис (Унг) с 9:0 и над Кесидис (Гър) - 9:0. На полуфинала пък се справи със сърбина Михаил Каджала с 3:0 т. Неговите хвърляния влязоха в топ 3 на световното. Със среброто на Кирил Милов, който е вицешампион от младежките игри в 2014 г., България спечели общо 4 медала - злато за Тайбе Юсеин в кат. до 62 кг, сребро за Биляна Дудова (57) и бронз за натурализирания у нас арменец Айк Мнацканян (72).", "date": "2018.10.28", "title": "Кирил Милов изпусна златото в Будапеща"}
{"url": "https://www.monitor.bg:443/bg/a/view/adrian-andreev-s-bronz-ot-unosheskija-mastyrs-148062", "text": "Младата надежда на българския тенис Адриан Андреев постигна поредния си изключителен успех. Той спечели бронзовия медал на финалния турнир \"Мастърс\" за юноши, в който играха осемте най-добри през сезона. В мача за третото място Андреев поведе с 6:3, 4:2 на олимпийския младежки шампион от Буенос Айрес 2018-а Юго Гастон (Фр). При този резултат французинът се отказа заради травма след 61 минути игра. През тази година Андреев стана европейски вицешампион в своята възрастова група, спечели титлата на двойки на US OPEN и завърши със сребърен медал на младежката олимпиада. Той е първият български тенисист, който участва на младежки игри и също така първият, който се класира за турнира \"Мастърс\"а на осемте най-добри в света до 18 г. Междувременно в екипа на Григор Димитров, който тренира в Париж за последния \"Мастърс\" при мъжете за година за пореден път се появи легендата Андре Агаси. Това предизвика слухове, че той може да се окаже и новият треньор на най-добрия български тенисист. Гришо направи тренировка със световния №1, Рафаел Надал в зала \"Берси\", като на корта беше и настоящият му наставник Дани Валверду.", "date": "2018.10.28", "title": "Адриан Андреев с бронз от юношеския \"Мастърс\""}
{"url": "https://www.monitor.bg:443/bg/a/view/bta-sybira-svetovnite-agencii-u-nas-148063", "text": "\"Предстои ни през 2019 г. да проведем най-голямото медийно събитие в историята на България - Шестия световен конгрес на информационните агенции, между 12 и 16 юни в София и в Пловдив като културна столица на Европа\", заяви генералният директор на БТА Максим Минчев при закриването на Четиринадесетата световна среща на българските медии в Скопие, предаде БТА. Агенцията се готви много сериозно за този форум в България, който е много сложен за организиране, отбеляза Минчев. Той посочи, че конгресът се провежда на всеки три години и по традиция на него се събират представители на информационни агенции от близо 150 държави. Идват най-големите телевизии и вестници, а в последните години е значително присъствието на технологични гиганти като Google и Microsoft, посочи Минчев. Той изрази надежда, че българската държава ще откликне за организирането на това много скъпо мероприятие, на което БТА е домакин и организатор. В неделя приключи и Четиринадесетата световна среща на българските медии, която бе проведена в Скопие. Една от темите, която бе засегната по време на дискусиите, бе тази за пропагандата и ролята на журналистиката като неин коректив. \"Полека-лека журналистиката започва да отстъпва на пропагандата\", коментира директорът на дирекция \"Културни комуникации\" в БТА Георги Лозанов. Беше засегнат и въпросът за 111-ото място на България в класацията на \"Репортери без граници\" и спазването на професионалните стандарти при отразяването на убийството на журналиста Виктория Маринова в Русе. По мнението на главния редактор на „Монитор“ Любомира Будакова, която представляваше \"Телеграф медия\" на форума, в България са се появили издания, които неумишлено - с цел да правят шоу, или умишлено - за да обслужват интереси, ерозират доверието в медиите. „Това, което наблюдаваме е медиен „канибализъм“ - не убийство, а „изнасилване“ на българската журналистика“. Тя посочи, че у нас само ежедневниците са 43 и затова не е възможно да се говори за липса на избор. Проблемът е на кого се доверяваме, добави Будакова. Относно 111-ото място на България в класацията по свобода на словото тя коментира, че не познава човек, който да е попълвал анкетата на \"Репортери без граници\". Когато се самобичуваме, трябва да се обърнем към фактите, заяви Будакова. Генералният директорът на БНР Александър Велев добави, че в журналистиката е много важна обратната връзка. “Проблем е да откроиш фалшивите от реалните новини”, каза той, защото чрез погрешната преценка се рискува да се подведе публиката. Според журналиста Йосиф Давидов, който издава в. “Нова дума” в Испания, репортерът е мост между фактите и обществото. Ако този мост е здрав, по него може да мине и дивизия от танкове, но ако е хилав, дори и най-малката новина ще го срути.", "date": "2018.10.28", "title": "БТА събира световните  агенции у нас"}
{"url": "https://www.monitor.bg:443/bg/a/view/zlato-i-diamanti-otkriti-v-imenieto-na-banevi-148052", "text": "Потресаващо количество злато, скъпоценности и диаманти са намерени в специална стая в имението на Николай и Евгения Банева в столичния кв. Бояна, съобщи зам.-главният прокурор Иван Гешев. Той, директорът на СДВР ст. комисар Ивайло Иванов, зам.-председателят на ДАНС Николай Ненков и един от наблюдаващите делото прокурори Мария Дойчева разказаха на брифинг подробности за процесуално-следствените действия в София и страната по повод разследването срещу Баневи за данъчни и финансови престъпления и пране на пари във връзка с източването на приватизирания завод „Полимери“. Във въпросната стая са намерени и оригинални документи за офшорните фирми и сметки, които Баневи притежават. Разследващите предполагат, че по тях са постъпвали пари от източеното дружество. „Предмет на производството е приватизирания завод „Полимери“ и по-точно неговото източване, обезкостяване. Това онагледява цялата ситуация, а тя както я описват свидетелите и документите е следната – придобива се предприятието при първата вълна на масовата приватизация, към този момент държавата не е обвързала това по никакъв начин с последващ контрол – нито дали ще се развиват тези предприятия, нито дали ще се инвестира в тях, нито дали ще се увеличават работни места, абсолютно нищо – някой ти подарява едно предприятие и никакъв контрол“, обясни Гешев. Разследващите имат данни и за източването от Баневи на други фирми. „Резултатът е 1800 човека на улицата само от това предприятие. Говорим за няколко хиляди човешки съдби и хора, които остават на улицата. Гражданите го наричат бандитска приватизация и криминален преход. Това дело ще онагледи т.нар. бандитска приватизация“, допълни Гешев. Разследването на Баневи започнало преди 2 месеца, когато в спецпрокуратурата получили сигнал от Главна дирекция „Национална полиция“. „Делото се води за престъпно сдружение в периода 2009 – 2018 г. В момента са привлечени към наказателна отговорност Баневи, повдигнати са им обвинения освен са сдружението, и за присвояване и данъчни престъпления в периода 2010-2011 г., като общият размер на присвоеното имущество е над 1,5 млн. лв., а общият размер на щетата за фиска е над 500 000 лв.“, съобщи прокурор Дойчева. В бивш офис на дружества на Баневи във Варна са открити документи, които те успели да скрият от синдика който влязъл в „Полимери“ през 2012 г. „Все още се изземват документи, след като се запознаем с всички ще разширим повдигнатите обвинения. „Елма“ Троян е било било източено преди „Полимери“ и също нарязано за скраб преди да бъде обявено в несъстоятелност. Завода в Костенец не е бил нарязан за скраб, а продаден на КТБ пред 2012 г. Става дума и за множество други предприятия“, каза прокурор Дойчева. Тя описа двете схеми, по които е било източено приватизираното предприятие „Полимери“. Заводът бе най-големия на Балканите за химическа индустрия и е имал развити пазари в чужбина. Едната схема е, че на купувачите на продукти било казвано да внасят парите не по сметката на фирмата, а по други сметки в дружества, контролирани от Баневи. Вторият начин бил вземане на ръка на пари от касата на „Полимери“, за което има свидетелски показания и ще бъде засечено със счетоводната документация. Фирмата не развива активна търговска дейност от 2010 г., но до 2012 г. е имала минимална дейност. Спецпрокуратурата е изискала всички спрени дела срещу неизвестен извършител в страната по тези случаи и е обединила 4 от тях. Френските власти все още не са съобщили на българските дали са претърсили жилището на Баневи в Ница, както е било поискано. „В това, което свидетелите наричат мавзолей, журналистите - имението на Баневи в Бояна, това което те пък наричат корпоративна резиденция, въпреки че там корпоративни клиенти според свидетели никога не е имало, е намерена стая с оригиналите на офшорките на Баневи, което за нас е ценното. Защото парите от обезкостяваните предприятия са отивали в офшорни зони и сметки. Златото и скъпоценностите са парите и хлябът на работниците от тези предприятия. Документите доказват, че Баневи са собственици на определени офшорни дружества, а движението по сметките на тези дружества предстои да бъде проследявано, но има доказателства, че това се е случвало“, каза Гешев. Шефът на СДВР разказа, че при проникването в добре укрепеното имение е бил използван отряд „Кобра“. Ключалката на вратата на стаята с богатствата и документите била специална и доста затруднила ключаря – цели 8 часа.", "date": "2018.10.28", "title": "Злато и диаманти открити в имението на Баневи (ОБНОВЕНА)"}
{"url": "https://www.monitor.bg:443/bg/a/view/ivajlo-gocev-sledvashtijat-boj-moje-da-e-v-sa-sht-148064", "text": "Промоутърът на Кубрат Пулев Ивайло Гоцев и президентът на IBF Линдзи Такър уточниха възможностите за предстоящия мач с Антъни Джошуа. \"Джошуа има отношения с няколко боксови организации, а защитите на титлите стават на ротационен принцип. Първата от тях е за пояса на WBO, където основен претендент е Дилиан Уайт, каза Такър. - След това се надяваме да организираме и мача за този на IBF.\" Ивайло Гоцев пък даде и други подробности. \"Мач с Джошуа ще има, каза той. На Антъни му предстоят доста силни срещи. Ние обаче сме обратно в бизнеса в тежка категория. Има ренесанс с тежките. Има други претенденти, срещу които може да се изправят. Тук беше Мануел Чар, който искаше да се изправи с него. IBF държат на думата си и дано има среща с Джошуа. Преди това обаче може да играем и с други и то може би до 3 месеца. Може в САЩ, в Чикаго. Трябва да направим няколко срещи преди тази с Джошуа.\" \"Аз съм готов още веднага, коментира Кубрат Пулев. - От този бой с Хюи нямам никакви поражения. Ще се бия с всеки, който ми излезе\". Промоутърът на Джошуа Еди Хърн обаче намекна, че мачът с Пулев може да се отложи доста във времето. Според него той е реално да се осъществи в края на 2019-а или началото на 2020 г. “Не съм гледал мача, но получих съобщения от няколко човека за срещата, коментира Хърн. - Разбрах, че мачът е бил доста дефанзивен, а не можеш да отидеш в България, да вземеш такова решение и да се биеш по този начин. Не може да се биеш по този начин и да спечелиш всичко, но Хюи Фюри е млад човек, той ще дойде отново и ще направи нов опит. Сега Кубрат Пулев е основен претендент, той трябва да срещне Антъни Джошуа, когато му дойде времето, може и да е след 2 години. Сега на дневен ред за AJ е мача на Дилиън Уайт, но в определен момент двубоят срещу Пулев ще излезе на дневен ред, това може и да е и след 2 години. Мачът с Кубрат може да се състои в края на 2019-а или в началото на 2020 година, но той ще получи със сигурност своя шанс.”", "date": "2018.10.28", "title": "Ивайло Гоцев: Следващият бой може да е в САЩ"}
{"url": "https://www.monitor.bg:443/bg/a/view/prabylgarski-aul-duhna-3-sveshtichki-148044", "text": "Уникален атракцион , пресъздаващ бита на прабългарите , създаден с доброволния труд на членуващите в школата за оцеляване „Бага Тур“ на територията на старозагорския зоопарк навърши три години. Уникален атракцион , пресъздаващ бита на прабългарите , създаден с доброволния труд на членуващите в школата за оцеляване „Бага Тур“ на територията на старозагорския зоопарк навърши три години. Годишнината бе отбелязана от над 1000 деца и техните родители, които буквално обсадиха трите декари сред клетките на дивите животни, за да видят на живо демонстрациите на ловни и бойни умения. Освен джигитовка, стрелба с лък и копие от кон и събаряне на противник с помощта на бич багатурци демонстрираха и лов със сокол. Птицата е на 8 години, казва се Мишо и вече седма година е неизменен спътник на децата и младежите, които се обучават в различните степени на войнството. „С подкрепата на община Стара Загора и на кмета Живко Тодоров преди 3 години създадохме място, където да се усвояват основните ценности на предците ни. Идеята ни е чрез различни форми да се противопоставим на безродноста и бездуховността, да не допускаме сред подрастващите да пускат пипалата си секти и вярвания, нямащи нищо общо с българщината“, коментира основателят и идеологът на прабългарската школа „Бага Тур“ Райчо Гънчев, който е автор на няколко романа, разказващи за далечното минало на предците ни и на видофилми за епохата на хановете. Най-добрите ездачи от школата са сред предпочитани изпълнители на сложни каскади в десетки вече български игрални филми, с тяхно участие са изиграни стотици спектакли по различни поводи из цялата страна и чужбина.Няколкостотин хлапета са преминали вече през школите, немалка част от тях са станали обучители на идващите по стъпките им.", "date": "2018.10.28", "title": "Прабългарски аул „духна“ 3 свещички"}
{"url": "https://www.monitor.bg:443/bg/a/view/momche-i-momiche-zaginaha-pri-poredna-katastrofa-148045", "text": "Двама души, момче на 22 години и с година по-голямо момиче загинаха при поредната тежка катастрофа по пътя между Казанлък и Стара Загора, след като лекият им автомобил „Фолксваген Голф“ се заби челно в идващ в насреща му Мерцедес. Двама души, момче на 22 години и с година по-голямо момиче загинаха при поредната тежка катастрофа по пътя между Казанлък и Стара Загора, след като лекият им автомобил „Фолксваген Голф“ се заби челно в идващ в насреща му Мерцедес. Инцидентът е станал около 19,15 часа в събота. По първоначални данни причината за катастрофата и появата на каруца без светлини на асфалта, младият водач пробвал да избегне сблъсъка с коня, но междувременно връхлетял върху „Мерцедеса“. Пострадал тежко е и трети човек, който е бил откаран по спешно с множество наранявания в старозагорската УМБАЛ „Проф. д-р Стоян Киркович“, но лекарите не дават положителни сигнали за оцеляването му. До полунощ  в събота пътят е останал затворен заради образуваното досъдебно производство, движението на автомобилите се извършвало по обходен маршрут.", "date": "2018.10.28", "title": "Момче и момиче загинаха, заради каруца на пътя"}
{"url": "https://www.monitor.bg:443/bg/a/view/disni-pita-zriteli-za-scenarij-na-serial-147969", "text": "Да карат актьорите в своя поредица да импровизират според взетите от публиката на терен решения за сюжета – това ще предприемат от „Дисни“ в новия си сериал Just Roll With It. Компанията даде зелена светлина на проекта, като го представя за „първия по рода си“ ситком, заснет от няколко камери и посветен на волята на зрителите. Как ще проработи идеята? Докато актьорите играят на сета пред живата публика ще се чуе сигнален звън. При него артистите ще се прибират „зад кулисите“, а всеки посетител на място ще може да гласува електронно как да продължи действието. Не сме сигурни доколко става въпрос за импровизация обаче, когато още отсега „Дисни“ дават заявка, че ще предложат едва 3 възможности, от които да избират феновете. Представяме и сюжета накратко: в една къща се събира на пръв поглед необичайно семейство. Повторно женени родители – майката отглежда вече дъщеря, таткото – син. Именно около децата, по традиция, ще гравитира действието на поредицата. Дъщерята в къщата Блеър ще е бунтарка, чиято единствена мисия е да опонира на майка си – бивша военна. Синът Оуен се движи в противоположна посока. Той пък ще трябва да вкарва в правия път разпиляната артистична душа на своя баща.", "date": "2018.10.28", "title": "„Дисни“ пита зрители за сценарий на сериал"}
{"url": "https://www.monitor.bg:443/bg/a/view/fenove-klasirat-bylgarka-v-top-10-na-mis-svjat-148043", "text": "Моделът Калина Митева се нареди в топ 10 на класацията на фенове на най-големия конкурс за красота на международно ниво Мис Свят. На 19-годишната красавица й бе отредено 8-о място, като тя е единствената европейка, получила солидна подкрепа от хората, дали вота си за предстоящия форум в платформата MobStar. апелира Митева, която ще брани честта на България по време на финалите на Мис Свят в Китай на 8 декември. Преди нея в списъка с фаворити на феновете са представителките на Мексико, Мианмар, Непал, Тринидад и Тобаго, Тайланд, Еквадор и Нова Зеландия. След българката пък са класирани моделите от Индонезия и Чили. Припомняме, че Калина бе избрана да представи страната ни на Мис Свят по време на бляскава церемония преди месец. Тогава тя премери чар и красота с още 21 момичета.", "date": "2018.10.28", "title": "Фенове класират българка в топ 10 на Мис Свят"}
{"url": "https://www.monitor.bg:443/bg/a/view/merkel-moje-da-si-smeni-imeto-148046", "text": "От 1 ноември канцлерът на Германия Ангела Меркел при желание може да се прекръсти на Доротея Меркел, пише в. „Билд“ по повод влизането в сила на нов закон, позволяващ хората, които официално имат няколко имена да променят реда на изписването им. Тоест, чисто теоретично, Ангела Доротея Меркел (каквото е цялото име на канцлера) може да се превърне в Доротея Ангела Меркел. Това правило обаче няма да важи за собствените имена, изписвани с тире. Така например федералният министър на труда Волфганг-Хубертус Хайл може да се представя като Хубертус само в частния живот. За сметка на това в Голямата коалиция, която управлява в Берлин има достатъчно други министри, които могат да сменят имената си – Урсула Гертруд фон дер Лайен (министър на отбраната), Йенс Георг Шпан (министър на здравеопазването), Хорст Лоренц Зеехофер (министър на вътрешните работи), Хайко Йозеф Маас (министър на външните работи), както и лидерката на социалдемократическата партия Андреа Мария Налес. Но едва ли желанията на всички тези представители на коалицията, станала известна като Гроко (от нем. - Große Koalition) изобщо си мислеха за смяна на имената в неделния ден, когато в една от най-развитите икономически провинции на Германия - Хесен се провеждаха ключови регионални избори и според голяма част от коментаторите залогът бе не за имената, а за политическото бъдеще на членовете на Гроко. Изборите за регионален парламент (ландтаг) в провинцията, която включва и Франкфурт - финансовия център на Германия, се проведоха на фона на намаляващата подкрепа за управляващите партии и силното напрежение в коалиционното федерално правителство. Очакваше се консервативният Християндемократически съюз (ХДС) на Меркел да събере най-много гласове, но да понесе значителна загуба спрямо предишните избори от 2013 година - последните проучвания на общественото мнение отбелязваха едва 26% подкрепа за християндемократите. На второ място се предвиждаше да излязат Германската социалдемократическа партия с 25% или \"Зелените\" с 22%. Според прогнозите крайнодясната Алтернатива за Германия (АзГ) трябваше да преодолее 5-процентовия праг за влизане в ландтага (с 11-14%) и така вече да има представители във всички местни парламенти в страната. Регионалното правителство, оглавено от премиера Фолкер Буфие, до момента бе съставено от ХДС и Зелените, като въпросът бе дали гласовете, които те ще получат на неделните избори, ще са достатъчни, за да останат на власт още един мандат. Социолозите посочваха, че като цяло изборите очертават загуба за традиционните партии и могат да се отразят отрицателно на работата на федералното правителство. Канцлерът Меркел изглежда предвиждаше лош резултат, след като призова да не се правят изводи на национално равнище от тези избори. Изборите в Бавария разклатиха позициите й, а резултатът от Хесен може да се превърне в нокаут за канцлера (това би означавало, че може да загуби лидерския пост в партията си на конгреса през декември) и цялата управляваща Гроко – подкрепата за партиите в нея постоянно пада (според актуалните проучвания, ако изборите за Бундестаг бяха сега, блокът ХДС/ХСС и ГСДП биха спечелили съответно 26% и 15%).", "date": "2018.10.28", "title": "Меркел може да си смени името"}
{"url": "https://www.monitor.bg:443/bg/a/view/italija-tyne-v-kal-i-voda-loshoto-vreme-vzema-jertvi-148051", "text": "Свлачище, предизвикано от безмилостните валежи през последните два дни в южната италианска област Калабрия, погреба четирима души наведнъж. Сред жертвите на природната стихия е таченият от обикновените хора местен предприемач Масимо Марели, който е собственик на верига от частни болници, на мандри и фабрики за консерви, на транспортни фирми и други предприятия, които дават хляб на над 5000 души. В събота през целия ден бизнесменът разкопавал заедно с още седмина работници запушения мръсен канал на вилата му, като багерът трупал пръстта на мамара встрани от изкопа. И стоварилото се привечер от възвишението над имота свлачище помело за секунда камарата кална маса, която измела Масимо Марели и трима от работниците в издълбаната от тях самите яма, превръщайки я в техен гроб. След като в средата на миналата седмица проливните дъждове заляха Рим, наводниха там сгради, подлези, станции на метрото и излашиха яко жителите на Вечния град, в края на седмицата пороищата буквално потопиха долната, „ходилна част“ на „Ботуша“. Тоест Южна Италия, където заформили се за нула време пълвоновдни реки заляха с кални води и наноси пътища, жп-линии, дворове на промишлени предприятия и селскостопански терени.", "date": "2018.10.28", "title": "Италия тъне в кал и вода, лошото време взема жертви"}
{"url": "https://www.monitor.bg:443/bg/a/view/uniformeni-prekratiha-romska-kushija-kraj-kazanlyk-148042", "text": "Над 150 роми от Мъглиж и казанлъшките села Копринка и Розово пробваха да си направят кушия с конски двуколки по обяд в неделя, като по този начин буквално затапиха движението по третокласен път от републиканската мрежа в региона. По думите на началника на РУ „Полиция“ в Града на Розите Стойчо Крачалов първоначалните опити  на полицаите да предотвратят нерегламентираното набдягване се оказали безрезултатни. Наложило се на място да бъдат изпратени допълнителни сили с две патрулни коли. На място е задържан един от „организаторите“ на кушията, за която се знае че е със солидни парични залагания.При опит да бъде закопчан другият организатор от ромската махала махала 35-годишният се шмугнал в близката горичка и успял да се измъкне. Взети са мерки за задържането му, към 12,30 часа на 28 октомври движението по пътя е било пуснато.Това не е първи случай за ромски събирания на оживени мести и в разрез със закона за движение по пътищата и общинската наредба , коментират казанлъчани. Те припомнят, че на 17 септември на центъра на Казанлък над 100 цигани се сбиха заради момиче и буквално парализираха движението на хората по градския площад „Севтополис“. Две седмици по-късно в града се проведе национална кръгла маса, посветена на проблемите с ромите и спазването на законите еднакво от всички.", "date": "2018.10.28", "title": "Униформени прекратиха ромска кушия край Казанлък"}
{"url": "https://www.monitor.bg:443/bg/a/view/brad-pit-ne-iska-izvestno-gadje-148048", "text": "Холивудският ас Брад Пит ще пази ревностно личния си живот далеч от светлините на прожекторите. Две години след като се раздели с голямата си любов Анджелина Джоли звездата от „Бандата на Оушън“ излиза отново по срещи. Отказва обаче да започне връзка с дама от шоубизнеса, съобщават приближени до него източници. Към настоящия момент 54-годишният Пит е съсредоточил вниманието си върху грижите за шестте му деца. Бъдещата му съпруга пък трябвало да го върне именно към „нормалния семеен живот“, за да спечели сърцето му. Междувременно Джоли настоява разводът да бъде официално финализиран до края на годината. Екранната Лара Крофт наскоро подаде молба с искането Върховният съд на Лос Анджелис да застави Пит да заплати повече средства за издръжката на наследниците им. Актьорът заяви, че е платил над 1, 3 милиона долара детска издръжка след раздялата им, както и че е й дал назаем други 8 милиона, за да си купи тя нов дом. Той обвини съпругата си, че се опитва да манипулира медиите по време на дългото им бракоразводно дело.", "date": "2018.10.28", "title": "Брад Пит не иска известно гадже"}
{"url": "https://www.monitor.bg:443/bg/a/view/naz-29-gradusa-izmereni-v-silistra-rekordi-v-oshte-3-grada-148050", "text": "В Силистра днес бяха измерени уникалните за октомври месец 29.3 градуса. Предишният рекорд от 28.5 градуса е измерен пред 1948 година. В още три града в Североизточна България днес имаше нови температурни рекорди. Към 14 часа във Варна термометрите на НИМХ БАН филиал Варна показаха рекордните 26.2 градуса. Предишната най-висока температура за 28 октомври е била измерена през 1966-а година - 25.5 градуса. Разград също е с нов рекорд от 26.1 градуса, като предишният е бил измерен пред 1956-а година - точно 25 градуса. Добрич също подобри рекорда си от 2004-а година. Тогава термометрите са показвали 24.2 градуса, а сега те са 24.5 градуса.", "date": "2018.10.28", "title": "Над 29 градуса измерени в Силистра, рекорди в още 3 града"}
{"url": "https://www.monitor.bg:443/bg/a/view/s-4-bona-zaplata-tyrsjat-kadri-za-bansko-jelaeshti-njama-148033", "text": "Голямото наемане на служители за предстоящия зимен сезон е в разгара си, а наддаването за работници с по-редки професии достигна 4 бона. В Пампорово дават по 3 000 за готвачи, а в Банско предлагат дори 4 000. В ски комплексите ни се търсят близо 2 000 души за сезонна работа, съобщава Нова тв. За да се справят с кризата с кадри, хотелиерите в Пампорово тази година са решили да внесат три пъти повече работници от Украйна и Молдова. Въпреки примамливите заплати, които са с 20% по-високи от миналия сезон, желаещи трудно се намират, оплакват се работодателите. Служители пък споделят, че често не получават заплатата, която им е била обещана при постъпването им на работа. Според туристическия бранш ниското заплащане не е единствената причина за липсата на кадри. Професионалните гимназии също не сключвали договори за стажове и ученически практики. А хотелите в зимните ни курорти вече са на 50% резервирани за ски сезона. Тази година и цените на нощувките ще са по-високи с 5 на сто.", "date": "2018.10.28", "title": "С 4 бона заплата търсят кадри за Банско, желаещи няма"}
{"url": "https://www.monitor.bg:443/bg/a/view/nad-milion-britanci-za-vtori-referendum-za-brekzit-148049", "text": "Над един милион души са подписали петиция за провеждане във Великобритания на втори референдум за Брекзит, съобщи в. \"Индипендънт\", който е инициатор на петицията. \"През 2016 г. хората изразиха мнението си дали да останем в ЕС, или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", се посочва в петицията, която бе пусната на сайта change.org преди три месеца. В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство.", "date": "2018.10.28", "title": "Над милион британци за втори референдум за Брекзит"}
{"url": "https://www.monitor.bg:443/bg/a/view/borisov-za-budjeta-edin-ot-naj-ambicioznite-ot-nachaloto-na-prehoda-148034", "text": "Държавата никога не е била в по-добра кондиция. Това констатира премиерът Бойко Борисов в началото на заседание на МС. Кабинетът се събра извънредно, за да одобри трите бюджета за 2019 г. – държавния, на НЗОК и на Държавното обществено осигуряване (ДОО). Според премиера бюджетът за догодина е „един от най-амбициозните\", които правителството е правило от началото на прехода. По думите му са се постарали да отговорят на всички предизборни обещания и програмата, която има коалицията между ГЕРБ и „Обединени патриоти“. Борисов се похвали, че благодарение на стабилният икономически растеж и данъчната политика, са събрани с близо 5 млрд. лв. повече приходи в бюджета. Или, както казва Горанов, когато цифрите говорят, и най-големите критици би трябвало да се съобразят с това. Не, че им казвам да запазят радиомълчание! Просто да говорят и те в цифри!\", заключи Борисов по адрес на опозицията и президента Румен Радев. Министър-председателят обобщи цифрите в бюджета и за какво са заделени повече пари. Така при създаването на кабинета, поели ангажимент БВП да стигне до 111 млрд. лв. до края на мандата. Сега обаче още през 2019 г. той става 116 млрд. лв., а до края на управлението ще стигне – 133 млрд. лв. „Така че, с нашите политически опоненти можете да им говорите само в цифри“, нареди премиерът на министрите и продължи да изброява – ниската безработица и външен дълг, скокът на минималната работна заплата на 560 лв, която през 2021 г. трябва да стигне 650 лв., увеличението на заплатите в бюджетната сфера с 10 % и на учителите с 20 на сто. \"Безработицата е под 5% - 4,8 на сто. И прекрасно знаете, че има липса на работници, а не желаещи\", посочи Борисов. До края на мандата трябва да стане 17,7 % от БВП и тогава България щяла да има най-ниския външен дълг в Евросъюза. \"Благодарение на по-добрата събираемост, на работата на приходните агенции и прокуратурата, борбата с контрабандата, с олигархията, с източването на ДДС..... И затова с близо 5 млрд. лв. повече са приходите в бюджета и си позволяваме в новия бюджет да предложим ръст навсякъде\", обясни премиерът. Така за здраве и образование отиват с по над половин милиард лева повече, помощите за отопление пък са с 50 % отгоре, а 150 млн. лв. са за хората с увреждания. Той благодари на парламента за бързите действия по приемането на двата закона за хората с увреждания и за личната помощ. Като към благодарностите прибави и промените в НПК за криминализиране на нелегалното производство на цигари. \"За да може да ги вкарваме в затвора тези, които си го позволяват - да източват държавния бюджет\", заключи Борисов. Достигаме и 1,58 % от БВП за отбрана. По думите на Борисов са гарантирани средства и за трите проекта – за нови самолети, бронирана техника и нови кораби. каза Борисов и обясни, че при последното учение „Тракийски меч“ се е наложило да ползваме американски хеликоптери „Блейк хоук“, въпреки закупените преди години „Кугар“-и и „Спартан“-и. Догодина повече средства има и за уличната мрежа и пътищата в страната, а общините - над половин милиард повече за общините и предимно за Северна България. Има 7 млн. лева за децата сираци и 140 млн. лв. за свлачищата. „При тези резки температурни амплитуди, свлачищата се активизираха“, заключи Борисов. Финансовият министър Владислав Горанов ще внесе утре бюджета за 2019-а в НС. По думите му това е бюджет, който изпълнява приоритетите, заложени в управленската програма. Горанов определи финансовата политика като благоразумна. „Бюджетът гарантира приоритетите на правителството, основните функции на държавата и ненамесата в икономиката чрез данъчната политика“, обясни той. Горанов коментира и дълга от 1 млрд. лв, който държавата всяка година поема. По думите му се планират вътрешни емисии, които обаче ще се използват за погасяване на стари „падежиерани“ дългове. Министрите на здравеопазването и социалната политика Кирил Ананиев и Бисер Петков пък наблегнаха на това, че бюджетът гарантира стабилност и устойчивост на ръководените от тях сектори. По думите на Петков се намалява финансирането от държавата за сметка на увеличението на приходите от осигуровки, което основно пък се дължи на скока на максималния осигурителен доход. 955 млн. лв, повече пък са приходите от осигуровки. Той припомни и увеличението на тавана на пенсиите от 910 на 1200 лв, а средните пенсии скачат с около 6,2 на сто. Ананиев на свой ред изтъкна, че разходите за здраве за пръв от са над 5,2 млрд. лв., а така според него се осигурява стабилност и предвидимост на системата. Според него ще се наблегне на ефективността и обеща промени на някои нормативни актове за вдигане на контрола. Премиерът заминава в за Атина, където в понеделник ще участва в откриването на третата среща на върха ЕС – Арабски свят, съобщиха от пресслужбата на кабинета. По време на срещата трябва да се обсъдят миграционната политика и борбата с бежанската криза, европейските и арабските политики за съседство, климатичните промени, както и социалните инвестиции. След това Борисов лети за Истанбул, където по покана на турския президент Реджеп Ердоган, ще присъства на откриването на новото летище в града. В Гърция и Турция Борисов ще бъде придружаван от финансовия министър Владислав Горанов.", "date": "2018.10.28", "title": "Борисов за бюджета: Един от най-амбициозните от началото на прехода (ОБНОВЕНА)"}
{"url": "https://www.monitor.bg:443/bg/a/view/singapur-lyvskijat-grad-na-ekvatora-snimki-148032", "text": "Времето е 14-и век, мястото е югоизточна Азия, а човекът – суматранският принц Санг Нил Утама, попаднал там, за да ловува. Сблъсква се с лъв, приема присъствието на царственото животно за добра поличба и основава град. Сега на същото място се разпростира островната град-държава Сингапур. Кратката легенда за ловуващия принц пък й дава наименованието Лъвския град. След дори кратък досег до нея ще разберете защо величественият „прякор“ й подхожда и днес. Самото име Сингапур идва от санскрит и означава именно това – синга е лъв, пура – град. Ще чуете и други митове и легенди, свързани с произхода на наименованието – като появата на морско чудовище към 9 век, което страшно много наподобявало лъв. Това същество и до днес се възприема като своеобразен символ на Сингапур, като дори ще намерите негова статуя край едноименната река. Какво представлява монументът? поставени върху вълни. Създанието получава прозвището Мерлион (от мер – море и лион – лъв), а статуята функционира като фонтан и досега се смята за талисман на населението на страната. Достига до височина от близо 9 метра и тежи около 70 тона. Изградена е от бетон, а неин първоначален автор е небезизвестният Лим Нанг Сенг. Казваме „първоначален“, защото преди девет години монументът е поразен от мълния и следователно е реставриран наново. Мерлионът се счита за символ на смелостта и силата на местните жители. Може би не е случаен и фактът, че именно около него е разположена и сградата на парламента. Друга ключова постройка покрай статуята е музеят на азиатската цивилизация. Тук ще намерите и едноименния парк, част от който всъщност се води монументът. Имайки предвид всичко това, надали е изненада фактът, че именно Мерлионът е сред най-популярните забележителности в света. Ежегодно той привлича над един милион туристи, които се надпреварват за възможност за селфи със странното създание. Сингапур ще ви очарова и с дори по улиците трудно ще попаднете на задръстване. Навсякъде около вас пък ще ви се усмихва някое и друго цвете, а единственият (донякъде) недостатък са проливните дъждове, които си обясняваме с близостта до Екватора. За сметка на това обаче температурите рядко падат под 26 градуса по Целзий. Страната има какво да предложи на всички туристи-зяпачи, които целогодишно преминават през красотите й. Тя е приветлива обаче и за хората, които имат по-дългосрочни намерения към нея. Неотдавна Сингапур беше посочена като една от най-желаните дестинации, когато става въпрос за търсене на работа в странство. 73% от работещите в страната чужденци се чувстват сигурни по отношение на състоянието на местната икономика, 62% получават по-добра заплата, отколкото в собствените си държави, а 60% могат да пестят повече, отколкото в родината си. Въпреки това те трябва да изтърпят стоически периода на „първоначално възнаграждение“, което е драстично по-малко от това на местните граждани, като се равнява на около 400 американски долара. Сингапур е член на групата „източно-азиатски тигри“ заедно с Южна Корея, Тайван и Хонг Конг заради бързия си икономически скок. В страната са развити производството на електроника, корабостроенето и сектора на финансовите услуги. Тя е и един от най-големите производители на CD дискове в световен мащаб, като тук се провеждат и задълбочени изследвания в областта на биотехнологиите. В същото време близо Или това са над 1 600 000 души, показва статистика от 2015 г. 200 хиляди от тях са китайци. Това е и една от причините тамошния Чайнатаун (китайски град) да е особено атрактивен, както за местните, така и за гостите на града-държава. Нещо повече, един от официалните езици в страната е именно мандарин. Сингапур е своеобразна мозайка от различни култури. На територията й ще чуете още малайски и тамилски език. Всички под 50-60-годишна възраст пък със сигурност знаят английски, така че не ви трябва кой знае каква подготовка със справочник в ръка, за да се оправите на място. Кварталите на различните култури са нещо напълно обичайно на острова. Освен Чайнатаун тук има и улица на индийската култура („Малката Индия“), Арабската улица и др. Местните са толерантни и на тема вероизповедание, заради което тук ще намерите няколко индуски, будистки и даоистки храма, както и джамии и християнски църкви. На юг от Сингапур има няколко красиви острова, които си струват да се посетят, сред най-любопитните от тях е остров Сентоса. Страната има какво да предложи и на любителите на нощния живот, като открити барове се ширят навред из стриктно подредените с огромни знаци улици. Има и няколко основополагащи факта, които следва да запомните, независимо дали „отскачате“ до Сингапур за отпуска време или за по-дълго. За сметка на това обаче на някои места ще забележите, че персоналът ви таксува допълнителни 10% от това, което им дължите като „такса обслужване“. Сред предимствата на държавата несъмнено е и ниският процент престъпност. „Това не означава обаче, че няма никаква. Бъдете внимателни“, предупреждават все пак улични знаци. Хиляди забрани и дори опасност от смъртна присъда се грижат за спокойствието на редовите граждани и туристи на територията на Сингапур. За периода от 1991 г. до 2004 г. близо 400 наркодилъри са били обесени в страната. Освен за трафик на дрога, до смъртно наказание се стига още в случаи като корупция, брутално убийство и застрашаване живота на президента. Със солена глоба обаче могат да ви „зарадват“ дори и ако пренасяте пакет дъвки на летището, така че бъдете внимателни. На пушенето също се гледа с лошо око, като ако случайно Избягвайте и дребните кражби от магазините, защото нищо чудно да се окажете зад решетките и то – понякога дори и с години. Иронично, на фона на всичко това, проституцията на терен е позволена. Споменахме ли вече за подредеността в степен „Монк“, с която са популярни сингапурците? Това си личи и в начина, по който регламентират дори движението по улиците. Не, тук няма да чуете някой изнервено да псува комшията по светофар, докато натиска клаксона като че все едно ще спаси живота му. Причината – да получиш право да се качиш на автомобил в Сингапур си е една тромава и скъпа процедура, която ликвидира трафика, на който сме свикнали в нашата прекрасна родина. За да се сдобие с кола в страната, човек трябва да си извади специално разрешително за това. Документът обаче далеч не важи до живот, като гарантира мястото на въпросния индивид на пътя само за 10 години. Допълнително, същото това разрешително струва около 10 000 долара. Купуването на кола идва и с вносно мито (41% от разходите). И накрая следва една последна такса – 140% от стойността на автомобила. Ако обмисляте само кратка визита до Сингапур обаче бързаме да ви дадем и друга важна информация, а именно – на кои места можете да изплакнете окото с приказни пейзажи, любопитни събития и интересни монументи. Както вече отбелязахме, Мерлионът е задължителна отправна точка за всеки самоуважаващ се пътешественик. смятана за една от най-красивите на световно равнище. Тя дава дом на над 290 животински вида, можете още да станете свидетели на шоу на слонове, а току-виж ви предложили и закуска сред четириногите другари. Любопитен факт е, че тук животните не се държат в клетки, а са пуснати да се разхождат на свобода. Сред останалите места, които ви препоръчваме да посетите, е крайбрежната ивица „Кларк Кий“, кръстена на сър Андрю Кларк, вторият губернатор на Сингапур. В началото на 1990-те години, тази зона привлича вниманието при градоустройствените планове и се превръща в компактен комплекс от магазини, заведения, плаващи ресторанти и занаятчийски магазини. От нея се организират екскурзии по реката с лодки. За любителите на сценичните изкуства пък препоръчваме построения през 2003 г. театър „Еспланада“.", "date": "2018.10.28", "title": "Сингапур – лъвският град на Екватора (СНИМКИ)"}
{"url": "https://www.monitor.bg:443/bg/a/view/lekarjat-ot-sapareva-banja-ne-otkazal-da-konstatira-smyrtta-na-pochinalija-turist-v-rila-148037", "text": "Екип на Спешен център - Сапарева баня не е отказал да констатира смъртта на починалия турист в Рила планина, обяви началникът на структурата в Кюстендилско, д-р Албена Рапатинска. „На място при планинските спасители се е отзовал наш екип, в който е бил д-р Христов, който е изключително добър лекар, той е и завеждащ на филиала в Сапарева баня. Веднага, след като са пристигнали на място, колегите са направили кардиограма и са издали смъртен акт. Заедно със спасителите е била и сестрата на починалия, която е отказала аутопсия. В този случай ние нямаме ангажимент да транспортираме тялото, още повече с линейка. Тук проблема идва от факта, че спасителите не са искали да чакат кола на траурната агенция, затова са го транспортирали с техен автомобил“, обяви още д-р Рапатинска. Тя уточни, че филиала в Сапарева баня разполага с една единствена линейка, която е предназначена за оказване на помощ при спешни случаи, а не да транспортира починали хора. „Кажете през това време ако имаше спешна нужда от екипа и трябваше да се спасява човешки живот, тогава какво щеше да стане? Тук говорим за човек, който е починал часове по-рано. Колегите са си свършили работата и са констатирали смъртта. Не е тяхно задължение обаче да транспортират трупа. Това може да стане единствено, ако близките са пожелали аутопсия, тогава изпращаме трупна кола и се спазва определена процедура. Линейките не са катафалки, ние имаме работа с живи хора“, обясни още началникът на Спешен център, д-р Албена Рапатинска. Припомняме, че в събота малко след 14 часа 54-годишен турист от Смолян почина на връх Дамга в Рила. Тялото му беше свалено от планински спасители от Дупница, след 8 часова спасителна операция в планината. Сред трудностите, с които се сблъскали планинските спасители бил отказът на екип на Спешен център - Сапарева баня да транспортира тялото на починалия мъж. „Представете си в какво състояние бяхме всички и колко изморени. Дежурният лекар, който дойде от Сапарева баня беше страшно арогантен. Не пожела да качи трупа, чакахме го един час, за да реши да установи смъртта. След много разправии ни се наложи ние с Уазката да транспортираме човека до Сапарева баня, където ни чакаше траурен агент. За първи път попадаме на подобно отношение от страна на лекар“, коментира завеждащият Планинска спасителна служба – Дупница и участник в акцията, Божидар Джокин.  ", "date": "2018.10.28", "title": "Лекарят от Сапарева баня не бил отказал да констатира смъртта на починалия турист в Рила"}
{"url": "https://www.monitor.bg:443/bg/a/view/smyrtno-nakazanie-ochakva-ubieca-ot-pitsbyrg-148035", "text": "Президентът на САЩ Доналд Тръмп нареди знамената на федералните здания в Съединените щати да бъдат наполовина спуснати и да останат така до 31 октомври в знака на почит към паметта на жертвите на стрелбата в Питсбърг, при която загинаха 11 души, а шестима (сред тях четирима полицаи) бяха ранени, двама от тях са с опасност за живота. Поредният масов разстрел, който разтърси САЩ, стана в синагога в града, като престъплението е извършено от 46-годишен антисемит на име Робърт Бауърс. В този момент в храма е имало десетки евреи – няколко общини (40 на сто от жителите на района Скуиръл Хил, където се намира синагогата, са евреи) са отбелязвали шабат, а в едно от помещенията е имало церемония по обрязване. Престъпникът е нахълтал в сградата на синагогата и с викове „Всички евреи трябва да умрат!“ започнал да стреля по всеки, който се изпречи на пътя му. 4 души са намерили смъртта си на първия етаж, четирима – в мазето, а останалите на третия етаж на сградата. Пристигналите на място полицейски екипи завързали престрелка с убиеца, като при това той е бил ранен и се е предал след преговори със силите на реда (това се е случило на третия етаж). Целият разстрел е продължил около 20 минути. Срещу Бауърс са повдигнати общо 29 обвинения, като го грози смъртно наказание. Специалният агент от ФБР Боб Джонс, който ръководи разследването, каза, че това, което е видял на местопрестъплението в Питсбърг, е най-потресаващата картина за 22-те му години стаж в службата. При престъплението Бауърс е използвал автоматична пушка и три пистолета. Според данни на разследването той е живеел в Болдуин, на около 25 минути с кола от синагогата „Дървото на живота“. Според съседите в него не имало нищо особено, никой от тях не го е виждал да говори с някого и единственото, с което биха могли да го опишат е гледането на телевизия с увеличена до край сила на звука. Престъпникът не е бил известен на полицията, освен дребно нарушение на правилата за движение по пътищата – карал е кола без регистрационен номер. Болдуин е бил регистриран като притежател на оръжие, като от 1996 г. е закупил поне 6 огнестрелни оръжия. Местната полиция е установила, че е имал общо 21 оръжия. Засега разследващите смятат, че престъпникът е действал сам. Ако се съди по изказванията на мъжа в социалните мрежи. Той е имал акаунт на онлайн платформата Gab.com, известна като „Туитър на расистите“, където има постове от рода на „Евреите са деца на Сатаната“ и т.п., като обект на омразата му са не само евреите, но и мюсюлманите. Изобщо мигрантите са третирани в посланията му като нашественици. \"Действията на Робърт Бауърс са проява на възможно най-голямото зло в човешката природа. Съсредоточили сме всички ресурси на моята служба върху разследването и съдебните действия на това федерално престъпление от омраза\", каза пред репортери главният прокурор за района на Западна Пенсилвания (където се намира Питсбърг) Скот Брейди. По-рано министърът на правосъдието и главен прокурор Джеф Сешънс посочи в изявление, че министерството му ще повдигне срещу стрелеца обвинения в престъпления от омраза и други престъпления, които може да доведат до смъртно наказание. \"Омразата и насилието на религиозна основа нямат място в нашето общество\", заяви Сешънс. Религиозни и други лидери от САЩ и света осъдиха нападението в синагогата. Бившият президент Барак Обама, израелският премиер Бенямин Нетаняху, Европейският съюз, германският канцлер Ангела Меркел, френският президент Еманюел Макрон и много други изказаха съболезнования на близките на убитите и съчувствие към ранените, и осъдиха категорично проявите на антисемитизъм, расизъм и жестокост.", "date": "2018.10.28", "title": "Смъртно наказание очаква убиеца от Питсбърг"}
{"url": "https://www.monitor.bg:443/bg/a/view/prebitata-advokatka-v-bylgarija-se-smjata-za-normalno-da-se-bijat-jeni-148040", "text": "В България се смята за нормално да се бият жени, това заяви пред Нова тв адвокат Валентина Каменарска, която преди дне стана жертва на брутално нападение. Неин клиент я пребива и се опитва да я изнасили в собствената й кантора.  „Невъзможно е никой да не е чул нищо. Крещях с всичка сила. Обяснявам си го с факта, че в България е нормално да се бият жени и предполагам са си мислели, че това е някакъв битов скандал. Обществото ни е абсолютно безразлично към това което се случва“, категорична е Валентина. Тя е огорчена от коментари по неин адрес, че си заслужава побоя, защото е адвокат, защото цените ѝ са високи, или защото е защитавала такива изверги, макар тя да не се занимава с наказателни дела. „Цялото това лицемерие колко сме загрижени и колко обществото ни отхвърля такива актове и как нямаме нужда от нищо, понеже всичко ни е наред е абсолютна измишльотина“, смята адвокат Каменарска.  Вследствие на побоя, тя има наранявания по цялото тяло. Апелира към всички жени, които са жертва на насилие, включително и домашно, да не си мълчат и да потърсят помощ. „Мъжете, които посягат, са възпитавани в среда на насилие. Жената пък е поставена в такава ситуация, че мъжете си мислят, че могат да правят такива неща с нея”, коментира Валентина. Според нея потърпевшите си мълчат и търпят, защото са възпитани, че да си жертва е срамно. Мъжът, който вече е арестуван, я занесъл на ръце в тоалетната на кантората, затворил вратата, блъснал жената на пода и започнал да я удря и души. Всеки път, когато тя успявала да вика за помощ, ударите ставали все по-силни. Тормозът продължил повече от час. През цялото това време нападателят заплашвал Валентина, че ще я изнасили, но така и не успял. Тя си обяснява това с факта, че непрекъснато го разсейвала като му говорела. По време на побоя на вратата на кантората се позвънило, и от цели два пъти. Никой обаче не повикал полиция. При последващите разпити живеещите в кооперацията, в която се намира кантората, заявили, че не са чули виковете и писъците на жената.", "date": "2018.10.28", "title": "Пребитата адвокатка: В България се смята за нормално да се бият жени"}
{"url": "https://www.monitor.bg:443/bg/a/view/irlandcite-se-izkazaha-bogohulstvoto-da-ne-e-prestyplenie-148039", "text": "Ирландците гласуваха с голямо мнозинство на референдум за декриминализиране на богохулството по въпроса, предаде АФП. Агенцията отбелязва, че това беше поредното допитване в Ирландия, което показва, че страната къса със силните си католически традиции, след референдумите за легализирането на абортите през май и на гей браковете през 2015 година. Шейсет и пет процента от участниците в референдума са гласували за премахване на престъплението \"богохулство\" от конституцията. Избирателната активност е била 44 процента. Сега член от ирландската конституция дефинира богохулството като престъпление и предвижда глоба от 25 000 евро. Той обаче не е бил прилаган в съвременната история на Ирландия и е смятан за отживелица, отбелязва Франс прес. За последно човек е бил съден за богохулство през 1855 г., още преди страната да стане независима. Тогава е бил обвинен свещеник, който изгорил Библията, по думите му неволно, и който в крайна сметка бил оправдан. Темата за богохулството отново стана актуална през 2015 г., когато британският актьор, писател и режисьор Стивън Фрай в предаване на ирландска телевизия нарече Бог \"глупав\", защото създал свят, пълен с \"несправедливости\". Властите започнаха раследване срещу Фрай, но не се стигна до наказателно преследване. Референдумът бе произведен едновременно с президентските избори в Ирландия. Според окончателните резултати президентът Майкъл Хигингс, който управлява от 2011 г., очаквано беше преизбран с 56 процента от гласовете. Ирландският премиер Лио Варадкар поздрави в Туитър Хигинс, като каза, че е \"много щастлив\", че той \"ще продължи да бъде нашият президент през следващите седем години\". \"Ще бъда президент на всички - на тези които гласуваха за мен и на тези, които не го сториха\", заяви Хигинс. В Ирландия президентът има предимно церемониални функции. Това ще бъде втори пореден 7-годишен мандат за Хигинс, който няма право на трети.", "date": "2018.10.28", "title": "Ирландците се изказаха богохулството да не е престъпление"}
{"url": "https://www.monitor.bg:443/bg/a/view/princ-hari-pripadnal-predi-svatbata-s-megan-148041", "text": "Британският принц Хари е припаднал преди венчавката с Меган Маркъл на 19 май т.г., твърди журналистът Робърт Джонсън в нова книга, посветена на кралското семейство, пише в. „Дейли Мейл“. Освен това в книгата се разкриват и много други подробности от живота зад кулисите на британския двор, като например, че бащата на Хари – принц Чарлз възнамерявал да осуети сватбата си с принцеса на Даяна, но се е отказал, за да избегне катастрофата, която се е набелязвала от подобно решение. В същото време Хари и Меган бяха посрещнати в столицата на Нова Зеландия Уелингтън с маорския ритуал хонги, състоящ се в докосване на носовете, предаде ДПА. Херцозите на Съсекс са на 16-дневна обиколка в Тихоокеанския регион, като посещението им в Нова Зеландия е последната част от визитата им. Кралската двойка беше посрещната в сградата на правителството от полинезийски вождове с хонги. А новозеландски военни изпълниха зрелищния ритуален танц хака, популяризиран по света от националния отбор по ръгби на тази страна. Принц Хари и съпругата му Меган ще прекарат четири дни в Нова Зеландия.", "date": "2018.10.28", "title": "Принц Хари припаднал преди сватбата с Меган"}
{"url": "https://www.monitor.bg:443/bg/a/view/mis-bylgarija-se-sgodi-148038", "text": "Мис България 2015 Марина Войкова ще се разходи до олтара заедно с приятеля си – бизнесмена Давид Бонев. Това стана ясно, след като красавицата прие романтичното му предложение за брак на плажа в Пукет, Тайланд. С огнени букви, разположени на пясъка, Бонев бе изписал Will You Marry Me (Ще се омъжиш ли за мен), а кадри от специалната вечер Войкова сподели и в социалните мрежи. написа развълнуваната Марина, която е горда носителка и на титлата Мис Планет.", "date": "2018.10.28", "title": "Мис България се сгоди"}
{"url": "https://www.monitor.bg:443/bg/a/view/rimite-na-stojan-lubenov-i-pytjat-im-do-malibu-148025", "text": "Широката аудитория у нас го познава като собственика на клуба, в който се раздава танцувално сестра Райкова от последния сезон на „Откраднат живот“. Отвъд Океана обаче актьорът се прочува с друга роля в далеч по-некомерсиална продукция - „Лъжливи рими“. Стоян Любенов не е от лицата, които гледаме толкова често по телевизията, че да ни провокират да изпитваме странно чувство на родствена връзка с него. И парадоксално това е сред силните му козове, както стана ясно и от международния фестивал в Малибу - West Coast Film Festival, където го наградиха за главна мъжка роля в сериал преди дни. В същото време и един разговор с него ви е достатъчен, за да оцените по достойнство искреността му, проявяваща се дори и в обяснението защо кандидатства за американския приз с ролята си в значително по-непопулярната продукция. А истината е – там прави доста по-голяма роля. „Сами ще се съгласите, че някак не е сериозно да се явя на фестивала с епизодично участие. Освен всичко останало „Откраднат живот“ е достатъчно голям проект, който си печели награди и без мен. От друга страна, аз Това е сериал, реализиран от сравнително малка пловдивска компания. От хора, които имат опит в шоубизнеса, но не и в телевизията“, обясни пред „Монитор“ Любенов. В първия по рода си хип-хоп сериал у нас той скача в костюма на музикален продуцент, за когото признава, че е събирателен образ на реални хора в бранша. „Научих от интернет за „Лъжливи рими“ и когато кандидатствах за ролята, знаех единствено, че става дума за музикална драма. Това послужи и като най-големия магнит за мен към продукцията. Впоследствие, когато разбрах, че говорим за хип-хоп, бях леко разколебан относно шансовете си, предвид че съм човек на 43 години, който не влиза в общата представа за този жанр“, добавя още актьорът. Въпреки това късметът му се усмихва, а самият Любенов не може да е по-щастлив от поверения му персонаж. Припомняме накратко и сюжета на сериала. Действието изследва под лупа живота на младо момче, чийто опит да разведри болната си майка носи лавина от непредвидени последствия. Паралелно зрителят опознава и друг младеж – завидно богат, склонен да помогне, но срещу съответната цена. Двамата навлизат в дебрите на шоубизнеса, а там ги очаква и Любенов. И макар че днес животът му покрай сериала е издържан основно на хип-хоп вълна, друг вид музика владее сърцето му още от младежките му години. „През 90-те се насочих към рокендрола - пеех, работих като DJ. Хард рок и хеви метъл ме вълнуваха тогава. Заклетите меломани бяхме повлияни от Guns N' Roses, Bon Jovi... След това, когато се разпадна първата група, с която пях, се ориентирах към по-меките стилове ала Елвис, Франк Синатра, Том Джоунс. И до ден-днешен продължавам да се вълнувам и да работя в тази посока“, казва Стоян. Голямата му любов обаче си остава актьорството. Още от невръстната 8-годишна възраст той дебютира в средите. Явява се на конкурс за детската студия на Българското радио, където под крилото си го поема иначе театралният режисьор Минчо Събев. „Въпреки това театърът не ме влече. Киното и основно телевизията са голямата ми любов“, категоричен е Любенов. А след музикалната афера, която го качва на сцената дори за вариететни представления, днес той стъпва все по-стабилно на екрана. Сега е ангажиран към следващото си заглавие, но пази подробностите в тайна. „Никога не съм спирал да се уча. Въпреки че избягах от академичното образование – тогава във ВИТИЗ, така и не спрях да бъда любопитен, да търся нещо ново“, казва още за себе си актьорът, чието ежедневие преминава между Пловдив, където снима „Лъжливи рими“, и родната София. А за българските кино и телевизия също отчита израстване. Поне от гледна точка на достъпа до международни фестивали. „Ето сега в същия фестивал в Малибу наградиха и филма на Яна Маринова „Привличане“. Много съм щастлив за нея. Фестивалите всъщност стават все повече – вече е възможно дори и само онлайн да се явиш на тях. И в този случай за първи път не раздаваха статуетките на официална церемония, моята ще я получа до 4 седмици. Така че Това от своя страна демократизира в известна степен участието на българските продукции, които не са подкрепени например от Националния филмов център“, твърди Любенов. И той подкрепя мечтата на режисьора на „Лъжливи рими“ Стелиан Димитров за превръщането на Пловдив в притегателен център за кино или, иначе казано, трансформирането му в Холивуд в Европа. По думите му обаче филмовата индустрия на Стария континент продължава да е с немалко крачки назад от американската. На въпроса дали актьор може „къща да храни“ пък отговаря просто: „Зависи от гледната точка. Ален Делон сигурно може.“ Участието на Иво Димчев в британската версия на музикалното риалити X Factor стана пословично през последните няколко седмици. Артистът, оказва се обаче, не е единственият, оставил българска следа в последния сезон на шоуто. Стоян Любенов също пробва късмета и певческия си талант на Острова. Успява да пожъне и известен успех, като достига до кастингите пред журито в лицето на Роби Уилямс, Аида Фийлд, Саймън Кауел и Луи Томлинсън. Макар това да е първият кръг, който зрителите виждат, реално преди него участниците преминават и през още една цедка. „Не получих достатъчния брой „да“, за да продължа нататък. Затова и не афиширах, както Иво Димчев, който обаче успя да премине на следващия етап“, признава Любенов. Не би застанал пред камера за всяко риалити обаче. Но причината далеч не е своеобразното продаване на личното пространство. По думите му не е скроен за формати като „Фермата“ например, защото се приема предимно като градско момче, което рядко излиза извън дебрите на шоубизнеса. Категоричен е, че това не му тежи. Дори напротив. А ако все пак трябва да избира, би провел разговор за включване в „Брадъра“. „Хората вътре не са такива жертви, каквито се изкарват. Реално им плащат, за да стоят няколко седмици в Къщата, където да си ядат, пият и т.н. Всичко опира до забавлението“, смята още той.", "date": "2018.10.28", "title": "Римите на Стоян Любенов и пътят им до Малибу"}
{"url": "https://www.monitor.bg:443/bg/a/view/robotizirana-pomosht-za-malkija-biznes-148028", "text": "Роботизираните ръце се използват в индустрията от десетилетия, но въпреки че са полезни, те не са никак евтини. За да бъдат достъпни тези инструменти и за по-малките фирми, UFactory представи новата роботизирана ръка xArm, предназначена да бъде достатъчно достъпна за фирмите, които обикновено не могат да си позволят роботизирана помощ. И трите модела имат обхват от 691 мм и са с корпуси от въглеродни влакна, за да се намали теглото им, и имат универсални гнезда, в които могат да се поставят различни инструменти. Тези инструменти включват, вакуумен накрайник и щипци, снабдени с камера за по-добро захващане. UFactory казва, че xArm е способна да повтаря прецизни движения в рамките на 0.1 мм. От съображения за безопасност, xArm 6 и 7 разполагат също с вградена система за засичане на сблъсъци, спираща роботизираната ръка за половин секунда, когато се допре до нещо или някого. Подкрепата за xArm, в Kickstarter, започва от само $ 2299 за модела 5 Lite, $ 4999 за xArm 6 и $ 5999 за xArm 7. Цените на дребно се очаква да бъдат около два пъти по-високи, според UFactory. Кампанията вече е събрала почти 10 пъти необходимата сума, като остава по-малко от месец до края. Ако всичко върви добре, доставките на  xArm трябва да започнат през април 2019 г. Какво може да прави xArm вижте във видеото по-долу:  ", "date": "2018.10.28", "title": "В помощ на бизнеса: Роборъка със седем стави замества човешката"}
{"url": "https://www.monitor.bg:443/bg/a/view/djoni-holidej-s-posmyrten-rekord-148020", "text": "Френската легенда Джони Холидей демонстрира величие, въпреки факта, че си отиде от този свят преди близо година. Посмъртният му албум \"Mon pays c'est l'amour\" направи исторически рекорд за страната на Айфеловата кула, като за дебютната си седмица на пазара реализира 780 177 копия за седмица, заявиха от звукозаписната компания на певеца \"Уорнър мюзик Франция\". Досегашният рекорд се държеше от друг негов албум от 2002 г. - 305 634 продадени копия през първата седмица след излизането“, заяви - заяви Тиери Шасан , ръководител на френския клон на \"Уорнър мюзик“. През 1999 г. пък бяха купени 250 000 копия от албума на Джони Холидей \"Sang pour Sang\" само през първите 24 часа след пускането му в продажба.", "date": "2018.10.28", "title": "Джони Холидей с посмъртен рекорд"}
{"url": "https://www.monitor.bg:443/bg/a/view/smjanata-na-vremeto-s-chas-nazad-vodi-do-pet-dni-diskomfort-148023", "text": "Тази нощ върнахме стрелките на часовниците с час назад, но последствията са по-дълготрайни. Дискомфортът от смяната на часовото време ще продължи от 3 до 5 дни, коментира психиатърът д-р Веселин Герев по повод връщането на стрелките на часовника с час назад и преминаването към зимно часово време. Според него първите дни след преместването на стрелките на часовника ще се събуждаме с час по-рано и съответно ще правим всички с час по-късно, защото организмът все още е настроен на старото часово време. Д-р Веселин Герев обяснява още, цитиран от радио „Фокус“, че човек трудно свиква с промяната, защото се събужда по-светло, а ще се прибира по тъмно, докато досега е било обратното. Той добави, че смяната на времето се отразява не само на хората, но и на животните. За тези, които искат да се синхронизират по-бързо, трябва да приемат мелатонин, който е основен регулатор на циркадните ритми. Така по-спокойно, по-комфортно и без сътресения ще преминат този период“, каза още психиатърът. Д-р Веселин Герев посочи, че смяната на часовото време не се отразява само на хората, а и на животните. „В Русия са правени проучвания, че през първата седмица след преместване на стрелките на часовника, кокошките снасят в пъти по-малко яйца , а кравите дават в пъти по-малко мляко. Изводът от проучването е, че просто се променя часа, в който животните биват обгрижвани от своите стопани“, обясни психиатърът. След смяна на часовото време, психиката ни има нужда от време за адаптация, смята психологът Бисера Борисова. По думите ѝ човек трябва да пренастрои организма си към това, че започва по-рано да се стъмва. „Човешкият организъм има нужда от повече светлина и цветове, затова ѝ смяната на времето не се отразява много добре на психиката“, каза още Борисова. Тя добави, че има съществена разлика между това дали преминаваме към зимно часово време или към лятно. „Голяма е разликата, но преминаването към зимно часово време определено повлиява в негативен аспект“, подчерта Борисова. Тя подчерта, че смяната от зимно към часово време също няма позитивен ефект върху тялото и психиката ни.", "date": "2018.10.28", "title": "Смяната на времето с час назад води до пет дни дискомфорт"}
{"url": "https://www.monitor.bg:443/bg/a/view/kabinetyt-se-sybira-da-glasuva-budjeta-za-dogodina-148021", "text": "Премиерът Борисов събира днес министрите на извънредно заседание, на което ще бъдат разгледани и гласувани проектите на бюджетни закони за 2019 г. Параметрите на проекта вече са ясни. Министърът на финансите Владислав Горанов и социалният министър Бисер Петков ги представиха пред членовете на Координационния съвет на КНСБ през изминалата седмица. Синдикалистите харесаха бъдещия бюджет, като го определиха като най-добрия в последните 10 години, но работодателите видяха връзка между изборите и рекордните разходи. В бюджета е залегнала индексация на пенсиите с 5,7% от юли, увеличаване на максимален осигурителен доход на 3 хил. лв., а на таван на пенсиите – на 1200 лв. Той предвижда увеличение на минималната заплата от 510 на 560 лв. До 2021 г. тя трябва да достигне 650 лева. Заплатите в бюджетния сектор ще се увеличат с около 10%, а за учителите средното увеличение ще е с 20%. Така разходите за заплати и осигуровки на държавата ще са с около 1 милиард лева повече. Вдигат се разходите за осигуровки както на работодателите, така и на самоосигуряващите се. Очакванията за растежа на икономиката догодина са за 3,7% и инфлация от 3%. Горанов заяви, че следват фискалната стратегия още от 2014 г., която е предложил самият той за първи път като финансов министър. „През 2020 г. бюджетът ще бъде балансиран и като разчет. Нека приемем, че този дефицит, това планирано превишение на разходите над приходите е един вид буфер за по-неблагоприятно развитие на икономиката от очакваното. Не виждам нищо драматично. Въпреки това има много рискове за икономиката ни заради опита за налагане на мерки за протекционизъм най-вече от страна на САЩ и агресивното им и провокативно поведение по отношение на останалите държави с развити икономики”, добави още Горанов. Той също така отбеляза, че до 2021 г. се очаква равнището на дълга спрямо БВП да намалее, достигайки 17%. Националният съвет за тристранно сътрудничество също обсъди проекта на Закон за държавния бюджет на Република България за 2019 г. и проекта на актуализирана средносрочна бюджетна прогноза за периода 2019-2021 г. НСТС разгледа също и проектозаконите за бюджетите на държавното обществено осигуряване и на Националната здравноосигурителна каса за 2019 г. Владислав Горанов обсъди и с главния прокурор Сотир Цацаров проекта за бюджет. От страна на министъра на финансите бе изразена готовност за частично сближаване на позициите по отношение на предвидените средства за осигуряване на разходите на органите на съдебната власт. Владислав Горанов заяви, че ще представи на предстоящото заседание на правителството актуализирани параметри на бюджета за 2019 г., различни от предложените от МС в проекта и по-близки до тези, предложени от ВСС. Обсъдени бяха и предложените с публикувания от Министерство на финансите проект на Закон за държавния бюджет на Република България за 2019 г. изменения в Закона за съдебната власт, касаещи чл. 352 от този закон /средства за облекло на съдебните служители/.", "date": "2018.10.28", "title": "Кабинетът се събира да гласува бюджета за догодина"}
{"url": "https://www.monitor.bg:443/bg/a/view/54-godishen-turist-pochina-na-vryh-damga-v-rila-lekar-edin-chas-otkazval-da-konstatira-smyrtta-148024", "text": "54-годишен турист почина в района на връх Дамга в Рила планина вчера. Инцидентът е станал в следобедните часове в събота, когато група туристи обикаляла района. По все още неизвестни причини на 54-годишният мъж внезапно му прилошало и се свлякъл на земята. Мъже от групата се опитали да му окажат първа помощ, правили му сърдечен масаж, изкуствено дишане, но без резултат. Мъжът издъхнал. Веднага след случилото се туристите успели да подадат сигнал до Планинската спасителна служба в Дупница. Общо 7 смели мъже потеглили от Дупница през тежкия преход. По пътя си те виждат групата туристи, които изоставили трупа на починалия мъж. Обяснили, че не можели повече да чакат, тъй като рискували да премръзнат от студ. С много уговорки, планинските спасители успели да накарат част от мъжете да се върнат, за да им помогнат да свалят трупа на починалия турист. „Туристите бяха сборна група от страната. След случилото се, те решили да изоставят трупа ей така на пътеката, без да е покрит, без нищо. Представете си някой друг да е минал по това време. Какво ще си каже? Срещнахме мъжете в района на 7-то езеро. Казаха, че им било студено, духало вятър и това е. Успях да поговоря с тях и трима се върнаха, за да ни помогнат“, обясни завеждащият Планинска спасителна служба – Дупница и участник в акцията, Божидар Джокин. „Със сигурност това е втората най-тежка акция през тази година за планинските спасители. Теренът е изключително труден, с голям наклон и заледен. Там температурата достига до -7 градуса. Можете да си представите колко трудно е било транспортирането на тялото на мъжа. Разстоянието до хижата на Седемте езера е повече от 3 часа, представете си, че тези хора са снабдени и с тежко оборудване и планинска количка, като само тя тежи около 40 кг.“, обясниха планинари.  Нелепо: Сред трудностите, с които се сблъскали планинските спасители след достигането до линейката, бил отказът на екипа да транспортира тялото на починалия мъж. „Представете си в какво състояние бяхме всички и колко изморени. Дежурният лекар, който дойде от Сапарева баня беше страшно арогантен. Не пожела да качи трупа, чакахме го един час, за да реши да установи смъртта. След много разправии ни се наложи ние с Уазката да транспортираме човека до Сапарева баня, където ни чакаше траурен агент. За първи път попадаме на подобно отношение от страна на лекар“, коментира пред наш екип Джокин. Акцията на планинските спасители е продължила около 8 часа, като те са успели да се приберат по домовете си чак към 1 часа в неделя. Най-вероятно причината за смъртта на 54-годишният турист, който е от Смолян, е инфаркт. От началото на годината това е 25 акция на ангелите от планината. Благодарение на смелите доброволци от ПСС – Дупница са спасени десетки човешки животи. Само преди 10 дни друг 66-годишен турист почина в района на Седемте рилски езера. Тогава мъжът получи инфаркт пред очите на съпругата си.", "date": "2018.10.28", "title": "54-годишен турист почина на Дамга в Рила, лекар час отказвал да констатира смъртта"}
{"url": "https://www.monitor.bg:443/bg/a/view/djavolyt-jivee-v-kasyl-rok-trejlyr-147966", "text": "„Той знаеше, че Дяволът е момче и го затвори в кутия“. Това изречение обобщава цялата предистория на психотрилъра „Касъл Рок“.  Феновете на добрия хорър знаят, че това е името на измислено градче в щата Мейн, което дава терен за развитие на куп истории от актива на Стивън Кинг, сред които „Рита Хейуърт и изкуплението Шоушенк“, „Мъртвата зона“, „Куджо“ и „Тъмната половина“. Фактът, че Кинг влиза в ролята на съветник за изготвянето на сценария на сериала, създаден от Дж. Дж. Ейбрамс и компанията му Bad Robot Productions, е достатъчен мотив да си пуснем първи епизод. За всеки следващ притаяваме дъх напълно неусетно, защото не можем да устоим на играта на перфектния заподозрян Бил Скарсгард. 28-годишният актьор често е наричан „подарък от Швеция за Холивуд“, което прозира в цялата му осанка и завладяващ поглед. „Касъл Рок“ не е първият му допир със света на Стивън Кинг. Скарсгард от името на най-страшния клоун в историята Пениуайз, в последната интерпретация на „То“. Началото на „Касъл Рок“ е ударно. Първият герой, с когото се запознаваме, е шериф Дейл Лейси и е поверен на Тери О' Куин, познат на редовия зрител като един от най-завладяващите образи в телевизионната история - Джон Лок от „Изгубени“. За съжаление, той губи главата си някъде около петата минута, но вече знаем, че ни очаква добра история. А и ще го видим пак в няколко ретроспективни сцени. Нечистата му съвест го подтиква към самоубийство, часове преди да се пенсионира от поста на Шерифът държи Дявола „в кутия“ в продължение на десетилетия, а кончината му води до отприщване на злото, което тук е момче без история и с един израз в речника: Хенри Матю Дийвър. Или с други думи, перфектният заподозрян, когото споменахме - Бил Скарсгард. Името не е негово, а на втория главен персонаж в „Касъл Рок“. Истинският Дийвър е изигран от Aндре Холанд („Луна светлина“, „Селма“). По професия героят е чернокож адвокат, който крие тъмни тайни от миналото, свързани с мистериозното убийство на осиновителя му, който е духовник. Мисията на живота му е да защитава клиенти, осъдени на смърт, докато не е привикан за адвокат на Дявола. Какво липсва до тук? Жена, разбира се. Мелани Лински, известна на малки и големи като Роуз от „Двама мъже и половина“, отново се превръща в шантавата съседка. Тук обаче тя е мрачна, неадекватна, ежедневието й се крепи на хапчета, а всичко това се дължи на с Хенри Дийвър. Страхотна актьорска игра демонстрират и най-възрастните попълнения в каста – носителката на „Оскар“ и „Златен глобус“ Сиси Спейсик и актьорът Скот Глен. Тях наблюдаваме като болната от Алцхаймер майка на Хенри, която търси спасение за паметта си с фигури за шах, и дългогодишния й любовник и бивш шериф, посветил дните си в грижите за нея. Дали безименният персонаж на Скарсгард наистина олицетворява Сатаната е спорно. Но едва ли е съвпадение, че където и да отиде, нещо ужасно се случва – хеликоптери падат, болници изгарят, мъже колят жените си. „Касъл Рок“ повдига въпроса за чудовищата, които живеят във всеки един от нас. Без пропуск, главните герои и макар с малко бавно развитие, за 10 епизода време разбираме какъв. Целият първи сезон е достъпен в HBO Go. Междувременно стана ясно, че „Касъл Рок“ ще се сдобие с продължение през 2019 г. Имайки предвид финала на актуалната порция серии, най-вероятно втора част ще се върти около различна история. Подробностите засега се пазят в тайна.", "date": "2018.10.28", "title": "Дяволът живее в „Касъл Рок“ (+ТРЕЙЛЪР)"}
{"url": "https://www.monitor.bg:443/bg/a/view/iztochnata-mogila-v-selo-karanovo-tyne-v-razruha-148030", "text": "Уникалната Източна могила в новозагорското село Караново тъне в разруха. Пътят до археологическия обект е тесен, осеян с купища боклуци от близката ромска махала. Подходът към самата могила е по стръмна пътечка с изкъртени парапети и незакрепени тротоарни плочки. Достъп до археологическия обект за хора с увреждания няма.  Това съобщиха за „Монитор” туристи от Пловдив, които в почивната събота на 20 октомври пропътували разстоянието до новозагорското село, за да посетят, разгледат и да им бъде разказана историята на невероятното и единствено в света археологическо откритие. „Срам ме е, че не умеем да ценим историята си. Източната могила е невероятно археологическо откритие, за което трябва да тръбим по целия свят. Нищо подобно. Ако все пак някой любопитен турист, каквито сме ние със съпруга ми, успее да намери Източната могила и да се добере до нея, то дори няма кой да му отвори”, разказа специално за „Монитор” пловдивчанка, която е професор в реномирана университетска болница. Тя и близките й така и не успели да влязат в обекта, защото там нямало служител. Посрещнала ги бележка „На другата могила съм” с оставен мобилен номер. Пловдивчани позвънили на номера, за да се свържат с екскурзоводката и да я помолят да им обърне внимание, но телефонът бил изключен. „Отидохме, нагледахме се на боклуци и разруха. Не успяхме да влезем в самата могила, за да видим уникалната четирикола колесница. Но пък за сметка на това видяхме стар ръждив и грозен зелен фургон, сложен до плочките, по които трябваше да се качваме до могилата. Най-големият проблем, според мен, е чувството на безнаказаност. Всичко това, което се случва с Източната могила, е безобразие”, се ядосват туристите от Пловдив. „В момента тече разследване срещу екипа археолози, които са копали на Източната могила. Липсват от последната инвентаризация, която е направена в музея, 681 находки от основния фонд. Тече разследване”, заяви в отговор на въпрос кой трябва да поддържа околната инфраструктура на Източната могила кметът на община Нова Загора Николай Грозев, като прехвърли екипа към директора на общинския исторически музей. От „Монитор” отправихме запитване до пресцентъра на Министерството на културата, за да стане ясно коя институция трябва да поддържа околната инфраструктура, като до момента отговор не е получен. През ноември 2017г. Източната могила е била актувана, като публична държавна собственост, става ясно от прессъобщение на областния управител на Сливен. В публикация на OffNews.bg от 22 декември 2016г. цитират откривателя на могилата Веселин Игнатов, който казва, че новият директор на общинския музей в Нова Загора „започва да спъва работата на археолозите и да оказва натиск върху тях да напуснат и да му предадат своите находки, без да подписват протокол за приемане и предаване, който е абсолютно задължителен по закон и без който не може да се докаже какви и колко предмета е предал археологът на музея, тъй че ако някоя находка изчезне, тя все едно не е съществувала, или по-зле - археологът не я е предал”. „От 4 години Източната могила не е поддържана. Във Фейсбук има създадена група за спасяването на Източната могила и там има много информация. Много неща са безумни. Целта е този паметник да бъде унищожен”, коментира откривателят на Източната могила докторът по археология Веселин Игнатов. Той и колегите му разкрили Източната могила край село Караново след опит на иманяри през 2008г. да я ограбят. Там явно бил погребан виден и богат тракийски аристократ. Открити са зидове на сводеста гробница, богат погребален инвентар, сребърни монети, златни пръстени, съдове от глина, бронз и стъкло. Една от най-ценните находки, намерени в могилата е четирикола колесница. До колесницата е открит скелет на куче, за което се предполага, че е ловното куче на аристократа. В близост до могилата са намерени и скелетите на два коня, които вероятно са изнесени от иманярите при техните набези, считайки ги за безполезни. Благодарение на финансиране от Министерството на културата и Обединена българска банка преди да бъде уволнен Игнатов изгражда покритие над колесницата и гробницата и превръща обекта в туристическа атракция. В реставрацията на предметите от гробния инвентар се включва римо-германският институт в Майнц под ръководството на проф. Маркус Шолц, който в едно свое интервю възкликва: „Това е най-ранната и най-богатата гробница в Римската империя!“.", "date": "2018.10.28", "title": "Оцеляла хилядолетия: Източната могила в село Караново тъне в разруха"}
{"url": "https://www.monitor.bg:443/bg/a/view/vremeto-slyncheva-i-topla-nedelja-pochti-bez-valeji-148013", "text": "Топло и слънчево време ни очаква в последния ден от седмицата, максималните температури ще достигнат до 26°, според прогнозата за времето на Националния институт по метеорология и хидрология (НИМХ) при БАН. През нощта ще бъде предимно ясно, по значителни увеличения на облачността ще има над крайните южни райони. През нощта ще бъде предимно ясно, а утре – слънчево. По-значителни увеличения на облачността ще има над крайните южни райони, но ще е почти без валежи. Ще продължи да духа до умерен, в югоизточните райони и планините - временно силен югюгозападен вятър. Ще се задържи топло за края на октомври. Минималните температури в повечето места ще са между 5° и 10°, максималните - между 21° и 26°. Над Черноморието ще е предимно слънчево с временни увеличения на облачността. Ще духа умерен югогозападен вятър. Максимални температури на въздуха 21-23°. Температурата на морската вода е около 17°. Вълнението на морето ще бъде 2-3 бала. Над планините ще бъде предимно слънчево. Значителна ще е облачността над масивите в крайните южни райони и на отделни места там слабо ще превали. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 17°, на 2000 метра – около 10°. Атмосферното налягане ще се повишава и вече ще е по-високо от средното за месеца. В понеделник над Западна България ще има разкъсана облачност, предимно висока и средна, а над Източна преди обяд на места ще има ниска облачност. Ще продължи да духа югозападен вятър, слаб до умерен, в Източна България по-късно през деня и временно силен. Ще остане топло, с максимални температури, достигащи на места 26°-27°, минималните в повечето места ще са между 10° и 15°. През нощта срещу вторник и във вторник на отделни места ще превали слаб дъжд, но впоследствие облачността ще намалее. Вятърът ще остане югозападен, към края на деня и през нощта срещу сряда ще отслабне и временно ще се ориентира от северозапад. В сряда ще бъде предимно слънчево, дневните температури слабо ще се понижат.", "date": "2018.10.28", "title": "Времето: Слънчева и топла неделя, почти без валежи "}
{"url": "https://www.monitor.bg:443/bg/a/view/helikopteryt-na-sobstvenika-na-lestyr-se-razbi-i-izgorja-148022", "text": "Хеликоптерът на собственика на \"Лестър\" Вишай Сривадханапрабане се разби на около 200 метра от стадиона на отбора след края на двубоя срещу \"Уест Хем\", съобщи Скай спортс.  Според Би Би Си Сривадханапрабха е бил на борда на машината, като британският медиен гигант посочва, че информацията е от член на семейството на тайландския милиардер. Все още обаче няма информация какъв е броят на жертвите при инцидента и дали има пострадали хора на земята. От полицията в \"Лестър\" не посочват и каква е причината за катастрофата.  Катастрофата се е случила на служебен паркинг. Кадри от мястото на събитието показват разбитата машина, погълната от огън, който обаче бързо е бил спрян.  Скай спортс уточнява, че хеликоптерът е излетял от стадиона, както обикновено се случва след мачовете на \"Лестър\". Медията съобщава още, че пилотът на хеликоптера е изгубил контрол над полета секунди след излитането. Все още не е ясно кои са били всички пасажери, но от Скай уточняват, че сред тях не са били вицепрезидентът на клуба Аяват Сривадханапрабане и директора Джон Ръдкин.", "date": "2018.10.28", "title": "Хеликоптерът на собственика на \"Лестър\" се разби и изгоря"}
{"url": "https://www.monitor.bg:443/bg/a/view/opel-prodyljava-sportnata-tradicija-s-corsa-g-si-148008", "text": "В историята на марката Opel спортните модели GSi се радват на дългогодишни традиции. Първите в родословното дърво на династията, които се погрижиха за повишаване на нивото на адреналина на спортните ентусиасти, бяха моделите Мanta GSi и Kadett GSi с максимална мощност от 115 к.с. от двигател с работен обем 1,8 литра, дебютирали на пазара през 1984 г. Само четири години по-късно Kadett 2.0 GSi 16V достигна максимална мощност 150 к.с., благодарение на 2,0-литровия 4-цилиндров 16-клапанен двигател. Този агрегат беше използван и от първата Astra GSi. През 1988 година Opel пусна първата версия на Corsa GSi на базата на Corsa A с максимална мощност 100 к.с. Този класически модел е много търсен в момента. След това се появиха Corsa B GSi 16V с мощност от 109 к.с. и Corsa C GSi със 125 к.с., а през 2007 г. на пазара излезе и Corsa D GSi, задвижвана от 1,6-литров бензинов мотор, оборудван за първи път с турбокомпресор и максимална мощност 150 к.с. От август 2012 година производството на Corsa GSi беше преустановено, за да дойде моментът Opel да се завърне към традициите с представянето на новата Corsa GSi. Очакваният с нетърпение нов Opel Corsa GSi вече може да зарадва почитателите на спортните модели на марката. Новата Corsa GSi се задвижва от пъргавия 1,4-литров бензинов турбодвигател на Opel с максимална мощност 150 к.с. и максимален въртящ момент от 220 Нм. В съчетание с 6-степенната механична скоростна кутия с къси предавки, 4-цилиндровият агрегат осигурява мощна тяга на втора и трета предавка, както и Благодарение на всичко това новият горещ хечбек демонстрира блестящо ускорение от място, като спринтът от 0 до 100 км/ч се извършва за 8,9 секунди и впечатлява с висока еластичност, като ускорението от 80 до 120 км/ч на 5-а предавка отнема 9,9 секунди. Максималната скорост на новия модел е 207 км/ч. Задвижващият агрегат осигурява литрова мощност от над 100 к.с. на литър обем и реагира по-бързо на командите на водача, което се отразява положително на насладата от шофирането по изпълнени със завои извънградски пътища. Новият Opel Corsa GSi впечатлява със своята прецизна ходова част, взета от най-спортния модел OPC, която осигурява стабилно пътно поведение и кратък спирачен път. Настройките на окачването и дисковите спирачки с червени апарати са създадени на легендарната „Северна дъга” на пистата „Нюрбургринг” с личното участие на Фолкер Стричек - директор на отдела Opel Performance Cars и Motorsport. Всички тези спортни настройки гарантират динамично пътно поведение както в бързите, така и в острите завои, и кратък спирачен път, особено в съчетание с 18-цоловите колела от лека алуминиева сплав и спортните гуми с размер 215/40 ZR18. Високите динамични показатели на новия Opel Corsa GSi се допълват от атлетичния външен вид, в който изпъкват големите отвори за въздух, пластичните форми на предния капак, внушителният заден спойлер и прецизно оформени странични прагове. В предницата изпъква емблематичната за моделите GSi на Opel голяма решетка със структура на пчелна пита и централно разположено лого с две криловидни лайстни. Състезателният дух на модела се допълва от карбоновите корпуси на страничните огледала за обратно виждане. Големите стилистични елементи с хромирани пръстени са свързани визуално в хоризонтална линия посредством черните напречни детайли, преминаващи по цялата широчина на предната част. Спортното излъчване на предницата се засилва допълнително с черния напречен панел на капака. Погледът към задната част разкрива не по-малко ярък дизайн. Привличащият вниманието спойлер на ръба на покрива създава допълнителен аеродинамичен натиск върху задния мост, а спортният хромиран накрайник на ауспуха е обграден от динамично оформената задна престилка в цвета на купето. Усещането за чист спортен дух се предава и в интериора на Opel Corsa GSi и особено в комбинацията от спортния волан, облицованата с кожа топка на скоростния лост и алуминиевите педали. По желание може да се поръчат и състезателни седалки Recaro. Спортният Opel Corsa GSi може да бъде поръчан у нас на цена от 35 400 лева.", "date": "2018.10.28", "title": "Opel продължава спортната традиция с Corsa GSi"}
{"url": "https://www.monitor.bg:443/bg/a/view/zagotovka-148012", "text": "Кубрат Пулев изигра най-добрия си мач и тотално обезличи Хюи Фюри в гвоздея на боксовата гала вечер в препълнената „Арена Армеец“. Кобрата бе безапелационен и тотално превъзхождаше британския си съперник, за да спечели с пълно съдийско единодушие 26-ата си победа на профиринга в тежка категория. Така той извоюва и правото да бъде официален претендент за световната титла на Международната боксова федерация (IBF), за която ще се изправи срещу настоящия шампион Антъни Джошуа. Българинът стоеше много по-добре физически на ринга, нанесе много повече удари от британеца, който изпитваше сериозни проблеми с отворената дълбока аркада под лявата вежда още във втория рунд. Кубрат отстъпи само в три от 12-те рунда на своя съперник – третия, шестия и осмия, а Фюри игра доста нечисто като цяло. „Благодаря на уникалната пулбика, българите сме силни, когато сме заедно. Фюри беше доста крив и неудобен съперник, много бърз, но аз го надиграх. Опитът и добрата тренировка, вярата и многото работа ми донесоха успеха. Въпреки това Фюри винаги е добре дошъл дори в нашия клуб, където имаме много добри треньори“, коментира Кубрат Пулев ведната след последния гонг пред „Диема спорт 2“. Той обяви, че в мача за световната титла ще бъде съвсем различно. „Срещу Джошуа ще излезе друг Кубрат, не този от днес. Имах много грешки, които ще анализираме.“ Пулев получи и подарък - специално изработена статуя, а Фюри побърза да се прибере в съблекалнята. Преди това Тервел Пулев бе безкомпромисен и спечели с нокаут още във втория рунд мача си срещу италианеца Леонардо Бруцезе. С това по-малкият брат на Кобрата спечели 12-ия си мач на профиринга (11-и с нокаут) и първа титла в професионалния бокс - тази на Европейския съюз. Тервел се нахвърли като освирепял върху съперника си от самото начало на срещата. Още в първия рунд италианецът на два пъти се озова на пода, като вторият му нокдаун беше много тежък и само финалният гонг го спаси от нокаут още в първата част. Но той не се задържа още дълго в мача.  Мощните атаки на Пулев продължиха с началото на втория рунд и 40 секунди след началото му Бруцезе вече беше на пода, след което не успя да се изправи и Тервел вдигна победоносно ръце, съвсем заслужено. След края на мача Тервел призна, че за пръв път в професионалната си кариера е знаел кой ще бъде неговият противник и подготовката е била строго концентрирана върху това. „Когато противникът пада във втория рунд, а два пъти на ринга в първия, излиза че е било лесно. Това е първи мач, в който знам, че имам след два месеца конкретен противник. Подготовката оказа влияние, знаейки срещу който се изправям”, бяха първите думи на Тервел пред „Диема спорт 2“. „Истината е, че той тръгна по-настъпателно да се опитва да взима инициативата, което ме наказа да го посрещам. Така ми казаха от ъгъла. Влезнаха ми ъперкътите и левите крошета в главата. Той беше безпомощен”, продължи Пулев. „Много ми помогна цялата организация, както и концентрацията за мача. Едно е да тренираш за два-три варианта, тъй като подготовката се разводнява. Сега беше друго, за спарингите избирахме противници като него и нещата се получиха. Михаил Таков добави неговото спокойствие. Той е уравновесен и спокоен. Аз съм същия. Пасваме си идеално, работили сме в националния отбор. Всичко вървеше по план“, допълни Тервел. Зрителите в „Арена Армеец“ станаха свидетели и на неприятно зрелище след мача между Спас Генов и Левон Шония. Грузинецът загуби срещата и буквално полудя. Той първоначално искаше да продължи да се бие с Генов след финалния гонг на мача. След като беше отпратен, Шония посегна на треньора си. Невижданото в света на бокса събитие предизвика бурни освирквания от трибуните на \"Арена Армеец\". В крайна сметка той едва беше удържан. След мача съдията на ринга Венцислав Николов разказа, че Шония не бил разбрал, че мачът е в 6 рунда и искал да се бие още два. Той вероятно е гласил тактиката си за 8-рундов мач, затова се пуснал в шестия рунд в атака за търсене на нокдаун. Грузинецът ще бъде глобен солено за изцепките си. Двамата български таланти Стилиян Костов – Убиеца и Йосиф Панов – Пепелянката изиграха вълнуващ мач в последната подгряваща среща преди мача на Кобрата. Йосиф Панов – Пепелянката излезе победител след съдийско решение след изиграването на десетте рунда. По този начин Панов взе титлата на България.", "date": "2018.10.28", "title": "Блестящ Кубрат Пулев обезличи Фюри (ГАЛЕРИЯ)"}
{"url": "https://www.monitor.bg:443/bg/a/view/princ-hari-i-megan-pristigat-v-nova-zelandija-148015", "text": "Херцогът и херцогинята на Съсекс се очаква да пристигнат днес на посещение в Нова Зеландия - последната спирка в тяхната 16-дневна обиколка в Южния Тихи океан, предаде Асошиейтед прес.  Принц Хари и съпругата му Меган ще прекарат четири дни в Нова Зеландия, където ще се срещнат с министър-председателката Джасинда Ардърн, ще се разходят в един от националните паркове, ще се срещнат с младежи, които се обучават в областта на киноиндустрията. Двойката ще пристигне със същия самолет, с който ще се върнат в страната си участниците в игрите \"Инвиктус\" в Сидни, основани от Хари през 2014 г. Игрите дават възможност на болни и ранени военнослужещи и ветерани възможността да се състезават в спортове като баскетбол с инвалидни колички.", "date": "2018.10.28", "title": "Принц Хари и Меган пристигат в Нова Зеландия"}
{"url": "https://www.monitor.bg:443/bg/a/view/za-koja-kato-kadife-zaharnite-eksfolianti-na-refan-148029", "text": "Грижата за външния вид не е привилегия само на жените. Все повече мъже в наши дни използват различни козметични продукти, за да изглеждат добре. Това не трябва да се възприема като проява на суетност, а като необходимост, особено в замърсената градска среда, която предизвиква значителни увреждания  на кожата с видими последици. Козметичната линия Men perfection на REFAN е създадена с грижа за нуждите на модерния мъж. Нейната висококачествена активна съставка LanacitynTMPF предлага адекватна защита от замърсения  въздух и околната среда, улавя  праховите частици и поддържа естественото прочистване на кожата от токсините.  Проведени изследвания показват, че LanacitynTMPF осигурява и защита срещу цигарения дим, подобрява блясъка и тонуса на кожата, намалява загубата на вода в нея. Тази иновативна съставка представлява комбинация от бактерията Alteromonas мacleodii /която живее в изключително токсични условия при екстремно високи температури/ и екстракт от хризантема. В Men perfection на REFAN   LanacitynTMPF  е съчетан с розова вода и тази комбинация  изгражда защитна система, която гарантира цялостно предпазване от замърсения въздух. Козметичната линия за мъже включва: дневен флуид за лице, нощен флуид за лице, крем около очи, балсам за след бръсене, измиващ гел за лице  и шампоан за коса и тяло. Дневният и нощният флуид осигуряват активна защита за кожата през деня и нощта от замърсената околна среда. Кремът около очи подобрява тонуса на кожата, а включените в състава му маслинов сквалан и витамин Е подхранват кожата и възстановяват еластичността в зоната около очите. Балсамът за след бръснене успокоява раздразнената и зачервена кожа. Измиващият гел има ексфолиращ ефект и отстранява замърсяванията в дълбочина, без да изсушава. Шампоанът за коса и тяло e специално разработен за мъже и се грижи за блясъка и тонуса на кожата и косата. Козметичната серия Men perfection на REFAN е правилният избор за кожата на съвременния мъж, който държи на външния си вид и иска да излъчва увереност и самочувствие в ежедневието си.", "date": "2018.10.28", "title": "Мъжка козметика с иновативна съставка защитава кожата  от замърсения въздух и цигарения дим"}
{"url": "https://www.monitor.bg:443/bg/a/view/nov-trus-zemetresenie-s-magnitud-5-8-razlulja-rumynija-148014", "text": "Земетресение с магнитуд 5,6 по скалата на Рихтер разлюля рано сутринта в неделя Румъния и бе усетено и у нас. Трусът е регистриран в 3,38 часа местно време, малко преди смяната на астрономическото време, а епицентърът е в окръг Бузъу в сеизмичната зона Вранча, по данни на Европейския сеизмологичен център. По първоначална информация, трусът бе с магнитуд от 5,7 по Рихтер, но по-късно ЕСЦ уточни, че е 5,5, а след това коригира на 5,6. Епицентърът му е на 129 км от Букурещ, с дълбочина от 153 км. От Националния институт по физика на Земята в Букурещ и уточниха, че това е най-силното земетресение за 2018 г. В зоната на епицентъра е регистриран и втори трус със сила 3,2 по Рихтер в 5,48 часа местно време, като дълбочината е била 148 метра. В Русе, Силистра, Добрич и Балчик трусът бе усетен по високите етажи. Много хора се събудиха, но нямаше паника. Няма данни за нанесени материални щети. Според добруджанци, трусът люлял няколко секунди и успял да събуди живущите по високите етажи. „Живеем на десетия етаж. Събудихме се от някакво люлеене. Докато се чудехме дали да излизаме навън, то спря”, обясняват семейство Атанасови. Живущи на високите етажи в Балчик също споделиха в социалните мрежи, че са се събудили от земетресението. Няма данни за пострадали или нанесени щети. Румънски учени коментират, че трус с такава сила е нещо нормално за зона със сеизмичната активност на Вранча. Съобщава се за общо 14 земетресения с магнитуд над 4, случили се през 2017 и 2018 г. Трус със сила 5,6 по Рихтер имаше на 24 септември 2016 г. и той бе усетен и у нас. Коментарите на сеизмолози в Румъния тогава бяха, че тези земетресения не са предпоставка за по-големи. В Букурещ 12 души са потърсили медицинска помощ в първите 15 минути след земетресението. Оплаквали са се от отпадналост в резултат на уплахата. Освен в Румъния и България земетресението е усетено още в Молдова и Украйна. Данните на ЕСЦ показват, че продължават трусовете в Гърция, в Йонийско море. На 26 октомври там бе усетено земетресение от 6,8-а степен по Рихтер. През последното денонощие трусовете там са с магнитуд от 3,2 до 4,7.", "date": "2018.10.28", "title": "Земетресение разлюля Румъния, усети се и у нас (ОБНОВЕНА+ВИДЕО)"}
{"url": "https://www.monitor.bg:443/bg/a/view/nov-zavod-otvarja-vrati-kraj-pleven-tyrsi-200-rabotnici-148016", "text": "Нов завод край Плевен набира над 200 служители. Бъдещият им работодател е чуждестранен инвеститор, основен доставчик на производител в Европа. Новината разпространиха от местната община. Производствената база трябва да бъде построена до септември 2019 г. Тя е разположена в Източна индустриална зона на Плевен и ще е с разгърната застроена площ от 30 000 кв. Ще се състои от четири корпуса, всеки с приблизителна площ от 5000 кв. м, първият от които вече е завършен. Началото на производствения процес е планирано да започне още през ноември т.г. като се предвижда до края на годината екипът да наброява над 200 служители. В момента се търсят мотивирани хора за пет отдела: управление на качеството; производствен инженеринг; логистика; счетоводство и IT специалисти; производство. Владеенето на английски и/или немски език е предимство. Община Плевен посочва възможности за търсещите нова работа на своя сайт.", "date": "2018.10.28", "title": "Нов завод отваря врати край Плевен, търси 200 работници"}
{"url": "https://www.monitor.bg:443/bg/a/view/sofija-vergara-e-naj-skypoplatenata-tv-aktrisa-147941", "text": "Красавицата с колубмийски корен София Вергара за трети пореден път оглави класацията на сп. „Форбс“ за най-високоплатени актриси на малкия екран. За 12 месеца звездата е реализирала приходи от 42, 5 милиона долара. Тя подобрява миналогодишното си постижение с 1 милион долара. Възнагражденията на актрисата са от участието й в сериала \"Модерно семейство\" и от рекламни договори. На второ място в годишната класация на сп. \"Форбс\" се нарежда звездата от хитовия ситком \"Теория за Големия взрив\" Кейли Куоко. За периода юни 2017-май 2018 г. актрисата е заработила 24, 5 милиона долара, основно от участието си в поредицата. Миналата година чаровната блондинка беше получила 1,5 милиона долара повече. Това е свързано с намаляването на хонорарите й тази година за участие в сериала от 1 милион на 900 хиляди долара за епизод. Топ 3 се допълва от Елън Помпео от \"Анатомията на Грей\" с годишен приход от 23,5 милиона долара. Миналата година екранната лекарка генерира 13 милиона печалба. Общите доходи на телевизионните актриси от първата десетка на класацията на \"Форбс\" възлизат 168,5 милиона долара, което е с 12 милиона повече, в сравнение с миналата година.", "date": "2018.10.28", "title": "София Вергара е най-скъпоплатената тв актриса"}
{"url": "https://www.monitor.bg:443/bg/a/view/nositel-na-oskar-tyrsi-talanti-u-nas-148019", "text": "Носител на „Оскар“ от 2003 г. с филма „Кулите близнаци“ Скот Хилиър е един от специалните гости на тазгодишното издание на фестивала за независимо кино So Independent. Оператор, сценарист, режисьор и продуцент е дошъл да открие нови млади таланти сред сценаристите. За целта днес на обед Хилиър ще представи един от конкурсите в рамките на организирания от него „Европейски фестивал за независимо кино“, който носи името „Much More Than a Script Competition“ и е специален конкурс за всички талантливи сценарист, които само чакат да бъдат открити. Фокусът на тази надпревара е върху независими сценарии - такива, които не са насочени към главните филмови пазари в Холивуд. Българските сценаристи могат да представят своите сценарии за игрални и късометражни филми. Скот Хилиър е операторът, заснел атентата срещу кулите-близнаци. Документалният му филм „Twin Towers“ е една от най-силните продукции, показващи събитията по време на атентата от 11 септември 2001 г., разказани през историите на двама смели братя – пожарникар и полицай, и това му печели най-престижната филмова награда - „Оскар“. Основната му професия е военен фоторепортер и кинооператор. Работил е по поръчка на BBC, HBO и National Geographic и е снимал някои от най-опасните места в света. Автор е и на \"Behind the Eyes of War!\", който печели наградата за най-добър късометражен игрален филм от New York Independent Film and TV Festival през 1999 г.", "date": "2018.10.28", "title": "Носител на \"Оскар\" търси таланти у нас"}
