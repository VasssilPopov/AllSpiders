{"url": "http://www.monitor.bg/a/view/32736-%D0%94%D0%B0%D0%99-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B8-%D0%94%D0%A1%D0%91-%D1%81%D0%BA%D0%BB%D1%8E%D1%87%D0%B8%D1%85%D0%B0-%D0%B1%D1%80%D0%B0%D0%BA/", "text": "Партиите на олигархията се обединяват в коалиция \"Белградски мустак\" \n                    Провалилият се правосъден министър и виден грантаджия Христо Иванов и момчето за политически поръчки на Драгалевския лаборант Иван Костов ген. Атанас Атанасов официално сключиха политически брак.\n\nПартите им \"Дай, България\" и ДСБ се обединяват за изборите за Европейски парламент през 2019 г. Двамата сламени лидери застанаха рамо до рамо в студиото на спонсорираната от Българския Бърни Мадоф Цветан Василев телевизия BIT, където си казаха заветното „да“.\n\n\"На следващите избори, които са за Европарламент, ние заедно, в един широк фронт, трябва да поискаме доверие от българските граждани и този модел на управление да бъде сменен\", обяви куклата на конци в политиката на олигарха Иво Прокопиев – Христо Иванов. Двете партии в момента обсъждали общи политики и действия, а на по-късен етап щели да редят и листи. Не стана ясно дали към тези действия ще се включат и другите партии на олигархията. Напоследък с общи позиции, обслужващи създадения от Фетхуллах Костов олигархичен кръг на Иво Прокопиев, Цветан Василев, Огнян Донев, Гриша Ганчев и Сашо Дончев и подпомагани от медиите на фабриката за фалшиви новини, излизат \"Дай, България\", ДСБ, бившите служители на Прокопиев Зелените и ДЕОС и БЗНС на обвиняемия бивш военен министър Николай Ненчев. Приглася им и полуживата партия на бившата адвокатка на „Мултигруп“ и настояща защитничка на Гриша Ганчев Татяна Дончева. Немощните опити на олигархията да се сдобие с официално политическо представителство се провалиха на последния парламентарен вот, когато партиите им получиха катастрофални резултати и не можаха да влязат в НС. Коалицията около „Дай, България“ получи едва 101 хиляди гласа, а тази около ДСБ – едва 86 хиляди гласа. Имайки предвид, че на последните избори за евродепутати националната избирателна квота се равняваше на 124 хил. гласа, поотделно формациите със сигурност ще гледат Европарламента отвън, но дори и прегърнати, не е сигурно, че ще успеят да получат механичния сбор от гласовете им, тъй като броят на избирателите за този тип вот е по-малък.\n\nЗаключението на журналистките в студиото, че има новина в \"телевизионния годеж\" между Иванов и Атанасов, предизвика коментара на евродепутата Николай Бареков. \"Новина може да е за кокошките в студиото, но не и за мен, защото аз отдавна знам, че срещу мен на евроизборите през 2019-а ще се изправи коалиция “Олигарх”, или както аз я наричам коалиция “Белградски мустак” - сбирщината от байганьовски люспи от т.нар. дясно пространство, които ще опитат да промъкнат поредната червена подлога в парламента. Всички “умни и красиви” по жълтите павета ще се опитат да вкарат в ЕП поредния Бай Ганьо, който ще нагъва консерви, ще спи на гарата и ще спестява по 300 евро надница, която ще му изплаща ЕП за пътуване до Брюксел. Това сте вие, “умните и красивите”, написа Бареков в профила си във Фейсбук.\n\nВръзката между Пинокио и Ушите на Командира не е тайна. Тя лъсна най-явно в стенограмите от „АРГО-гейт“, в които се вижда как костовисти като Радан Кънев и Тайчо Трайков дейно участват в създаването на ГМО-проекта „Дай, България“. Общият им източник на сиво финансиране излезе на бял свят именно от тези стенограми. При разискването на \"сивите и черните практики\" на финансиране обвиняемият за длъжностни престъпления в особено големи размери Трайчо Трайков дава да се разбере, че се разчита на Българския Бърни Мадоф. \"Питах вече Радан – кой е нашият Кой. Нали никой не се съмнява, че Цветан Василев отговаря и на други въпроси освен журналистически\", обяснява Трайков на присъстващите Прокопиев, Иванов, Николай Стайков и компания, че за сиви финансови практики могат да отправят въпроси към оставилия дупка от близо 4,7 млрд. лв. при срутването на финансовата пирамида КТБ.\n                    ", "date": "2017.10.14", "title": "„Да(Й), България\" и ДСБ  сключиха брак "}
{"url": "http://www.monitor.bg/a/view/84632-%D0%A0%D0%BE%D0%B4%D0%B5%D0%BD%D0%B0-%D0%BD%D0%B0-1-%D0%B0%D0%BF%D1%80%D0%B8%D0%BB-%D1%81%D1%82%D0%B0%D0%BD%D0%B0-%D1%86%D0%B0%D1%80%D0%B8%D1%86%D0%B0-%D0%BD%D0%B0-13%D0%B8-%D0%B2-%D0%BF%D0%B5%D1%82%D1%8A%D0%BA/", "text": "\n                    Дефилираща под №17  участничка в конкурса за избор на Царица Августиада в Стара Загора единадесетокласничка от елитната гимназия с преподаване на чужди езици „Ромен Ролан“ получи изящната корона от благородна стомана. Името на новата царица Мартина Танева прозвуча точно в 21 часа на 13 октомври , петък.11-те членове на журито, сред които е и оперната звезда Юлиян Константинов, наричан от мнозина „наследникът на Борис Христов и Николай Гяуров“,  признаха, че родената на 1 април преди 17 години претендентка не е оставила много място за спорове.„Тя е моето малко копие!“, възкликна Антония Дончева,  миналогодишната царица в провеждащия се за шести път в Града на липите фестивал на виното и културното наследство преди да сложи короната върху прическата на наследницата си.По думите на председателя на журито Галина Нифору, основател и мениджър на консултантската компания за винен туризъм OINORAMA, новата носителка на приза ще участва без кастинг в надпреварата за „Мис България“.Отново без разногласия журито определи и подгласничките на царицата: връстницата й Берна Билен и с две години по-голямата Антоанета Танева.20 красиви момичета трябваше да вземат участие в пищната церемония, състояла се в залата на държавна опера Стара Загора, в последния момент грипен вирус повалил една от тях, признаха организаторите.За малко повече от час девойките смениха три тоалета, като последно преминаха в реплики на носени в античността хитони.В паузите рецитал изнесоха солисти на оперната трупа.Тридневният фестивал „Августиада“, който се провежда върху античната улица на древния град Августа Траяна в сградата на регионалния исторически музей събра над 30 производители на елитни вина от България и Гърция.Гласовете на публиката ще определят в неделя коя от избите ще се окичи със златния приз и кои ще получат репликите на монети, сечени по времето на император Каракала.В програмата за пръв път имаше и практически семинар за използването на биоразградими отпадъци. В рамките на българо-немския проект Bio STEP, финансиран по програма Хоризонт 2020 бяха представени маратонки от оризови люспи, тениски от кафеена утайка, мобилен телефон от захар и велосипед с рамка от дървесни отпадъци.\n\n\n                    ", "date": "2017.10.14", "title": "   Родена на 1 април, стана царица на 13-ти, петък    "}
{"url": "http://www.monitor.bg/a/view/20359-%D0%94%D0%BD%D0%B5%D1%81-%D0%B5-%D0%9F%D0%B5%D1%82%D0%BA%D0%BE%D0%B2%D0%B4%D0%B5%D0%BD/", "text": "\n                    На 14-ти октомври православната църква отбелязва паметта на българската светица Петка Търновска. Св. Петка е една от най-обичаните и почитани светици не само в България, но и в целия православен свят.\n\nЖивяла е през ХI век, просиява с чудни монашески и аскетични подвизи в светите земи на Палестина и завършва земния си път в родния си Епиват, където нетленните й мощи извършват многобройни чудеса. Оттам започват нейните дълги посмъртни скитания по земите на Балканския полуостров, които я правят \"своя\" и за българи, и за сърби, и за румънци, и за гърци. Днес мощите на светицата почиват в румънския град Яш.\n\n \n\nИмен ден празнуват: Петко, Петка, Петкан, Петра, Петрана, Петрина, Петрия, Петричка, Петкана, Пенко, Пенка, Параскев, Параскева, Парашкев, Парашкева, Паруш, Кева.\n                    ", "date": "2017.10.14", "title": "Днес е Петковден"}
{"url": "http://www.monitor.bg/a/view/40140-%D0%9B%D0%B8%D0%BB%D1%8F%D0%BD%D0%B0-%D0%9F%D0%B0%D0%B2%D0%BB%D0%BE%D0%B2%D0%B0-%D0%A1%D0%BE%D1%84%D0%B8%D1%8F-%D0%B4%D0%B0-%D0%B1%D1%8A%D0%B4%D0%B5-%D1%82%D1%8A%D1%80%D0%BF%D0%B5%D0%BB%D0%B8%D0%B2%D0%B0-%D0%B7%D0%B0-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%A1%D1%8A%D0%B2%D0%B5%D1%82%D0%B0-%D0%BD%D0%B0-%D0%95%D0%A1/", "text": "\n                    Работим с пълната мобилизация не просто да бъдем поредният председателстващ Съвета на ЕС, а да привнесем различното, новото на една страна, присъединила се към съюза преди 10 години. Това каза в предаването \"Събуди се\" по Нова телевизия Лиляна Павлова, министър за българското председателство на Съвета на ЕС. Във връзка със забавянето на ремонта на НДК, тя коментира, че председателството не е само ремонти и сгради. \"Получихме много висока оценка за степента ни на готовност. Тя се оценява в няколко направления, част от които политическата ни готовност и логистично-организационната подготовка. Ремонтът на НДК е на финалната права, така че и тази част е в добра фаза”, заяви Павлова. На въпрос дали ще успеем да осигурим сигурността, тя коментира, че това е сложна тема и никой не е застрахован. \"Правителството предостави значителен финансов ресурс за техническото осигуряване. Да се направи видеонаблюдение, системи за контрол, които да подкрепят екипите на службите. Правят се регулярни срещи с НСО, които ще са основната охрана на ВИП делегациите”, поясни Лиляна Павлова. Тя допълни, че придвижването в София няма да бъде лесно, особено в района на НДК, Летище София, резиденция \"Бояна” и хотел \"Маринела”. Това ще са четирите горещи точки, които ще подлежат на мерки за сигурност, охрана и специфично регулиране на движението. В тази връзка Павлова призова столичани към търпение в месеците от януари до юни.\n                    ", "date": "2017.10.14", "title": "Лиляна Павлова: София да бъде търпелива за председателството на Съвета на ЕС"}
{"url": "http://www.monitor.bg/a/view/2066-%D0%9F%D0%BE%D0%B6%D0%B0%D1%80%D0%BD%D0%B8%D0%BA%D0%B0%D1%80%D0%B8%D1%82%D0%B5-%D0%B8%D0%B7%D0%BB%D1%8F%D0%B7%D0%BE%D1%85%D0%B0-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82-%D0%B2-%D0%A1%D0%BE%D1%84%D0%B8%D1%8F/", "text": "\n                    Пожарникарите в България излязоха на протест по решение Националният съвет на Националния синдикат на пожарникарите и спасителите „Огнеборец” към КНСБ. Пожарникарите и спасителите протестират срещу неадекватните политики, прилагани от политическото ръководство на МВР, водещи до закриване на районни и участъкови служби за пожарна безопасност. В центъра на тяхното недоволство са замразените доходи на служителите в МВР, минималният ръст в бюджета на ведомството за 2018 г., както и недостатъчното финансиране на двете дирекции - „Пожарна безопасност и защита на населението” и „Национална система 112” за следващата година.\n\nЗа над 20 години като огнеборец Никола Гърдев, началник смяна РДПБЗН – Сливен, е минал пътя от възторга до разочарованието. Въпреки че професията била детската му мечта, днес е сред протестиращите. „Ние доскоро нямахме никакви съвременни защитни облекла. Преди няколко години се раздадоха такива, после се оказа, че срокът на експлоатационна годност изтича. Просто от тези, които взеха нови, използваните се раздадоха на останалите колеги“, казва Гърдев пред bTV. Липсвали условия за съхранение на защитните дрехи. Те губели качествата си и влизайки в огъня, всеки се излагал на риск. „Всеки пере, където намери за добре, за да могат малко от малко да бъдат изчистени, защото пък тези продукти на горенето, които остават по тях, са канцерогенни най-малкото. Или пък допълнително тровят човека, който ги носи“, казва той. Новите в системата рискували живота си за около 600 лева месечно, а опитните огнеборци получавали под 1000,  разказва Никола Гърдев.\n\nСпоред него политиката на Министерството на вътрешните работи относно развитието на пожарната е непоследователна, а допълнителните 55 милиона лева към бюджета на МВР за догодина, обявени от финансовия министър Владислав Горанов, са недостатъчни.\n\nПротестиращите споделят, че не усещат подкрепа от премиера, които е техен бивш колега. „Първият път, когато той стана министър-председател, за нас беше един светъл лъч, че нещата ще се случат най-накрая. Но още тогава, с времето, което минаваше разбрахме, че и тогава няма да се случи“, казва Гърдев.\n\nПротестът започна в 12 ч. В него взимат участие над 500 огнеборци от цялата страна.\n\nВ предаването „Тази събота“ по bTV зам.-председателят на ГЕРБ Цветан Цветанов коментира, че исканията на пожарникарите са справедливи. Според него проблемите могат да се решават с диалог. По думите му увеличението на заплатите при служителите на терен, които рискуват живота си, ще е по-голямо, отколкото за администрацията.\n                    ", "date": "2017.10.14", "title": "Пожарникарите излязоха на протест в София"}
{"url": "http://www.monitor.bg/a/view/59212-%D0%A5%D1%80%D0%B0%D0%BC-%D0%B2-%D0%9D%D0%BE%D0%B2%D0%B0-%D0%97%D0%B0%D0%B3%D0%BE%D1%80%D0%B0-%D1%87%D0%B5%D1%81%D1%82%D0%B2%D0%B0-159-%D0%B3%D0%BE%D0%B4%D0%B8%D0%BD%D0%B8/", "text": "\n                     \n\nСтарозагорският митрополит Киприан отслужи света литургия навръх Петковден в най-старата новозагорска черква, изграденият преди 159 години храм , който е посветен на Света Петка Българска.\n\nПреданието разказва, че населението в малкото градче, където нямало къде да се черковат вдигнали църквата в памет на преминалите по тези места по времето на цар Иван Втори мощи на светицата.\n\nСтроителството започнало през 1857 г. без разрешението на централната власт в Отоманската империя, като зидарите работели нощем Съгладеното от тях обаче било събаряно през деня и така продължило докато миряните не събрали крупна сума в злато на тукашния бей Кара Султан, който им издействал фермана след като получил и нива в местността Боклук тарлъ. Църквичката била осветена през 1858-а година от одринския владика върху дарено от овчаря Пеньо Минчев място.Храмът е опожарен през Руско-турската война и е възстановен почти десетилетие по-късно, като камбанарията му е вдигната чак през 1911 година. Олтарните икони са рисувани през 20-30-те години на миналия век от студенти от Художествената академия, но не са подписани.Специалисти съзират в образа на св. Йоан Кръстител черти на Владимир Димитров – Майстора, но до сега не са намерени документи, че точно гениалният творец е зографисвал на това място.\n\nКъм събралото се за храмовия и на града множество митрополит Киприан отправи призива: “Нека, възлюбени, в усилията да изпълняваме словото Божие. Нека просим подкрепа и застъпничество на преподобна Параскева Петка Майка Българска, която с живота си онагледила изпълнението на Христовия призив - да се стремим целия живот на Христа Бога да отдадем. Нека, които носят спасителното име на Св. Петка бъдат добропослушни към родната православна църква, Христовия призив, словото Божие и евангелската чистота. Да бъдат живи, здрави и благоуспеваеми!”.\n                    ", "date": "2017.10.14", "title": "Храм в Нова Загора чества 159 години     "}
{"url": "http://www.monitor.bg/a/view/33474-%D0%91%D0%A1%D0%9F-%D0%BF%D1%80%D0%B0%D1%89%D0%B0-%D1%81%D0%BB%D1%83%D1%87%D0%B0%D1%8F-%D1%81-%D0%94%D0%B5%D0%BB%D1%8F%D0%BD-%D0%94%D0%BE%D0%B1%D1%80%D0%B5%D0%B2-%D0%B2-%D0%9A%D0%BE%D0%BD%D1%81%D1%82%D0%B8%D1%82%D1%83%D1%86%D0%B8%D0%BE%D0%BD%D0%BD%D0%B8%D1%8F-%D1%81%D1%8A%D0%B4/", "text": "\n                    БСП ще внесе жалба в КС по повод оставката на Делян Добрев, обяви лидерът на БСП Корнелия Нинова. Редица конституционалисти твърдят, че оставка не се гласува, а се констатира дали е дадена доброволно, смята Нинова и допълни, че с оставянето на Добрев в парламента са били нарушени конституцията и законите. Нека КС се произнесе, ние питаме има ли теоретична опасност оставането на Делян Добрев в парламента в нарушение на конституцията да доведе до тежки последици, защото той гласува законите на страната, ако КС се произнесе, че мястото му не е там, какви са последиците, посочи лидерът на БСП.\n\nНинова очерта три основни важни теми в момента – корупцията, председателството, Бюджет 2018.\n\nТя отбеляза, че страната ни е първа по корупция в Европа и огромното мнозинство от българите смятат, че корупцията е проблем номер едно. Според Нинова всички антикорупционни усилия не са довели до резултата, който се очаква. Тя отбеляза, че дискусията върви на фона на много скандали и шуробаджанащина. Според БСП причините са че, политическата класа през тези години не иска да се бори с корупцията, защото е част от корупцията. Нинова акцентира и върху Бюджет 2018 и обясни, че бюджетът не е счетоводство, а политика.\n\nБСП свиква извънреден конгрес, който се очаква в края на октомври и трябва да изработи позициите на партията по бюджета и европредседателството.\n\nИзненадващо обаче, лидерът на БСП Корнелия Нинова за малко да бъде бламирана от собствената си партия. Почти половината от хората, отишли на пленума, отказаха да има конгрес. Така Корнелия Нинова овладя ситуацията в последния момент, като срещу нея гласуваха 50 души, а за нея – 54, съобщи Би Ти Ви.\n\nПредложението е конгресът да бъде на 28 октомври с темите \"БСП - алтернатива за България\", \"Председателство - възможност за България\", издигането на Сергей Станишев за президент на ПЕС и \"Бюджет 2018 - икономика, доходи, справедливост\".\n\nНинова обясни и защо е нужен конгрес. Защото от вас знам и съм чувала много упреци, че сме се затворили, Изпълнителното бюро налага на Националния съвет теми и въпроси и парламентарната група изпълнява политически решения, също от вас съм чувала, че не сме ангажирали партийните структури, каза лидерът на БСП.\n\nВсички точки, които беше предложила Нинова и нейното Изпълнително бюро също бяха подложени на критика и бяха отхвърлени от голяма част от делегатите. Заговори се и за разцепление във вътрешните редици.\n\n„Конгресът е насочен навън. БСП е силна опозиция на национално ниво, но не мога да кажа, че е такава на местно ниво. Затова искам да съберем всички структури и образно казано две години преди местните избори БСП да смени своя облик и да бъде опозиция и на местно ниво. БСП просто трябва да се мобилизира. Ако някой търси в Конгреса други поводи, няма проблем, може да даде тази битка вътрешно-партийна и ще получи\", заяви Кирил Добрев.\n\nПредлагаме алтернативен бюджет да бъде обсъден на конгреса и внесен от ПГ между първо и второ четене на закона, уточни тя, цитирана от БТА.\n\nТретата важна тема според нея е подготовката за председателството. По думите й подготовката е започнала със скандалите за кражба на плочки пред НДК и ще завърши с дискусия за цените на хотелите, в които ще отседнат гостите, за цените на подаръците. Къде са политиките, лидерството на България, националният интерес на България, попита тя и допълни, че е необходима дискусия на конгрес.\n\nТези събития според нас са достатъчно сериозни, за да бъде свикан конгресът на партията и да ги обсъдим. Тя отговори на въпроса защо сега – защото следващия месец ще се приема бюджетът и ще се води дискусията по антикорупционното законодателство, а от 1 януари започва председателството ни.\n                    ", "date": "2017.10.14", "title": "БСП свиква конгрес и праща случая с Делян Добрев в Конституционния съд"}
{"url": "http://www.monitor.bg/a/view/48406-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D1%80%D0%B8%D0%B2%D0%B5%D1%82%D1%81%D1%82%D0%B2%D0%B0-%D0%BF%D1%80%D0%B8%D0%B7%D0%BD%D0%B0%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE-%D0%BC%D0%B0%D0%BB%D1%86%D0%B8%D0%BD%D1%81%D1%82%D0%B2%D0%BE-%D0%B2-%D0%90%D0%BB%D0%B1%D0%B0%D0%BD%D0%B8%D1%8F/", "text": "\n                    Заместник министър-председателят по правосъдната реформа и министър на външните работи Екатерина Захариева приветства гласувания в парламента на Република Албания Закон за защита на националните малцинства, с който правно се регламентира статута на албанските граждани с българско самосъзнание и признаването им като малцинство. По този начин се гарантира тяхното право да опазват и развиват своята езикова и културна идентичност и историческо наследство на цялата територия на Република Албания.\n\n„Съществуването на българско малцинство в Албания е исторически факт. Официалното му признаване от албанската държава е знак за политическа зрялост и европейски подход на държавническо мислене. Този акт е потвърждение на отличните ни двустранни отношения и отваря нови възможности за сътрудничество“, заяви министър Захариева. Тя подчерта, че с решението на албанския парламент страната още веднъж показва готовността и волята си за реформи. Принципната позиция на България е, че гарантирането и създаването на условия за упражняване на правата на малцинствата е един от ключовите показатели за готовността на Албания да започне преговори за членство в ЕС.\n\nАлбанският парламент одобри в петък закон за защита на малцинствата, с който се призна наличието на българско малцинство в страната.\n\n102 народните представители гласуваха „за“ а десет бяха против приемането на проекта. В новоприетия закон, освен съществуващите преди това осем групи, се признава наличието и на българско малцинство, за първи път в албанската история.\n                    ", "date": "2017.10.14", "title": "България приветства признаването на българско малцинство в Албания "}
{"url": "http://www.monitor.bg/a/view/7458-%D0%A6%D0%B2%D0%B5%D1%82%D0%B0%D0%BD-%D0%A6%D0%B2%D0%B5%D1%82%D0%B0%D0%BD%D0%BE%D0%B2-%D0%93%D0%95%D0%A0%D0%91-%D0%BD%D0%B5-%D0%B8%D1%81%D0%BA%D0%B0-%D0%B2%D0%BE%D0%B9%D0%BD%D0%B0-%D1%81-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0/", "text": "\n                    ГЕРБ не иска война с президента Румен Радев, дори не използваме такива термини. Термините за война ги използват други, заяви председателят на ПГ на ГЕРБ Цветан Цветанов пред bTV. Той коментира и ултиматума на ДПС от тази седмица - или Валери Симеонов си отива, или пада кабинетът. \"На 26 март българските гласоподаватели се произнесоха. Мнозинството се припокрива с това в 43-тия парламент. Патриотите и тогава подкрепяха коалиционното правителство между Реформаторския блок и ГЕРБ\", припомни Цветанов. Той допълни, че по времето на служебното правителство има 200 млн. лв. по-малко в приходната част на бюджета. \"Това означава, че някой цели политически хаус и сблъсък, да създава механизъм за очерняне и провокации, с които да ни въвлекат\", заяви Цветан Цветанов.\n\nВ коментар на думи на Георги Първанов, че днес политиката прилича на кеч, Цветанов каза: Аз не искам да участвам в такъв кеч. Тази седмица бях в Брюксел, Мюнхен и Берлин. И в канцлерството, и в партията на госпожа Меркел, и в ХСС - навсякъде се говори с уважение за България и всеки признава това, което сме направили - договора за добросъседство с Македония. Говорят с уважение за премиера Борисов и за България, че сме дали един акцент за Западните Балкани. Цветанов припомни, че парламентъта на Албания е приел признаване на българското малцинство.\nНа въпрос за спора кой да назначава ръководителя на антикорупционното звено Цветанов каза: БСП и ГЕРБ в 43-ия парламент достигнахме до извода че не трябва да се назначава от изпълнителната власт, а от парламента, това бе постигнато като политически консенсус. Нормално и закономерно е парламентът да избира председателя на антикорупционния орган, а той да си направи екип.\n\nСтруктурите на сигурността сега трябва да бъдат много по-мобилизирани, каза Цветанов по повод ареста у нас на терорист, който, според прокуратурата, е заемал високо ниво в йерархията на ИДИЛ. „Това, което се изнася и тези периоди, които се маркират, трябва действително да се провери абсолютно всичко какво е правено през всички тези месеци и години\". „Още от периода на 2008 г., 2013-та, 2016 г. и най-вече след 2016 г. до есента на 2017 г. – какви са контактите, какви са срещите, какви са мотивите за всичко това, което е правил и от там вече ще излезе цялата истина\", каза Цветанов.\n                    ", "date": "2017.10.14", "title": "Цветан Цветанов: ГЕРБ не иска война с президента"}
{"url": "http://www.monitor.bg/a/view/48614-%D0%A1%D0%BF%D0%B5%D1%86%D0%B0%D0%BA%D1%86%D0%B8%D1%8F-%D0%B2-%D0%A0%D1%83%D1%81%D0%B5-%D1%81%D1%80%D0%B5%D1%89%D1%83-%D0%BE%D1%80%D0%B3%D0%B0%D0%BD%D0%B8%D0%B7%D0%B8%D1%80%D0%B0%D0%BD%D0%B0-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%B0-%D0%B3%D1%80%D1%83%D0%BF%D0%B0-%D0%B7%D0%B0-%D1%80%D0%B5%D0%BA%D0%B5%D1%82/", "text": "\n                    В Русе се провежда специализирана акция на ГДБОП под ръководството на Специализираната прокуратура с участието на жандармерията, видя репортер на „Монитор. Извършват се претърсвания и изземвания в няколко обекта, сред които бар-ресторант „Монарх Спортс” на ул. „Борисова” 52, заложна къща „Монарх” на ул. „Рила” 44 и едноименния нощен клуб на ул. „Райко Даскалов”. Трите обекта са собственост на брата на депутата от БСП Георги Стоилов – 39-годишният Илия Стоилов. Още призори са били претърсени също офиси, апартаменти и автомобили в Русе. Открити са наркотици. До 12:00 часа бяха задържани десет души, сред които и депутатският брат. Най-вероятно до края на деня ще има още арестувани.„Действията са срещу организирана престъпна група за рекет и разпространение на наркотици. Не можем да съобщим повече информация, за да не попречим на колегите”, каза по телефона говорителят на главния прокурор Румяна Арнаудова. Тя уточни, че официална информация за спецакцията в крайдунавския град ще бъде съобщена в понеделник.Акцията в „Монарх Спортс” е започнала тази сутрин към 7:00 часа. Няколко въоръжени полицаи с качулки стояха пред входа, докато вътре се извършваха претърсвания. Персоналът – три момичета и един мъж, които са били на работа към момента, бе изведен навън. 36-годишният народен представител Георги Стоилов влезе в парламента благодарение на съвпадението на номера му с този на партията в бюлетината . Феноменът 10/10 му осигури почти 2500 преференции и така вторият по ред – депутатът в два парламента Добрин Данев, бе изместен. За брата на Георги – Илия, се говори, че държи нощните клубове с танцьорки в Русе.\n\n\n                    ", "date": "2017.10.14", "title": "Спецакция в Русе срещу организирана престъпна група - 10 задържани (СНИМКИ) (обновена)"}
{"url": "http://www.monitor.bg/a/view/78930-%D0%9D%D0%B0%D0%B4%D1%80%D1%83%D1%81%D0%B0%D0%BD-%D1%88%D0%BE%D1%84%D1%85%D1%8C%D0%BE%D1%80%D0%B4%D0%B8%D0%BB%D1%8A%D1%80-%D1%81%D0%BA%D0%BB%D1%8E%D1%87%D0%B8-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5/", "text": "\n                     \n\n20-годишен старозагорец, задържан да шофира под въздействие на марихуана на 27 септември се размина с ефективния престой в затвора след като сключи споразумение с наблюдаващия досъдебното производство прокурор.\n\nР.В. е бил спипан  да шофира личния си автомобил „Тойота Авенсис“  по улица „Никола Кожухаров“ в родния си град солидно напушен. Проверката с друг теста установила, че преди да натисне педала за газта младежът е изпушил поне две цигари с наркотичното съдържание. В хода на досъдебното производство у дома на Р.В. са открити и иззети 66 г коноп на обща стойност по цени на съдебната система 401,41  лв. и електронна везна.\n\nОбвиняемият е със средно образование, неженен и неосъждан до момента /реабилитиран е бил по право/, делото е гледано в условията на съкратената процедура , а споразумението предвижда наказание в размер на 1 години и 10 месеца лишаване от свобода при 3-годишен отлагателен срок.\n\n181 лв ще трябва да заплати Р.В. за разходите по физико-химичния анализ на дрогата.Определението на окръжния съд от 12 октомври е окончателно и не подлежи на обжалване, отменена е и мярката за неотклонение „задържане под стража“.Запознати с биографията на дилъра разказват, че той е станал зависим от наркотиците още докато бил ученик, още тогава се прочул като момче, което по всяко време на деднонощието може да ти осигури на „тънка цена“ качествена доза марихуана, хероин , синтетика или кока.\n\nДългогодишни служители на Пътна полиция в Стара Загора са категорични, че въпреки многото присъди присъдите броят на каращите под въздействие на наркотични вещества се увеличава в геометрична прогресия като възрастта на надрусаните става все по-ниска.\n                    ", "date": "2017.10.14", "title": "Надрусан шофьор-дилър сключи споразумение."}
{"url": "http://www.monitor.bg/a/view/58398-%D0%95%D0%A1-%D0%A1%D0%B4%D0%B5%D0%BB%D0%BA%D0%B0%D1%82%D0%B0-%D1%81-%D0%98%D1%80%D0%B0%D0%BD-%D0%BD%D0%B5-%D0%B5-%D1%81%D0%B0%D0%BC%D0%BE-%D1%81%D1%8A%D1%81-%D0%A1%D0%90%D0%A9-%D0%B8-%D0%A2%D1%80%D1%8A%D0%BC%D0%BF-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D1%8F-%D0%BE%D1%82%D0%BC%D0%B5%D0%BD%D0%B8/", "text": "\n                    САЩ не могат да отменят едностранно ядреното споразумение от 2015 г. между Иран и световните сили, каза първият дипломат на ЕС Федерика Могерини по повод речта на Доналд Тръмп късно в петък, предаде Ройтерс. „Ние не можем като международна общност да разрушим ядрено споразумение, което работи”, каза Могерини, която бе председател на последните преговори с Техеран преди подписването на сделката. Тя припомни, че споразумението не е двустранно и добави, че веднага след речта на Тръмп е разговаряла по телефона с американския държавен секретар Рекс Тилърсън.В съвместно изявление лидерите на Франция, Германия и Великобритания предупредиха да не се вземат решения, които ще навредят на ядреното споразумение с Иран. Президентът на Франция Еманюел Макрон, канцлерът на Германия Ангела Меркел и премиерът на Великобритания Тереза Мей декларираха, че разбират опасенията на Вашингтон и че са готови да работят за отстраняването на тези опасения. Външното министерство в Москва заяви, че изявлението на Тръмп, че не може да потвърди дали Техеран спазва споразумението, няма да има пряко отражение върху неговото прилагане, но е против духа му.Външният министър на Германия Зигмар Габриел смята, че е възможно отказът на САЩ от ядрената сделка с Иран да породи обединение между Европа, Пекин и Москва срещу Вашингтон. \"От ключово значение е дали Европа ще успее да удържи единна позиция по този въпрос. Едва тогава ще можем да кажем на американците, че политиката им спрямо Иран подтиква нас, европейците, да се обединим с Русия и Китай против САЩ\", заяви Габриел.Бившият генерален директор на Международната агенция за атомна енергия Мохамед ел Барадеи каза, че отказът на Тръмп да признае ядрената сделка с Иран го връща в спомените за войната в Ирак. „Пренебрегването от страна на Тръмп на констатациите от инспекциите на МААЕ дали Иран спазва споразумение ми напомня за подготовката за войната в Ирак. Ще се поучим ли някога?”, написа той в „Туитър”. Той намеква за неверните твърдения, че режимът на Ирак разполага с ядрени оръжия, предшествали американската инвазия през 2003 г.Американският президент Доналд Тръмп обяви в петък, че не смята да препотвърждава иранското ядрено споразумение, но подчерта, че това не означава, че САЩ се отказват от сделката.В официалното си обръщение пред Света, Тръмп заяви, че смята да внесе ядреното споразумение за преразглеждане в Конгреса, едновременно определяйки режима в Иран като фанатичен. Според американския държавен глава Иран е нарушил сделката многократно от 2015 г., насам, въпреки че според ООН и Европейския съюз, Техеран спазва договорките.Израелският премиер Бенямин Нетаняху пък похвали Тръмп за „смелите му действия срещу иранския терористичен режим“. Подобна бе и реакцията на Саудитска Арабия, според която вдигането на международните икономически санкции срещу Техеран през 2015 г. е позволило на страната да продължава да развива ядрената и ракетната си програма.От своя страна иранският президент Хасан Роухани нарече думите на Тръмп „куп от измислени обвинения“. Роухани заяви, че страната му е против предоговаряне на каквото и да е от условията по сделката.Съединените щати \"нарушиха духа и буквата\" на международното споразумение за иранската ядрена програма, заяви постоянният представител на Иран в ООН в писмо до генералния секретар на световната организация Антониу Гутериш, предаде ДПА. Посланик Голам Али Хошру припомня, че сделката е била одобрена от Съвета за сигурност на ООН, и отбелязва, че тя \"не може да бъде предоговорена или променена\". \"Ислямска република Иран няма да се оттегли първа, но ако нейните права и интереси в сделката не бъдат спазени, тя ще спре да изпълнява всичките си ангажименти и ще възобнови своята мирна ядрена програма без каквито и да било ограничения\", се подчертава в писмото.Петте постоянни страни членки на съвета за сигурност на ООН и Германия, подписаха през 2015 г. споразумение с Иран, според което десетилетните икономическите санкции срещу Техеран бяха вдигнати, срещу което страната се задължи да не развива ядрената си програма.\n\n\n                    ", "date": "2017.10.14", "title": "ЕС: Сделката с Иран не е само със САЩ и Тръмп не може да я отмени"}
{"url": "http://www.monitor.bg/a/view/79194-%D0%90%D0%BD%D1%82%D0%BE%D0%BD-%D0%A0%D0%B0%D0%B4%D0%B8%D1%87%D0%B5%D0%B2-%D0%BD%D0%B0-70-%D0%B8-%D0%BF%D0%B0%D0%BA-%D0%B1%D0%B5%D0%B7-%D0%BF%D0%BE%D1%87%D0%B8%D0%B2%D0%B5%D0%BD-%D0%B4%D0%B5%D0%BD/", "text": "Камен Донев замисля моноспектакъл за обичания актьор\n                    \n\n\n                    ", "date": "2017.10.14", "title": "Антон Радичев на 70 и пак без почивен ден"}
{"url": "http://www.monitor.bg/a/view/87222-%D0%94%D0%B2%D0%B5-%D0%BF%D0%BE%D0%BA%D0%BE%D0%BB%D0%B5%D0%BD%D0%B8%D1%8F-%D0%B2-%D0%B5%D0%B4%D0%BD%D0%B0-%D0%BA%D1%83%D1%85%D0%BD%D1%8F/", "text": "Любопитен интериор и безпогрешен вкус ни очакват в Old Is New\n                    Пясъчен часовник, символизиращ преходността на времето и тенденциите – това е символът на новото заведение, появило се на картата на София - Old Is New. Подобно е посланието и на неговото име, прекрояващо по смисъл римската сентенция „Всичко ново е добре забравено старо“. Ресторантът, всъщност, есъбирателна единица на две коренно различни вижданиякакто за света, така и за гощаването на прекрачилите прага му посетители. Old Is New поставя в една кухня две различни поколения, които се допълват, както в менюто, така дори и в интериорния дизайн. За кулинарните качества на мястото думите са излишни. Начело на заведението застават шеф Андре Токев, познат на редовния зрител от кулинарното предаване MasterChef, и неговата дъщеря Елиза. Именно тяхната симбиоза под един покрив отличава Old Is New от останалите в бранша. Менюто акцентира на т.нар. „бърза храна“ - бургери, хот-дог и т.н. Всички те обаче са преструктурирани през мирогледа на ментора на хоби-готвачите, които следим с интерес на телевизионния екран. Акцентите в хранителната стихия на заведението са подбрани от собствениците, като за вдъхновение са използвани вкусове от Германия, Азия и Хавай. Несъмнено ви препоръчваме да опитате от картофената или доматената супа, катозадължително си оставете и място за десерт.Бананови кейкове, френски макарони,  карамелизирани круши и какво ли още не ще погалят небцето ви. Майстор на сладките изкушения пък е шеф Алекс Иванчев.\nРесторантът се появи преди броени седмици на култовата за развлекателния бизнес в столицата улица „Ангел Кънчев“. Самото място няма претенцията да си слага сама етикет, било то „ресторант“, „бар“ или сцена за артистични изяви. Всъщност обаче разгръща потенциала си към всичко това. Old Is New е точната дестинация за вас, ако не признавате границите и носите чувството за уют в себе си. Пространството е сравнително малко, но спокойно – няма да се почувствате като на седянка с комшиите по маса. Заведението е разделено на две основни тематични полета – природна и стрийт зала, всяка от които е посветена на различни алкохолни напитки. Освен това обаче теще ви зарадват и с шарени рисунки,закачени по стената черно-бели снимки и усещане, че се намирате в добре познатия дом на свой приятел. Нещо повече – всеки посетител е приветстван да остави и собствения си отпечатък в цялото помещение. Встрани от това, ресторантът реализира и материално названието си в чисто интериорна вълна. Така, барът, например, е притежание на бабата и дядото на Елиза.Пристигнал е чак от Германия и в синхрон с мотото „Старото е ново“ (Old Is New), бива реставриран и пригоден за употреба на терен. В по-голямата си част вътрешният дизайн на ресторанта разчита именно на този катарзис на предмети, които повечето от нас биха позиционирали директно в кофата за боклук. Стара врата, преобразена на маса и овехтяло менче, получило нов живот под формата мивка, са само част от детайлите, които тук се ползват с изключителен сантимент.\nЗа артистичните решения най-големи аплодисменти следва да получи Елиза. След като известният й татко поема кормилото в кухнята, тя застава начело натворческия живот на семейната им бизнес рожба.Освен изящните рисунки, които очакват съвсем скоро да се сдобият със „събратя“ по стените, в Old Is New нерядко ще можете да се насладите и на някой акустичен концерт. Чувството, че сме се прехвърлили на страницата на някоя романтична книга, подправена с феерична мелодия, ни носят специалните събития, посветени на музиката. Последното от тях се състоя на фаталния петък, 13-и. Тук-таме Токеви организират и коктейли, с които да погалят допълнително чувството за изтънченост на всеки клиент. СТАРТИРАХА КАСТИНГИТЕ ЗА ЧЕТВЪРТИ СЕЗОН\nMasterChef поставя Токев отново в светлината на прожектора Макар да ври и кипи в средите, шеф Андре Токев доби популярност сред широката аудитория като част от светата троица в журито на предаването, търсещо самородни таланти в кухнята - MasterChef. Макар оценяващите да се славят със способността си да порязват мечти с лекотата, с която биха разрязали и салам, той се откроява като най-дружелюбния майстор-готвач измежду Виктор Ангелов и Петър Михалчев.\nСъвсем наскоро пък започнаха кастингите за предстоящия четвърти сезон на риалити шоуто. Сред пробвалите късмета си зад печката се откроява сватбен агент, който се надява да чуе трите заветни „да“, за да продължи напред. Той ще се бори за престилка и място в кухнята редом до фитнес инструктор, ландшафтен архитект, онлайн търговец, бодибилдър, докторант по химия и счетоводител. Един от кандидатите е категоричен, че не е готвил „само слон“, а друг е кулинарен гуру от 3-годишен, по думи на родителите му. За участие в борбата за голямата награда от 100 000 лева сили мерят още екскурзовод, намерил семейства и щастлив живот за 36 деца и хоби-готвач, който мечтае да издаде книга за сходството между тракийската и етруската кухня.\nОще утре шеф Токев ще влезе за пореден път в ролята на оценяващ по време на изложбата „Тиквено изкушение“ в Севлиево. Междувременно стана ясно, че кулинарят ще се разпише и с втори сезон на другото си предаване по bTV - „Ловци на храна“. В задачата да разпознава хранителните находки из различни краища на България ще му помага участникът от втория сезон на MasterChef Събин Ранков.\n\n\n                    ", "date": "2017.10.14", "title": "Две поколения в една кухня"}
{"url": "http://www.monitor.bg/a/view/274-%D0%9D%D0%B0%D0%B4%D0%B0%D0%BB-%D0%BE%D1%82%D0%B8%D0%B4%D0%B5-%D0%BD%D0%B0-%D1%84%D0%B8%D0%BD%D0%B0%D0%BB-%D0%B8-%D1%87%D0%B0%D0%BA%D0%B0-%D1%81%D1%8A%D0%BF%D0%B5%D1%80%D0%BD%D0%B8%D0%BA%D0%B0-%D1%81%D0%B8/", "text": "\n                    Рафаел Надал, който отстрани Григор Димитров на четвъртфинала, се класира за решителната среща на турнира по тенис от сериите \"Мастърс\" в Шанхай с награден фонд от 5,9 милиона долара. Поставеният под номер 1 в схемата победи трудно със 7:5, 7:6(3) хърватина Марин Чилич, поставен под номер 4, за повече от два часа игра.\n\n31-годишният испански тенисист постигна 16-ата си поредна победа и ще участва на финал в Шанхай за първи път от 2009 година насам, където ще се изправи срещу победителя от двубоя между шампиона от 2014 година Роджър Федерер и финалиста от 2013 година Хуан Мартин дел Потро.\n                    ", "date": "2017.10.14", "title": "Надал отиде на финал и чака съперника си"}
{"url": "http://www.monitor.bg/a/view/46496-%D0%92%D0%B0%D1%80%D0%BD%D0%B5%D0%BD%D0%BA%D0%B0-%D1%81%D1%82%D0%B0%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0-%D1%88%D0%B0%D0%BC%D0%BF%D0%B8%D0%BE%D0%BD%D0%BA%D0%B0-%D0%BF%D0%BE-%D0%B1%D0%BE%D0%BA%D1%81/", "text": "\n                    Пламена Димова, известна още с прякора си \"Кралицата на ринга\", завоюва световната титла по бокс за професионалисти в категория до 52 килограма, пише Гонг.\n\nВарненката стана световна шампионка пред родна публика в зала \"Конгресна\" в Двореца на културата и спорта във Варна. В 10-рундова битка тя се наложи по точки над Йоана Райдберг от Швеция.\n\nМалко след края на срещата Пламена се обърна към социалните мрежи, за да благодари на семейството и екипа си.\n                    ", "date": "2017.10.14", "title": "Варненка стана световна шампионка по бокс"}
{"url": "http://www.monitor.bg/a/view/9423-%D0%9B%D0%B8%D0%B2%D1%8A%D1%80%D0%BF%D1%83%D0%BB-%D0%B8-%D0%9C%D0%B0%D0%BD%D1%87%D0%B5%D1%81%D1%82%D1%8A%D1%80-%D1%8E%D0%BD%D0%B0%D0%B9%D1%82%D0%B5%D0%B4-%D1%81%D0%B5-%D1%80%D0%B0%D0%B7%D0%B4%D0%B5%D0%BB%D0%B8%D1%85%D0%B0-%D0%B1%D0%B5%D0%B7-%D0%BF%D0%BE%D0%B1%D0%B5%D0%B4%D0%B8%D1%82%D0%B5%D0%BB/", "text": "\n                    „Ливърпул\" и \"Манчестър юнайтед\" завършиха наравно 0:0 в най-голямото английско дерби - първо за сезона.Това е четвърто поредно равенство и второ поредно нулево равенство на „Анфилд“ между двата отбора, което се случва за първи път в историята на съперничеството. „Ливърпул\" имаше предимство през по-голямата част от срещата и отправи 18 удара към вратата на съперника. \"Юнайтед\" завърши двубоя само с един точен удар и едва 38% притежание на топката. Точката обаче беше достатъчна на „червените дяволи“ да оглавят класирането с 20 точки, една повече от „Манчестър Сити”, които обаче имаха мач по-малко, а след като го изирграха и победиха \"Стоук Сити\", отново се завърнаха на върха.\n\n\n                    ", "date": "2017.10.14", "title": "\"Ливърпул\" и \"Манчестър юнайтед\" се разделиха без победител"}
{"url": "http://www.monitor.bg/a/view/9819-%D0%A1%D0%BB%D0%B0%D0%B2%D0%B8%D1%8F-%D0%BA%D0%BB%D0%B0%D1%81%D0%B8%D1%87%D0%B5%D1%81%D0%BA%D0%B8-%D0%BF%D1%80%D0%B5%D0%BE%D0%B4%D0%BE%D0%BB%D1%8F-%D0%94%D1%83%D0%BD%D0%B0%D0%B2/", "text": "\n                    „Славия” се наложи с 3:0 над „Дунав” на националния стадион \"Васил Левски\" в мача от 12-ия кръг на Първа лига. Резултатът бе открит от Стефан Велев в 13-ата минута на срещата. Иван Минчев удвои в 32-ата, а Ивайло Димитров оформи за класическото и окончателно 3:0 в 75-ата минута.\n                    ", "date": "2017.10.14", "title": "„Славия” класически преодоля „Дунав”"}
{"url": "http://www.monitor.bg/a/view/3979-%D0%A1%D0%B2%D0%B5%D1%82%D0%BB%D0%B0%D0%BD%D0%B0-%D0%97%D0%B0%D1%85%D0%B0%D1%80%D0%BE%D0%B2%D0%B0-%D0%BA%D1%80%D1%8A%D1%81%D1%82%D0%BD%D0%B8%D1%86%D0%B0-%D0%BD%D0%B0-%D0%B4%D0%B8%D0%B0%D0%BC%D0%B0%D0%BD%D1%82%D0%B8/", "text": "Най-прочутата руска балерина ще танцува „Жизел“ в НДК\n                    На ювелирно бляскава вечер с примабалерината на Болшой театър и миланската „Ла Скала“ Светлана Захарова ще стане свидетел българската публика на 16 октомври (понеделник) в зала 1 на НДК. Народната артистка на Русия ще излезе на сцената в главната роля на балета „Жизел“ по музика на Адолф Адам, а неин партньор ще бъде премиер-солистът Денис Родкин. На пулта ще застане гост-диригентът от Болшой – маестро Павел Клиничев, който ще ни поднесе изящна интерпретация на това емблематично произведение заедно с оркестъра на Националната опера и балет.Световната преса нарича Захарова „жива легенда“, „дива“, суперзвезда“, „кралица на танца“, определя я като най-добрата в момента и понякога я титулува „съвършената балерина“, пропускайки името й, защото е ясно за кого се отнася – нещо, което преди нея, казват,Ето и някои интересни факти за именитата балерина, гастролирала триумфално в Римската опера, Парижката национална опера, Метрополитън опера в Ню Йорк, лондонската Ковънт гардън, Новия национален театър в Токио, и още в Берлин, Виена, Мадрид, Амстердам, Баку...На 23 април миналата година на нейно име - „Балерината Светлана Захарова“, е наречен диамант с тегло 58,4 карата, добит в Якутия. Той е назован така от специалната Комисия за именуване на получени диаманти над 50 карата с бижутерийна стойност.Идеята да стане балерина е на нейната майка хореограф и примата искрено се надява, че е изпълнила всичките й очаквания. Успяла е да комбинира природните си данни с добрата подготовка и упоритата работа.Според нея обучението и балетната практика в Москва са различни от Санкт Петербург. В Болшой театър всеки танцьор има право и възможност да опита различни неща и да използва способностите си на сто процента, казва Захарова.За влиянието на руската балетна школа в света тя споделя: „В страната има много талантливи деца, а учителите в хореографските ни училища са прекрасни. Днес на практика няма театър на планетата, където нашите танцьори да не изнасят представления и нашите педагози да не са преподавали. Ако Западът е ориентиран към съвременната хореография, то руската школа определено е по-силна предимно в класиката“.„Класиката в балета – това е най-трудното не само за мен. Класиките в света са добре танцувани. Но аз се интересувам от възможностите за развитие на съвременната хореография – обяснява Светлана. – Смятам , че съм гъвкава балерина. Когато изнасям своите солови спектакли, в моята програма основно е застъпена съвременна хореография. Повече ми харесва да танцувам класиката като цялостна пиеса. Сега работя усилено върху съвременния репертоар. Искам да се изявявам в различни жанрове – това е важно и интересно за мен“. „Този, който казва, че е уморен от вниманието към него и славата му тежи, според мен просто е неискрен. За мен тя не е тежест, напротив – изпитвам удовлетворение. Известността е нещо, към което се стремях още от училище, нещо, за което непрекъснато и постоянно работим. И аз ще правя същото по-нататък – ще изграждам своята балетна кариера. Но, разбира се,това означава, че и отговорностите многократно се увеличават. Нямаш право на никакви грешки. Следователно е необходимо да се работи все по-усърдно“. „Животът по време на турне и огромният брой репетиции и спектакли са толкова изтощителни, че е невъзможно без почивка. Разбирам добре, че понякога, когато си уморен, е по-добре да пропуснеш нещо, а след това да го направиш повече пъти и по-добре. Балетът може да се нарече доброволен труд. Но той е моят живот, моята професия, в която съм от 10-годишна и без която не мога да съществувам“. „Нямах никакви колебания по въпроса с майчинството. Аз и цялото ми семейство чакахме това, така че когато се роди дъщеря ми, всички бяха щастливи - аз, съпругът ми и майка ми. Раждането на дете е специален, решаващ момент в живота. Името на дъщеря ми, Анна, е дадено според светиите от църковния календар. Тъй като аз и съпругът ми - цигуларят Вадим Репин, често пътуваме, възпитанието на Анечка се дължи основно на майка ми. Тя посвети живота си първо на мен, а сега е напълно отдадена на грижите за внучката си. Съпругът ми често пристига да ме види, независимо къде съм. Винаги се опитваме да се срещнем където и да е по света“. „Да, щастлива съм. И двамата с Вадим служим на изкуството – аз чрез балета, а съпругът ми чрез музиката. Разбираме се взаимно. Ние обичаме да ходим на театър и концерти заедно, а след това да обсъждаме видяното. Мнозина казват, че щом напуснат пределите на театъра, незабавно забравят за него и преминават към други по-прозаични неща. Ние винаги мислим за изкуството и имаме чувството, че по някакъв начин го притежаваме вътре в себе си. Музиката и балетът съществуват заедно, наскоро за пръв път и ние поехме риска да участваме съвместно на фестивал на изкуствата в Швейцария, в който се представят артисти от различни жанрове: певци, танцьори, музиканти, писатели. Получавахме покани от този форум от много години и най-накрая намерихме \"прозорец\", свободен и за двама ни. Ще създадем и съвместен проект, в който Вадим ще свири, а аз ще танцувам по музиката му“.Светлана Захарова пътува по целия свят и за нея е важно човек да бъде концентриран, но и общителен. Програмата й е твърде наситена - предстоят й участия в проекти в Милано, Лондон,Токио, Москва, Санкт Петербург, Пекин...и това е само част от календара й.Светлана Захарова е родена в Луцк (Украйна) на 10 юни 1979 г. Зодия Близнаци, висока е 168 см, тежи 48 кг.През1989 г. постъпва в Киевското хореографско училище. Там се обучава 6 години в класа на Валерия Сулегина, взема участие в конкурса за млади танцьори Vaganova Prix в Санкт Петербург, където получава втора награда и предложение да премине в зрелостния курс в Академията на руския балет на името на прочутата балерина и хореограф Агрипина Ваганова. През 1996 г. Захарова завършва академията с първите випускници на Елена Евтеева, бивша изтъкната балерина на Мариинския театър. През същата година е приета в трупата на този театър и още през следващия сезон става солистка на балета. Неин постоянен педагог-репетитор е Олга Моисеева.През 2003 г. Светлана се мести в Москва, постъпва в Болшой театър и веднага получава статут на прима-балерина. Неин педагог е прочутата Людмила Семеняка. Дебютът й на новата сцена е с „Жизел“ - роля, която тя три пъти е танцувала там като гост.В репертоара й са десетки блестящи партии от най-известните балетни произведения, които е изпълнявала на най-престижните световни сцени. Сред върховете в кариерата й са Медора от „Корсар“, Жулиета от „Ромео и Жулиета“, Аврора от „Спящата красавица“, Китри от „Дон Кихот“.Светлана е омъжена за известния цигулар Вадим Репин, а през 2011 г. се ражда тяхната дъщеря. Три месеца по-късно Светлана се връща на сцената, но често взема детето със себе си по време на гастроли.\n\n\n                    ", "date": "2017.10.14", "title": "Светлана Захарова – кръстница на диаманти"}
{"url": "http://www.monitor.bg/a/view/60925-%D0%A7%D0%B0%D0%BA%D1%80%D1%8A%D0%BA%D1%87%D0%B8%D0%B8%D1%82%D0%B5-%D0%B2%D1%8A%D1%80%D1%82%D1%8F%D1%82-%D1%81%D1%83%D1%87%D0%B0%D1%82-%D0%B8-%D0%BF%D1%80%D0%B0%D0%B2%D1%8F%D1%82-%D1%87%D1%83%D0%B4%D0%BE/", "text": "Вълшебни им ръце могат да вдигнат на крак и най-скования човек\n                    Съвременната медицина ги отрича, бабите и дядовците обаче се кълнят в тях.На никого не е чуждо чувството да се превива от болка, без сили да стане от леглото и да се върне към нормалния си живот. Схващания, прищипани нерви, кошмарни бодежи в кръста, дископатии, а срещу тях с голи ръце се изправя чакръкчията. Въпреки големият брой масажисти, кинезитерапевти и ортопеди, мнозина продължават да търсят спасение при народни лечители. Самозванци много, но има истински майстори, които знаят всички тънкости на чакръкчийството.Легендите гласят, че  и всеки мераклия да се заеме с начинанието бил изправен пред сериозен изпит. Пропуск към професията получавали, след като учителят натрошавал глинен съд, малките парчета от който слагал в чувал, а чакръкчията трябвало да ги сглоби и да възстанови съда безупречно, без правото дори да погледне в ръцете си.Любопитен е фактът, че възниква спор от къде идва думата - от чакрък или чакра. Чакрите са енергийните възли в тялото, разположени в определени точки и се смята, че чакръкчиите лекуват именно на базата на тези енергийни центрове. Чекръкът пък е архаичен уред за предене, навиване и усукване на прежда. А чакръкчията лекува именно чрез въртене, усукване и т.н.Днес все повече хора гледат на чакръкчийството като на отживелица, заслужаваща да бъде забравена. В по-големите градове просветени в това лечение вече почти не се намират, а по селата са предимно белобради старци.Чакръкчийството всъщност предшества мануалната терапия, ортопедията, травматологията, хипопрактиката, кинезитерапията. С течение на времето обаче се появяват все повече практикуващи лечители в тази посока, което подбужда съмнението, че някои от тях са шарлатани и хората гледат с недоверие на този алтернативен вариант на медицината. Ето защо е важно да сте добре информирани, преди да се оставите в ръцете на чакръкчия. Добрата новина е, че някои от тях са помогнали на толкова много хора и са направили невъзможното, че  без да имат нужда от лъскава реклама на билборд.В цяла България могат да бъдат открити чакръкчии, но най-вече в селата, където бабините рецепти за лечение все още са на почит. Понякога тези народни лечители имат и странични професии, което може да доведе до неочаквано добри комбинации.Преди години Стоян Дойнов – чакръкчия от Тетевен, се прочу като един от най-търсените от българските актьори. След като Стоян излекувал легендарния Георги Калоянчев, комедийната фурия Татяна Лолова решава да повери съпруга си Светослав и сина си Сава в ръцете на Дойнов. Най-важните мъже в живота на актрисата едва стъпвали, когато се появили пред вратата на народния лечител. Според запознати, Дойнов успял за броени минути да освободи захапаните нерви на кръста и да намести краката. Лолова останала толкова впечатлена, че дала заявка пред чакръкчията да прати знаменитата Стоянка Мутафова при него, в случай, че г-жа Стихийно бедствие изпита болка.Още се носят легенди и за най-големия народен лечител на Бургас – Петър Джингарски-Сърбина. Чакръкчията ни напусна миналия октомври на 95-годишна възраст, остави в актива си с постижения хиляди излекувани пациенти.  хора, които се оплаквали от проблеми в гръбначния стълб, тазобедрените и раменните стави, намествал е пръсти.Интересен е случаят с таксиметровия шофьор Валери Димитров от София. Тъй като той не може да си позволи собствен кабинет, често се налага да оказва помощ на пациентите си в таксито. Така обаче може и да помогне на случайно озовал се в колата болен пътник. Близо 20 години Димитров лекува ставни болки и дископатии, главно с помощта на масажи. Запознати коментират, че 55-годишният мъж е спасявал от дискомфорта и известни личности, сред които и Вежди Рашидов. Чакръкчията отдава дарбата си на своя дядо, който се е славил с чудодейни способности срещу костни и ставни проблеми. Валери Димитров е само един от многото примери на обикновени хора с необикновени възможности, които откриват мотивация в библейския цитат „Лазаре, стани и ходи!“. Заради златните му ръце българка дошла да я лекува чак от Чикаго Чакръкчията, известен като Стайчето, е помогнал на хиляди хора да се справят с болежките си. Някои е изправил на крака, други тепърва се възстановяват, за трети наистина няма шанс. Но едно е сигурно – димитровградският чакръкчия ще направи всичко възможно да вдигне на крака и най-безнадеждния инвалид. Такъв бил случаят и с момче на име Митко. Едни от най-известните ортопеди в България му поставят диагнозата и го изписват от болницата с трайно увреждане и пълно обездвижване на двата крака. Димитър е едва на 30 години, а лекарите му казват, че повече никога няма да проходи. Родителите решават да потърсят алтернатива в лицето на известния чакръкчия Господин Хадживелчев. В Хасковско и цяла България го знаят като Динко Стайчето. Макар да е самоук, те знаят, че е помогнал на много хора. Когато Стайчето преглежда Митко, обещал, че до седмици ще го оправи. Родителите не смеят да се надяват, но ето че граничещото с чудо се случило. На третата седмица синът им прохожда, благодарение на бабините илачи и самобитната терапия, която прилагал Стайчето. Димитър заминава дори на гурбет в Англия, където работи в отбора на Димитър Бербатов. Стайчето е бил личен кинезитерапевт на много известни певци, актьори, спортисти и дори на лекари. Заради златните му ръце хората прекосяват океани, за да дойдат да се лекуват от него. В буквалния смисъл – имал е пациентка нашенка емигрирала отдавна в САЩ и живееща постоянно в Чикаго. Въпреки напредналата медицина в САЩ тя предпочела самоукият лечител от Димитровград и не сбъркала.\n\n\n                    ", "date": "2017.10.14", "title": "Чакръкчиите въртят, сучат и правят чудо "}
{"url": "http://www.monitor.bg/a/view/46406-%D0%9C%D0%BE%D0%BB%D0%B4%D0%BE%D0%B2%D0%B0-%D0%B2-%D1%87%D0%B0%D1%88%D0%B0-%D0%B2%D0%B8%D0%BD%D0%BE/", "text": "200 км подземни изби пазят тайните на отличните напитки\n                    „Бутилка вино съдържа повече философия, от колкото всички книги на света“, казва основоположникът на микробиологията Луи Пастьор. Затова захвърлете всички планове за културен туризъм и обикаляне на скучни музеи и грабвайте два билета за Кишинев.В Молдова виното е култът към нацията, събран в чаша. Страната е известна със своите великолепни гроздови напитки, които освен че са превъзходни на вкус, са на достъпни цени и са задължителна част от посещението в бившата съветска република.Освен това там е и най-голямата подземна изба в света. Чудото, наречено „Милещи Мичи”, е вписано в книгата на рекордите на Гинес. Подземни коридори с дължина 200 километра са прокопани в пластове варовити скали на дълбочина между 35 и 80 метра. Строежът е започнат пред 1969 г. от молдовската държавна винена компания „Милещи Мичи”, която е все още държавна. Използвани са стари галерии за добив на варовик, но са разширени, направени като улици. Милещи Мичи се казва и селото, под което е построена грамадната изба към винпрома. Тунелите са пръснати на площ около 55 кв. км и стигат под земята до крайните квартали на град Кишинев, който е на 10-12 км от селото.За да се усети духа на виното, то буквално е вградено в селото, а някои от тунелите си имат имена като улици и булеварди. И естествено те носят имена на сортове грозде - алиготе, фетяска, мускат, каберне.  работниците използват и велосипеди, за туристите предлагат турове пеш, по подбрани улици. Голяма част от подземията са заети за технологични нужди, тук се прави и винопроизводство. Избата съхранява приблизително 2 млн. бутилки вино, като най-старите реколти са от началото – 1969 г. Част от подземията са заети и от бъчви с различни размери, главно от руски и украински дъб.Молдова е била един от основните производители на вина на съветския пазар в миналото. След разпада на СССР трудно успява с износ на Запад, основно с партиди от отлежали тук колекции от стари реколти.Втората по големина изба в света „Крикова” е също молдовска и също е на 10-ина километра от град Кишинев. Нейните подземни коридори са „само” 120 километра, но я наричат подземен град. Тук също имат имена на улици, кръстени на винени сортове. Основана е през 1952 г. За да стане избата, са използвани коридори от галериите за добив на варовик, започнати още от 15 век и дълбани векове наред. Камъкът е използван при строителството на град Кишинев. Освен винопроизводство в подземията към винарната има и ресторант с няколко зали. Местните се хвалят, че в една от тях 50-ия си рожден ден е празнувал Владимир Путин.За молдованите от години  Дори контурите на географските граници на тази страна напомнят грозд. През втората седмица на октомври ежегодно се провежда в цялата страна голям празник – „Национален ден на виното“. Посветен е на „новото вино“ и е особено разпространен във винарските региони, където от древността винопроизводителите имат свои традиции, обичаи, история. Грозде и Молдова за тях са неделими. Силно развитие на лозарството и винопроизводството има още при образуването на феодалната молдовска държава (1359 г.).С виното са свързани не малко легенди, най-популярната от които е за щъркелите с гроздовете в клюновете им. В Молдова приготвят виното основно през октомври. Затова и този месец наричат „Месяц Ковша“.„Кеуш“ – това е кръгъл дървен съд с дръжки – неотменен инвентар на всеки селски винар и служи за загребване на джибрите, на утайката, на кипналото вино. От него стопанинът опитва „как върви“ виното.Във всеки селски дом приготвяли и все още приготвят вино. Обичай било при приготвяне на новото, стопанинът да излезе през портата на дома си и да черпи всеки минаващ. Никой нямал право да отказва. Първият почерпен е трябвало да задържи в устата си глътката вино, да помълчи, „да слуша“ виното и след това да се обърне към стопанина с някакво пожелание. Стопанинът го помни, защото много държи на него. Имало и друг обичай – около бъчвата чудо се събират роднините, избира се „виночерпец“, който налива от „кипналото“ вино в специален дървен съд с дръжки и черпи, застаналите в кръг гости. Всеки влязъл в дома през този ден е добре дошъл.  Още в средата на миналия век тук имали специални инструменти и съдове за винопроизводство. Набираното грозде изсипвали в големи дървени корита, където го мачкали с трироги дървени вили, а после – и с крака. В селата и градовете съхранявали виното в погреби, а богатите – в дълбоки подземия с каменни сводове.Един от най-големите празници в Молдова е Националният ден на виното. Той е значима предпоставка за реализиране на винен туризъм. Съпроведен е със зрелищни прояви – винени шествия, паради, публични дегустации на вина, изложби, фолклорни прояви и др., които предизвикват силен интерес в чуждестранните туристи и им създават условия за неповторими преживявания.Съвсем наскоро Молдова официално извади виното от списъка на алкохолните напитки и го обяви за „хранителен продукт”, като новината веднага беше разгласена от много информационни сайтове и телевизии. Решението се съдържа в поправки, приети от молдовския парламент. С промените за този „хранителен продукт” няма да важат досегашните ограничения при рекламирането му и при продажбата му нощем. Така ако на британците, които съблюдават Сухия януари - месец на алкохолно въздържание, им е дошло до гуша да странят от чашката и вече планират почивка със запои, най-подходящата за целта е Молдова. Интерактивна карта, изготвена от британския сайт Vouchercloud, показва, че жителите на източноевропейската страна са първенци по консумация на чист алкохол, пише в. \"Дейли стар\". Картата свидетелства, че  след жителите на Молдова, които консумират внушителните 17,4 литра чист алкохол годишно или еквивалент на 178 бутилки вино на глава от населението, най-отявлени пиячи се оказват обитателите на Литва, Беларус и Русия.\nИначе освен виното, Молдова е красива, но бедна бивша съветска република, която носи в себе си усещането за носталгичния соц. С изключение на столицата Кишинев, последното столетие не е донесло тук големи промени. Поемеш ли по местните пътища, може здравата да си раздрусаш кокалите. Освен колите се срещат и доста конски каруци. С тях превозват и хора, и товари. Кишинев пък съвсем естествено е не просто най-големия град в страната, а мястото, в което е концентриран почти целия икономически и 100% от политическия живот на страната. Кишинев се намира в централната част на страната. Разположен е на 7 хълма и по течението на р. Бик - приток на р. Днестър. Днес Кишинев е политически, административен, научен, културен и промишлен център на Молдова. Градът е основан през 1466г., нееднократно е разрушаван и опожаряван. Градът има богата и разнообразна архитектура, мащабни архитектурни ансамбли. Най-старите подобни постройки са запазените от 17-18 век църкви. През 1817 г. се определя центъра на града. Интерес представляват Алеята на класиците, Мазарашката църква, Катедралния парк, Катедралния ансамбъл и Камбанарията, Музеят на селото, Двореца на Културата, сградата на \"Органната зала\", Кметството. Столицата не е толкова известна по света, макар че това е голям пропуск, защото тук можете да видите доста красиви места. И естествено да си вземете вино за спомен.А ако изпитате носталгия по родината докато обикаляте Молдова, задължително посетете Тараклия. Това е град, разположен в южната част на Молдова. Градът е административен център на Тараклийски район.Населението му през 2010 година е 15 006 души, предимно етнически българи. Днешното селище Тараклия е основано през 1813 година от български преселници. Руско-турската война през 1806-1812 г. е причина за първото масово изселване на българите от родината им.В града има българско консулство, университет, финансиран от България, а от скоро и пресклуб на БТА.През януари 1918 г. румънските войски превземат Бесарабия, което предизвиква протест сред българското население. Българите се притесняват от въпроса за своя език. Тараклия е мястото, където най-образованите и интелигентни българи се подлагат на тежки изтезания, гонения, осъждане и дори физическа разправа заради справедливото им желание да запазят езика си, културата и традициите си. Това принуждава най-светлите български личности да напускат втората си родина и да емигрират в съседни държави и най-вече в Русия. През периода 1918-1940 г. българите по всякакъв начин оказват съпротива на румънското присъствие.На 28 юни 1940 г. Бесарабия, включително и Тараклия, са освободени от властта на кралска Румъния и отново са под руско влияние. Тогава пък започва процесът на насилствената колективизация, репресиите и гладът.Макар безумно беден районът е истински еликсир за сърцето на всеки родолюбец, който обича България. Защото на това място всички обичат „родината“, както наричат страната ни местните. За тях Майка България е най-светлото място на света, местните говорят архаичен български и плачат на химна. И мечтаят някога да дойдат у нас, за да се докоснат до Обетованата земя на предците си.\n\n\n                    ", "date": "2017.10.14", "title": "Молдова в чаша вино"}
{"url": "http://www.monitor.bg/a/view/36889-%D0%9A%D0%B0%D0%BA-%D1%81%D0%B8%D0%BD%D0%BE%D0%BF%D1%82%D0%B8%D1%86%D0%B8%D1%82%D0%B5-%D1%81%D1%82%D0%B0%D0%BD%D0%B0%D1%85%D0%B0-%D0%B7%D0%B2%D0%B5%D0%B7%D0%B4%D0%B8/", "text": "Водещите на метеорологичната прогноза превзеха родния хайлайф\n                    Денят ни няма как да започне без тях. От тях зависи колко ще сме съблечени или облечени, кое време е най-подходящо за море, планина или разходка в парка. С две думи станахме зависими от метеоролозите.Нивото на доверие, което изпитваме към ведрите лица пред картите на Европа и България, няма как да не постави телевизионните синоптици в редиците на популярните личности у нас. Стилът на всеки от тях е различен – някои пускат шеги, за да ни разведрят от често тромавите емисии, които предхождат кратката им програма, други предпочитат да наблегнат на подробностите от метеорологичната обстановка в страната и извън нея. Всички те обаче работят в името на драгия зрител.  Емил Чолаков е представител на рядката порода хора, които могат да ви накарат да се засмеете дори при вестта, че сутринта ще трябва да ринете поне половин час сняг от колата си. Синоптикът попада в телевизионния ефир съвсем случайно и признава, че работата му като гимназиален учител по физика всъщност му дава поглед от другата страна на екрана. „Знам какво е на хората да им стане по някое време скучно. Тогава дори съм способен да застана и на челна стойка, за да ги разведря“, казва синоптикът, прочут с изрази като „Лятото си върви екстра“ и „Срам ме е да ви кажа за какви градуси става дума“.Малко известен факт е, че зевзекът в редиците на метеоролозите работи дълго време за прогнозата за времето и зад кадър. „Преди това аз просто никога не съм вярвал или мислел, че ще застана някога пред камера. В телевизията попаднах благодарение на един човек, който тогава се грижеше за прогнозата за времето там - казва се Петър Янков. Той ме повика веднъж, за да му помагам зад кадър, след което ме хареса и станах част от екипа“, пояснява Чолаков. Освен на телевизионния екран, Емо е отличник и в личен план. Той е щастливо обвързан с половинката си Красимира, с която са заедно от близо 16 години. Двамата са горди родители и на две дъщерички – Ема, която се появи на бял свят през 2006 г., и Дара, която се роди миналата година.Доброто чувство за хумор не е единственият коз на синоптиците към сърцата на зрителите. Нека припомним, че само преди няколко години смятаната за най-сексапилна водеща на прогнозата за времето – Никол Станкулова, бе на крачка от титлата „любимата звезда на България“. 29-годишната красавица дебютира в занаята през 2010 г. в Нова тв, но телевизионната й кариера датира много преди това. За първи път тя се появява в ролята на водеща едва на прага на първи клас. Година по-рано пък печели и първата си титла на модния подиум.Мултитаскър – така можем да опишем чаровната синоптичка с една дума. В ранните си години тя се занимава не само с моделство и работа пред камера, но още с художествена гимнастика, балет, плуване, пиано, посещава уроци и по математика.В Нова тв, където добива всеобща популярност, Никол отново не забравя умението си да  Така например дори и днес тя представя не само метеорологичната обстановка на зрителите на новинарската емисия на телевизията, но води и рубриката „Денят на...“ в сутрешния й блок.Станкулова е може би и синоптичката, която най-често попада на жълтите страници. От нездравословен интерес към степента на летния й загар до предположения, че новата книга на Венета Райкова разобличава креватните й постижения – личният й живот предизвиква небивал интерес у медиите. Напук на това обаче Никол е щастливо обвързана с половинката си Теодор Минев. Искрата между двамата пламна преди три години, а от една те делят и общ покрив.За работата си Станкулова е категорична, че предпочита живите включвания с прогнозата за времето, тъй като по този начин дава информацията на зрителите от първа ръка.„Иконата на „времето“- така иска да остане в историята и Деси Банова. Тя застъпва на терен преди цели 19 години, когато е все още първокурсничка, а по думите й за работното си място успява да победи няколко хиляди кандидатки. Бившата годеница на гръцки бизнесмен е първата, която ще ви каже, че е суетна и фактът, че хората я  я ласкае. След време пък иска да остане в историята като „Иконата на „времето“.Личният живот на Банова също е широко коментиран в публичното пространство. Сред най-абсурдните слухове по неин адрес са тези за афера с футболната ни легенда Христо Стоичков. Към момента Деси е влюбена в бащата на 7-годишната си дъщеричка си Йоана – финансиста Ивайло Граховски.Талантът пред камера и умението да изгражда щит срещу поривите на жълтите издания гарантират и на Гери Малкоданска звездния статут. Тя е в средите от сравнително скоро, но въпреки това успява да се наложи сред водещите синоптици у нас. Работата я мотивира да знае повече за науката, свързана с изявата й на малък екран. Освен че изучава метеорологията, чаровната брюнетка завършва и магистърска степен по продуцентство. Най-често пък са коментирани любовните й връзки. През последните месеци бившата манекенка върти роман с интериорния дизайнер Алекс Ковачев, а според спекулациите двамата влюбени се сгодили съвсем скоро в Сицилия. Сред хобитата на красавицата основно попада спортуването, макар и сама да признава, че невинаги успява да стигне до фитнеса и по-често залага на скачане на въже в домашни условия.Списъкът със свежите лица, в чиито съвети се вслушваме ежедневно, попада и младата Павлета Терзийска. Младата синоптичка изгря в ефира на БНТ след проведен кастинг. Павлета признава, че  когато застава пред камерата за първи път. Тя не се вписва в категорията „метеороложки с минало на манекенки“, но за кратко време успява да изгради доверието на зрителите към нея. Сред останалите водещи на прогнозата за времето, чиято приветлива усмивка ни посреща от малкия екран, е и Елица Димитрова. Сестрата на певицата Веси Бонева – Ваня, пък първо спечели сърцата на телеманиаците в риалити формата „Сървайвър“. Макар че там не успя да се пребори за голямата награда, тя откри симпатизанти в лицето на зрителите, която се задълбочи и от последвалата й кариера на водещ на прогнозата за времето по TV7.Сред любопитните акценти в биографията й е няколкогодишен опит като войник в армията. Именно желанието й да служи на родината я отказва от специалността „Счетоводство и контрол“, която започва да изучава веднага след гимназията в Благоевград.Макар трусовете в житейския им път да не предизвикват бурни реакции, пионерите в метеороложките среди на тв екрана със сигурност се ползват с особен статут. Сред тях разпознаваме Станислава Цалова, например. Макар отраснала в София, синоптичката всъщност има японски и корейски корени, което заедно с постоянната й усмивка я прави сред най-разпознаваемите лица в телевизионния ефир. Чувството й за морал е изградено в такава степен, че като ученичка е убеждавана дори от майка си да избяга от час заедно с целия клас. Основното си образование Стаси получава в руското 32-ро СОУ, а средното - в паралелка с изучаване на японски език в 18-о СОУ. По това време била и частна ученичка във Втора английска гимназия. Мечтаните й професии варират с годините  Ние обаче можем само да се радваме, че вятърът на съдбата я е насочил към метеорологията.Освен на завидно образование (в университета тя прекарва цели 10 години и учи география, японистика и метеорология), към момента Цалова се радва и на щастливо семейство. Заедно със съпруга й Йордан отглеждат едно момче и едно момиче. Последното си дете Стаси роди в края на миналата година, а докато е ангажирана в грижите за новороденото, на хоризонта изгря и друга звезда в метеороложките среди. Името й е Натали Трифонова, която макар и само за година в редиците на bTV стана сред най-обсъжданите синоптички. Така последните клюки по неин адрес поставиха чаровната блондинка в светлината на прожектора като бременна и на път да се омъжи за бившия футболист на „Левски“ Антонио Аниети. Самата тя обаче все още не е коментирала слуховете.Говорейки за дълголетници на екран, няма как да пропуснем и друг кадър на bTV – Христина Балинска. Тя съобщава какви градуси ни очакват от самото създаване на частната телевизия през 2000 г., заради което е и сред най-известните и вдъхващи доверие синоптици в страната. Завършила е Физическия факултет на Софийския университет, специалност \"Геофизика и метеорология\", а опитът й в сферата е белязан и от работата й в сектор \"Прогнози\" на Националния институт по метеорология и хидрология към БАН. По думите на Балинска всеки водещ на телевизионна прогноза трябва да има необходимото образование. „Така е и в европейските, и в американските телевизии. За да поднесе прогнозата на уважаемия зрител възможно най-ясно, достъпно и в същото време в ограниченото време, което ни е отредено - само 2 минути, да акцентира на най-важното, водещият трябва да \"плува в свои води\", смята тя. Сред темите, които я вълнуват, са още екологията и промените в климата.Спортът също е страст за Хриси, която не пропуска журналистическа надпревара в по-високоадреналинните занимания. Сред хобитата й попадат ските, тенисът и йогата. За семейството си пък тя казва: Смея да се надявам, че научих дъщеря си на нещо много важно според мен - да бъде толерантна, но да се бори за важните неща и в личен, и в професионален план“. Опитната синоптичка неведнъж е споделяла, че за възпитанието на детето си взима пример от собствените си родители, като се опитва да бъде едновременно строг настойник и добър приятел на наследничката си.\n\n\n                    ", "date": "2017.10.14", "title": "Как синоптиците станаха звезди"}
{"url": "http://www.monitor.bg/a/view/28914-%D0%A5%D0%BE%D0%BB%D0%B8%D0%B2%D1%83%D0%B4%D1%81%D0%BA%D0%B8-%D0%B0%D1%81%D0%BE%D0%B2%D0%B5-%D0%BD%D0%B0%D1%81%D0%B8%D0%BB%D0%BD%D0%B8%D1%86%D0%B8/", "text": "Брад Пит спасява Гуинет Полтроу от лапите на Уайнстийн, Fox изрита Бил О'Райли заради перверзни обаждания \n                    Ерекцията вдига и срива кариери в Холивуд. Около нея в зависимост от властта на притежателя й в киноиндустрията се въртят спонсорства, бюджети, селекция на роли и награди, руска рулетка на съдби. Както всяка машина за изкуствено генериране на мечти и меката на киното в САЩ обича историите, в които играта на жертва и палач приключва с възмездие и лют публичен линч. Когато си играч в А-групата на бизнеса и общуването ти с актриси, модели и асистентки неизбежно започва с „работна закуска“ със скрита директива за масаж още преди кафето, то рано или късно ще получиш сметката си „изкупление“. Такъв е случаят с Харви Уайнстийн, продуцентът зад филми като „Криминале“ и „Речта на краля“, който за две седмици изгуби семейството, компанията и приятелския си кръг в лицето на Хилари Клинтън и Обама. Светът му се срина след публикация в New York Times, посветена на перверзните му игрички в продължение на 30 години, като първоначално Ашли Джъд бе най-известното име, уличило го в сексуално посегателство. Според изданието един от най-солидните политически донори на Белия дом през последните години е сключил най-малко осем извънсъдебни споразумения с жени, които са се съгласили да мълчат за перверзиите му срещу солидно заплащане. „Монитор“ проследи развоя около агонията на Уайнстийн и направи бърз преглед на асовете от седмото изкуство, набедени или уличени в насилие над жени.  В разгара на скандала с разкритията за три изнасилени жени и редица посегателства над звезди от калибъра на Анджелина Джоли и Гуинет Полтроу Харви Уайнстийн отлетя към клиника в Европа, за да лекува сексуалната си зависимост. Между тежките присъди на кино гилдията и новината, че борда на директорите на Weinstein Company го уволнява и сменя името си заради жестокия удар по престижа на империята, адвокатите му продължават да лансират твърдението за контакт по взаимно съгласие с обвинителките. Уайнстийн се провъзгласи за невинен и по казуса на Розана Аркет и Мира Сорвино, които го набедиха, че е сринал кариерите им след като са отказали да си легнат с него.Полтроу е била на 22, когато Уайнстийн й осигурява пробив с главната роля в „Ема“ по Джейн Остин. Преди старта на снимките тя е поканена да посети апартамента му в хотел в Бевърли Хилс за работна среща, на която е окуражена да влезе в леглото му и да го отпусне с масажи. „Бях хлапе, загробена от договор и ужасена от случващото се – смятах го за своя чичо Харви“, споделя пред медии Полтроу. Тя отказва да докосне магната, а по-късно изповядва случилото се на актуалното си тогава гадже Брад Пит. Актьорът хваща Уайнстийн на къс пас и го предупреждава да не я докосва никога повече. „Харви ми крещя дълго време, след Брад се намеси. Беше брутално. Очаквах да бъде дискретен за това. Сега живеем във време, в което жените могат да отправят категорично послание към света и то е „Тези издевателства над нас спират сега.“, казва носителката на „Оскар“. Анджелина Джоли се включва в хора на покосените от похотта на продуцента с констатацията, че е имала „лош опит с него в младостта си“, в следствие на което е отказала да снима в негови продукции завинаги.Лавината на скандала срути и брака на Уайнстийн. Дизайнерката Джорджина Чапман обяви пред сп. People, че го е напуснала заради „непростимите му действия“. Обвиненията в сексуален тормоз срещу Бил Козби се стягат като невидима примка около врата му доста преди 2014-та, когато Джуди Хът подаде съдебен иск срещу комика. Жената твърдеше, че той я е дрогирал и изнасилил през 1974 г, когато е била на 15. От областната прокуратура в Ел Ей отхвърлиха иска заради изтекла давност, но амбициран да изчисти имиджа си, Козби заведе контра дело срещу Хът за изнудване. Според адвокатите му тя поискала $100 000 обезщетение, за да мълчи, а когато дузина жени, сред които бившите супер модели Бевърли Джонсън и Джанис Дикинсън, се решили да говорят да непристойното му поведение пред медиите, Хът вдигнала мизата на $250 000. Към настоящият момент над 35 жени са събрали куража да набедят Козби за сексуален хищник и този юни делото срещу него отново влезе в ход. Холивуд има здрава памет за скандала и това си проличава най-силно, когато един от главните герои в него получи признание за таланта си под една или друга форма. В случая с Кейси Афлек това бе „Оскара“ му за главна роля в „Манчестър край морето“. Бри Ларсън му връчи статуетката, но отаза да го аплодира или да стисне ръката му. На въпроса „Защо“ медиите веднага отговориха с претопляне на старо провинение от 2010-а, когато братът на Бен Афлек попадна под обстрела на Аманда Уайт и Магдалена Горка. Продуцентът и кинематографът на „Аз все още съм тук“ го обвиниха в насилствено опипване, нахлуване в личното пространство под формата на нежелани визити в леглата им,перверзни коментари и т.н. Поведението му форсирало жените да напуснат проекта по средата и да поискат обезщетение от $4,25 милиона в съда. Афлек успя да се споразумее с тях извън залата с условието да не коментират повече публично обвиненията си. В началото на тази година най-рейтинговото публицистично шоу на FOX News – „Факторът О`Райли“, бе свалено от ефир, след като неговият водещ Бил О`Райли получи иск за $13 милиона от група жени. Причината да влезе в съда, естествено, са неприлични подмятания и перверзни телефонни обаждания, с които атакувал общо пет от колежките си в продължение на 15 години. В последвалите скандала интервюта О`Райли лансира тезата, че от FOX погасили иска заради опасността в рамките на делото да изскочи доста по-грозен компромат за доста по-висшестояща фигура от него в телевизията. „Ако видите цялостната картинка, уволнението ми си беше скроено изцяло с политически и финансови подбуди. Доста бизнес начинания бяха в ход по това време и някои леви организации се канеха да бойкотират компанията.“, казва новинарят. Ореолът си на магнит за млада плът от семейния си кръг Уди Алън носи от 1992 г., когато любимата му Миа Фароу намира в апартамента му голи снимки на Сун И Превин. Корейката е осиновена в предишен брак на актрисата и доведена дъщеря на режисьора на „Магия в полунощ“. Когато скандалът назрява, той е на 56, а момичето на 19. Афинитетът му към абсурдните сюжети в човешките отношения прелива и в реалността пет години по-късно, когато Алън се жени за Сун И. През 2014 г. медиите отново впиха нокти в потентността на кинаджията, този път по сигнал на другата осиновена дъщеря на Миа Дилън Фароу. Тя разкри, че на 7-годишна възраст е била насилена от Алън в къщата на майка й в Кънектикът. Бъбривият невротик я отвел в килер, помолил я да легне по корем и да си играе с влакчето на брат й, докато шепнел в ухото й обещания за звездна актьорска кариера. В последствие обвиненията срещу Алън са свалени. Ренате Лангер е четвъртата жена, завела дело за изнасилване срещу Роман Полански. Историята й влезе в обсега на медиите в края на септември, а преди дни стана ясно, че швейцарското правосъдие ще решава доколко правдоподобен е случаят от 1972 г. Тогава тя била на 15 и със съгласието на родителите си е посетила дома на режисьора в Гщад, кантон Берн, където се предполага, че той е злоупотребил с нея.Полански се издирва от Интерпол от 1977 г., когато американски съд го признава за виновен за изнасилването на 13-годишната Саманта Геймър. Тогава той успява да избяга в Европа и се установява във Франция, където е недосегаем, защото страната няма правно споразумение със САЩ. През 2010-а британската актриса Шарлот Луис също взе на мушка режисьора, признавайки, че той я принудил да прави секс с него, когато е била на 16. Другата предполагаема жертва на кинаджията се представя в публичното пространство като Робин и твърди, че той й е посегнал през 1973 г., когато е била непълнолетна. Майкъл Игън - от зле изфабрикувана жертва до измамникЖивотът е най-добрия сценарист и Холивуд прегръща това правило с пълна сила. През 2014-а Майкъл Игън обвинява режисьора на „X-мен“ Брайън Сингър в изнасилване. Бившият тийнмодел заведе дело за педофилия и срещу президента на американския клон на BBC Гарт Еншиър, бившия шеф на Disney TV Дейвид Нюман и дизайнера на тематични паркове Гари Годард. На сърцераздирателна пресконференция в Бевърли Хилс хлипащата майка на Игън Бони обясни, че синът й не хвърля въглен под черджето на кинобосовете за пари, а за да получи чисто човешко възмездие и да разбие порочния кръг от насилници с власт. Само година по-късно обвиненията срещу гореспоменатите герои бяха оттеглени, след като стана ясно, че Игън е изпечен финансов измамник. Заплел над 14 жертви в инвестиционна схема, в която ги лъгал, че държи процент в казина и хотели в Лас Вегас, или че е близък на крупен банкер. Вместо да вложи съвестно парите на наивниците Игън ги харчел за лични облаги ката поддръжка на луксозния си лайфстайл.\n\n\n                    ", "date": "2017.10.14", "title": "Холивудски асове насилници  "}
{"url": "http://www.monitor.bg/a/view/86173-%D0%93%D1%80%D0%B0%D1%84%D0%B8%D1%82%D0%B8%D0%BF%D0%B0%D0%BF%D0%B0-%D0%BF%D0%BE%D0%BF%D1%83%D0%BB%D1%8F%D1%80%D0%B8%D0%B7%D0%B8%D1%80%D0%B0-%D0%92%D0%B0%D1%82%D0%B8%D0%BA%D0%B0%D0%BD%D0%B0/", "text": "\n                    Уличният графити арт, изобразяващ папа Франциск като комиксов супергерой, ще бъде използван в подкрепа на благотворителните проекти на Ватикана, съобщи авторът на илюстрацията МауПал. За целта летящият \"Суперпапа\" ще бъде разпечатван на тениски, а приходите от продажбите ще отиват за филантропската дейност на понтифика. Когато за първи път ликът на застиналия в стил \"Супермен\" папа се появи в Рим през 2014 г, той веднага завладя въображението както на местните, така и на туристите. Така, две години по-късно, МауПал реши да нарисува Франциск и в друга роля - тази на порасналия мъж с все още див и непокорен младежки дух, който играе морски шах по стената под надзора на пазач швейцарец . \"Когато икономическата и социалната криза разтърси Италия и света, аз видях Франциск като символ на надеждата за всички ни. Затова и графично се опитах да обобщя широко разпространеното мнение, че папата е човек, който притежава власт, но междувременно е и човечен и скромен\", коментира артистът изкуството си. И макар и да има хора, които възприемат уличните рисунки на МауПал като подигравка към Франциск и католическата религия, то папата явно няма нищо против.\"Предложих му рисунка, която бях направил на обикновено парче дърво - основа, която смятах, че ще пасне идеално на философията му. А той ме погледна, усмихна ми се и ми нащипа бузите любящо\", спомня си МауПал.\n\n\n                    ", "date": "2017.10.14", "title": "Графити-папа популяризира Ватикана"}
{"url": "http://www.monitor.bg/a/view/48754-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%B3%D1%83%D0%B1%D0%B8-%D1%81%D1%82%D0%BE%D0%BB%D0%B8%D1%86%D0%B0-%D1%81%D0%BB%D0%B5%D0%B4-%D1%81%D1%82%D0%BE%D0%BB%D0%B8%D1%86%D0%B0/", "text": "\n                    Терористичната групировка „Ислямска държава” е на път да претърпи пълно поражение в главния си град в Сирия – Рака. В събота телевизия „Ал Арабия” съобщи, че смятания за столица на терористите град е паднал, но водената САЩ коалиция не потвърди този факт и заяви, че предстоят още боеве в Рака, който от 2014 насам е неофициална столица на самообявения халифат на ИД в Сирия и се намира под обсадата на кюрдско-арабските Сирийски демократични сили. В момента кюрдските сили контролират около 90% от града, като се очаква пълното му освобождаване да се обяви в следващите дни.\n\nВ Сирия срещу \"Ислямска държава\" едновременно воюват армията на президента Башар Асад, подкрепяна от Русия и Иран, както и кюрдски и други опозиционни сили, подпомагани от американската коалиция.\n\nМеждувременно стана известно, че сирийската армия е успяла да отвоюва друг главен град – Маядин, намиращ се в провинция Дейр-ез-Зор. След обсадата на Рака именно Маядин стана най-голямото населено място в ръцете на терористите.\n                    ", "date": "2017.10.14", "title": "„Ислямска държава” губи столица след столица"}
{"url": "http://www.monitor.bg/a/view/13016-%D0%92%D1%8F%D1%82%D1%8A%D1%80%D1%8A%D1%82-%D0%B2-%D0%90%D0%B2%D1%81%D1%82%D1%80%D0%B8%D1%8F-%D0%B4%D1%83%D1%85%D0%B0-%D0%BD%D0%B0%D0%B4%D1%8F%D1%81%D0%BD%D0%BE/", "text": "\n                    Според австрийски социологически проучвания, Народната партия на Себастиан Курц има преднина, ден преди изборите в страната, пише „Политико”. По данни на социологическите агенции, формацията на Курц ще вземе около 33% от гласовете в неделния вот, а за второто място спорят Социалдемократическата партия и Австрийската партия на свободата, за които се смята, че ще спечелят резултат в границите на 23-27%. Социалдемократите обаче още преди изборите в неделя заявиха, че ако станат втори след вота, ще се превърнат от коалиционен партньор на Народната партия в опозиция, което прави коалицията на партията на Курц с Партията на свободата много вероятна. Програмата на дясната партия включва националистическа и антиимигрантска реторика, а нейният лидер Хайнц-Кристиян Щрахе заяви, че „ние сме единственият начин за промяна“. Повечето екзитполове обаче отдават на 31-годишният, чиито две основни тези са, че в Европа не бива да стъпи повече нито един нелегален мигрант, а социалната система трябва да изгуби привлекателността си за чужденци.По-малко вероятно е да се повтори сегашната широка коалиция, която вече е дошла до гуша на много австрийци, а най-малко вероятна е коалиция между социалдемократите и крайно десните.Себастиян Курц в периода преди изборите полека придърпа най-успешните теми на крайно десните и сега се е концентрирал предимно върху такива неща като миграцията, опасността от ислямизация, бежанците и охраната на границите – те бяха в центъра и на петъчния телевизионен дебат между петима партийни лидери. Курц възнамерява да затегне колана на социалната система и най-вече - драстично да съкратите различните помощи за новозаселилите се. Tова са тримата основни кандидати да ръководят Австрия след парламентарните избори в неделя. В един от предизборните си видеоклипове ръководителят на австрийските консерватори изкачва сам на зазоряване алпийски връх с височина 2995 м.\"Да направиш правилното нещо е въпрос на решение, решение, което често пъти трябва да вземеш сам\", казва Курц със своя глас във видеозаписа, представяйки се като следващия лидер на Австрия.Трийсет и една годишният политик от години се подготвя за тази длъжност. След известен период в общинския съвет на Виена на 24-годишна възраст Курц зае правителствен пост, ставайки държавен секретар в министерството на вътрешните работи. На 27 вече беше назначен за министър на външните работи.Познат със своята пригладена назад прическа и неносенето на вратовръзка, Курц се утвърди като политик, противопоставящ се на имиграцията, който заедно с други страни от региона допринесе за затварянето в началото на 2016 г. на Балканския миграционен маршрут.Запален алпинист и уиндсърфист, външният министър се смята за новото лице на консерваторите, които от 30 години не са излизали от властта. Освен нетрадиционния въпрос с мигрантите обаче, Курц реално защитава типичните десни икономически и социални възгледи на старата партия. Това не му пречи да брандира кандидатурата си като „Нещо ново” на предизборните плакати. През май 2016 г. Керн пое ръководството на АСДП, както и канцлерския пост от непопулярния си предшественик Вернер Файман.При заемането на новата длъжност Керн беше смятан за ново лице и енергичен човек, който не принадлежи към партийния елит, но който в продължение на няколко години успешно е ръководил Австрийските държавни железници. Израснал е в работнически квартал на Виена, в скромно семейство. Днес обаче от произхода му са останали малко видими следи; 51-годишният политик сега е по-известен със скъпите си, ушити по поръчка костюми и маниера си на поведение на интелектуалец. Липсата на силна връзка с партийния електорат направи за Керн трудно да проведе ефективна предизборна кампания. Керн, който пое поста от Файман в средата на м.г., изживя трудна кампания, съставена от няколко скандали. Един от тях е свързан с факта, че човек от екипа му изглежда е организирал създаване на сайтове, очернящи Курц с фалшиви новини. По-съществена обаче все пак изглежда анализаторската преценка, че сегашният канцлер, човек на скъпите костюми и високият език, не е чувстван близък от типичните избиратели на социалдемократите. Когато през 2005 г. Щрахе застана начело на партийното ръководство, АПС се възстановяваше от тежък изборен резултат от само 10 процента. На последните парламентарни избори през 2013 г. популистите спечелиха над 20 процента благодарение на усилията му да премести партията от крайното дясно към политическия център.Като по-млад Щрахе поддържал връзки с личности от крайната десница, а през 2004 г., според традициите в националистическите студентски съюзи в немскоезичните страни, той предизвикал на дуел със саби човек, който по време на партийно събрание го разкритикувал.През последните години обаче 48-годишният политик опита да изглежда по държавнически, използвайки по-премерен език, когато пропагандира политическите си виждания срещу имиграцията, както и предприемайки твърди действия срещу представители на партията, изразяващи крайни възгледи, като по този начин постепенно „санира” имиджа й.\n\n\n                    ", "date": "2017.10.14", "title": "Вятърът в Австрия духа надясно"}
{"url": "http://www.monitor.bg/a/view/27514-%D0%94%D0%B2%D0%B0%D0%BC%D0%B0-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%BF%D1%80%D0%B5%D0%BC%D0%B0%D0%B7%D0%B0%D0%BD%D0%B8-%D0%BE%D1%82-18%D0%B3%D0%BE%D0%B4%D0%B8%D1%88%D0%B5%D0%BD-%D0%B2-%D0%93%D0%BE%D1%80%D0%BD%D0%B0-%D0%9E%D1%80%D1%8F%D1%85%D0%BE%D0%B2%D0%B8%D1%86%D0%B0/", "text": "\n                    Шофьор уби с колата си двама мъже на тротоар. Трагичният инцидент станал на фаталния петък, 13-ти, около 22,30 часа на ул. „Отец Паисий” в центъра на Горна Оряховица. Според първоначалната информация лек автомобил „Тойота”, управляван от 18-годишен младеж, движейки се с бясна скорост, внезапно напуснал платното, качил се на тротоара и връхлетял върху движещите се там двама мъже. Единият от тях, на 40 години е загинал на място, а вторият – 20 годишен младеж, е откаран жив в болницата. Първоначално бе съобщено, че той също е починал, но по-късно се изясни, че човекът е в реанимацията. Виновникът за произшествието се разминал само с повърхностни наранявания и натъртвания. Пробата с дрегера установила, че той не е консумирал алкохол преди да седне зад волана. В колата имало и втори пътник, на 15 години, който е със счупен крак. По случая е образувано досъдебно производство.\n\n\n                    ", "date": "2017.10.14", "title": "Двама премазани от 18-годишен в Горна Оряховица"}
{"url": "http://www.monitor.bg/a/view/74836-10-%D0%B6%D0%B5%D1%80%D1%82%D0%B2%D0%B8-%D0%BD%D0%B0-%D0%BF%D1%8A%D1%82%D1%8F-%D0%B7%D0%B0-%D0%B4%D0%B5%D0%BD%D0%BE%D0%BD%D0%BE%D1%89%D0%B8%D0%B5/", "text": "\n                    Десет души са загинали, а 24 са ранени при пътни произшествия в България през последното денонощие, съобщиха от МВР. Един човек е с опасност за живота. Общо в страната са станали 27 тежки катастрофи.\n\nПет от тежките инциденти са в София, като е загинал 1 човек. В столицата е имало 196 леки пътни произшествия. \n\nОт началото на годината у нас при пътни инциденти са загинали 497 души. Пострадалите са 6774.\n                    ", "date": "2017.10.14", "title": "10 жертви на пътя за денонощие"}
{"url": "http://www.monitor.bg/a/view/58680-%D0%9E%D1%82%D0%BA%D1%80%D0%B8%D1%85%D0%B0-%D0%BA%D0%BE%D0%B9-%D0%B5-%D1%87%D0%BE%D0%B2%D0%B5%D0%BA%D1%8A%D1%82-%D0%BE%D1%82-%D1%81%D0%BD%D0%B8%D0%BC%D0%BA%D0%B8%D1%82%D0%B5-%D0%B2-%D0%BF%D1%80%D0%BE%D1%84%D0%B8%D0%BB%D0%B0-%D0%BD%D0%B0-%D0%B8%D0%B7%D0%BC%D0%B0%D0%BC%D0%BD%D0%B8%D0%BA%D0%B0-%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%8A%D1%80-%D0%9D%D0%B8%D0%BA%D0%BE%D0%BB%D0%BE%D0%B2/", "text": "\n                    Французин на име Александър Мартинез е човекът на снимките на фалшивия профил „Александър Николов”, измамил десетки българи в социалните мрежи, съобщи Нова телевизия. Мартинез е оставил достъпа до профила си във „Фейсбук” свободен, което е позволило снимките му да бъдат виждани и сваляни от всички. Те са били използвани от българския измамник, изградил многопластова фалшива самоличност в интернет в последните 4 години.\n\nМъжът с името „Александър Николов” и снимките на Мартинез успял да излъже десетки хора да му дадат хиляди левове за да закупят евтини самолетни билети и мобилна техника.\n\nВчера в София беше задържан предполагаемият извършител на деянието – Спас Василев от Кочериново.\n\nОказа се, че срещу Василев са повдигани и предишни обвинения за измами. Срещу него има 4 стари производства в София, Дупница, Благоевград и Варна.\n\nПреди време българинът е учил във Франция. В ролята на „Александър Николов” той се е представял като човек, който от дълго време работи в същата страна.\n\nПо непотвърдена информация Мартинез е от Лион и работи за авиокомпания, което снимките му от разнообразни дестинации по света, присвоени от „Николов”.\n\nВ момента фалшивият профил е блокиран от ГДБОП.\n                    ", "date": "2017.10.14", "title": "Откриха кой е човекът от снимките в профила на измамника „Александър Николов”"}
{"url": "http://www.monitor.bg/a/view/42046-%D0%9F%D0%BE%D0%B2%D0%B4%D0%B8%D0%B3%D0%BD%D0%B0%D1%85%D0%B0-%D0%BE%D0%B1%D0%B2%D0%B8%D0%BD%D0%B5%D0%BD%D0%B8%D0%B5-%D1%81%D1%80%D0%B5%D1%89%D1%83-%D0%BC%D0%B0%D0%B9%D0%BA%D0%B0%D1%82%D0%B0-%D1%83%D0%BC%D1%8A%D1%80%D1%82%D0%B2%D0%B8%D0%BB%D0%B0-%D0%B1%D0%B5%D0%B1%D0%B5%D1%82%D0%BE-%D1%81%D0%B8/", "text": "\n                    35-годишната Венелина Петкова от Горна Оряховица, която се разследва за това, че е умъртвила новороденото си бебе, вече има и официално повдигнато обвинение от прокуратурата и продължава лечението си в болница с мярка за неотклонение „подписка”. Обвинението е по чл. 120 от Наказателния кодекс за „убийство извършено от майка върху рожба, по време на раждане или веднага след него”. Предвиденото в закона наказание за това престъпление е до три години лишаване от свобода. Юристи обясниха и причините за това символично наказание. Според законотворците по време на раждането и в първите часове след него майката изпада в особено лабилно психическо състояние, известно в медицината като родилна и следродилна депресия”. Поради това и е възможно да вижда в новороденото дори и заплаха и да посегне на живота му. Лекото наказание, предвидено в закона обаче, се предвижда само за майката. Ако бебето бъде умъртвено от бащата или друг човек, това се разглежда като класическо убийство, извършено по особено жесток и мъчителен за жертвата начин, извършителят ще бъде съден по чл. 116 и може да получи до 20 години затвор или доживотна присъда.\n\nМеждувременно от полицията и прокуратурата все още продължават разследването на случая, при който има много неизвестни и съмнения. Според майката тя е родила в парка в кв. Пролет посред бял ден като не е душила детето си, а то е умряло по време на самото раждане. Паркът обаче е открит с прекрасна видимост отвсякъде. Освен това там винаги има достатъчно много хора, поне един от които би трябвало да види какво се случва. И не на последно място върху пейката и по асфалта би трябвало да има поне капки кръв. Половинчасова обиколка и из най-отдалечените и закътани места на парка обаче, не доведе до откриване и на една капка кръв. Според разказа на Венелина, след като родила, сложила бебешкото телце в чантата си и си тръгнала за вкъщи. По пътя обаче се почувствала зле, получила кръвоизлив и след като минувачи повикали линейка, тя е откарана в болницата. Там жената предала чантата с дрехите и бебешкото телце на съпруга си, който дошъл да я види. А той без да погледне какво има в чантата, я метнал в багажника на автомобила си, който паркирал до един хранителен магазин. Именно там чантата със зловещата находка в нея била открита и от полицията малко по-късно. Разследването по случая продължава, като се очакват резултатите от назначените експертизи.\n                    ", "date": "2017.10.14", "title": "Повдигнаха обвинение срещу майката умъртвила бебето си"}
{"url": "http://www.monitor.bg/a/view/47708-%D0%9F%D0%BE%D1%87%D0%B5%D1%80%D0%BF%D0%B5%D0%BD-%D0%BC%D0%B0%D1%80%D1%88%D0%B8%D1%80%D1%83%D0%B2%D0%B0-%D0%BF%D0%BE-%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B8-%D0%BD%D0%B0-%D1%83%D0%BB%D0%B8%D1%86%D0%B0%D1%82%D0%B0/", "text": "\n                     \n\n \n\nСолидно почерпен и видимо под въздействие на дрога старозагорец „марширува“ по таваните на половин дузина автомобили, паркирани край тротоара на улица „Боруйград“ посред бял ден на 13 октомври.\n\nСигналът на телефон 112 бил подаден от изумени свидетели на странното поведение на мъжа. При пристигане на място униформените установили , че ламарините на 7 коли „Ситроен“, „Сузуки“, „БМВ“, „Шевролет“, „Форд“, Фолксваген“ и джип „Лендровър Круиз“ са побити сериозно от подкованите чепици на извършителя.\n\nХулиганстващият тип междувременно изчезнал и се наложило да бъде образувано досъдебно производство срещу неизвестен извършител.\n\nНяколко часа по-късно той е бил засечен при нов опит да вандалства в същия квартал и дежурните успели да го закопчаят. 44-годишният Р.И. е оставен за 24 часа в ареста на Второ РУ „Полиция“, обвинението срещу него е по член 216, ал. 1 от НК, предвиждащ затвор до 5 години.\n                    ", "date": "2017.10.14", "title": "Почерпен марширува по автомобили на улицата     "}
{"url": "http://www.monitor.bg/a/view/24609-%D0%97%D0%B0%D0%B1%D0%BB%D1%83%D0%B4%D0%B5%D0%BD-%D0%B4%D1%8F%D0%B4%D0%BE-%D0%B4%D0%B0%D0%B4%D0%B5-%D0%BD%D0%B0-%D0%B8%D0%B7%D0%BC%D0%B0%D0%BC%D0%BD%D0%B8%D1%86%D0%B8-100-000-%D0%BB%D0%B5%D0%B2%D0%B0/", "text": "\n                    73-годишен мъж е дал 100 000 лева на телефонни измамници в София в петък вечерта. Пенсионерът, който живее на столичния булевард \"Цар Борис Трети\", е получил обаждане от неизвестни хора, които се представили за полицаи и поискали да им съдейства за залавяне на група, занимаваща се с измами.\n\nМъжът на няколко пъти е носил и оставял пари на различни места в столицата, съобщава БНР. В крайна сметка, след като предал на измамниците близо 100 000 лева, той подал сигнал и в полицията. В СДВР разследват престъплението. Издирват се извършителите на измамата.\n                    ", "date": "2017.10.14", "title": "Заблуден дядо коспиратор даде на измамници 100 000 лева"}
{"url": "http://www.monitor.bg/a/view/83951-300-%D0%BB%D0%B5%D0%B2%D0%B0-%D0%B7%D0%B0-%D0%9F%D0%B0%D0%BB%D0%B0%D1%82%D0%B0-%D1%81%D0%BA%D1%80%D0%B8%D1%82%D0%B8-%D0%B2-%D0%BA%D1%83%D1%82%D0%B8%D1%8F-%D0%BE%D1%82-%D1%86%D0%B8%D0%B3%D0%B0%D1%80%D0%B8/", "text": "Оставиха в ареста полицейския инспектор, когото ало измамниците наричали „Шефе”\n                    Шефът на „Охранителна полиция” в 3-то районно полицейско управление в Пловдив гл. инспектор Стоян Павлов – Палата, е взел 300 лева подкуп, скрити в кутия от цигари. Парите му ги предал пред управлението Калин Димитров, който бил на срещата заедно с другия свидетел на обвинението – Димитър Рангелов. Действията на тримата били заснети от охранителна камера на районното. Това стана ясно по време на мярката за неотклонение на Палата в събота в окръжния съд в Пловдив.\n\n„Тези неща не съм ги вършил. Подкупи. Не съм участвал в измами”, заяви пред окръжния съдия Цветан Цветков полицаят Стоян Павлов. Той поиска да бъде освободен от ареста, а  според неговия адвокат Красимир Елдъров, клиентът му бил омаскарен публично. „Някой е предположил, че той може да заеме пост, който се овакантява и затова е омаскарен. Това е публично омаскаряване. Този човек е вече дамгосан”, каза Елдъров. По думите му срещата на Палата пред 3-то районно с двамата свидетели Калин Димитров и Димитър Рангелов, е била заради продажба на кола и няма ясен видеозапис, който да уличава Палата. Калин отишъл пред 3-то РУП, защото пуснал обява за продажба на колата си „Фият” комби и тъй като се притеснявал от евентуални измами, решил да се посъветва с полицая, каза Елдъров. По думите му двамата свидетели са проговорили срещу Палата, за да се отърват от другото досъдебно производство срещу ало измамниците.\n\n„Справка от ДАНС сочи, че срещу Стоян Павлов са постъпвали данни за действия, свързани със злоупотреби със служебното му положение”, заяви прокурорът по делото Борис Мендев. Той подчерта, че полицаят е знаел за телефонните измами преди още да бъдат извършени, но не е докладвал и не е осуетил престъплението. „Аз през цялото време държах Стоян Павлов в течение какво правим с парите до последно. Стоян не ни каза да уведомим полицията, въпреки че разбрах, че става дума за измами. Дори Стоян така ги нарече – измамници”, е казал пред разследващите свидетелят Димитър Рангелов. Той и Калин наричали през цялото време Палата „шефе”, а в прокуратурата имат есемес между двамата свидетели, с който Рангелов дава новия мобилен телефон на Стоян Павлов на приятеля си Димитров. Две от срещите на Стоян Павлов с Димитър и Калин били пред сградата на 3-то РУП, а третата била на автомивка. Според прокурора е фрапиращ фактът, че „всичко това се развива пред сградата на полицейско управление, където обвиняемият работи”. Съдът реши да остави в ареста за постоянно Стоян Павлов, тъй като прецени, че има опасност той да се укрие или да извърши друго престъпление. Определението не е окончателно и може да бъде обжалвано. \n                    ", "date": "2017.10.14", "title": "300 лева за Палата, скрити в кутия от цигари"}
{"url": "http://www.monitor.bg/a/view/60080-%D0%9F%D1%80%D0%B5%D0%B7-4-%D0%BC%D0%B8%D0%BD%D1%83%D1%82%D0%B8-2-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8-%D1%81-3-%D0%B6%D0%B5%D1%80%D1%82%D0%B2%D0%B8/", "text": "\n                    Две катастрофи с три жертви станаха през 4 минути на пътища в пловдивско. Първият сигнал е бил подаден на 112 в 19,45 часа за премазана жена край карловския град Баня. На пътя преди отбивката за Казанлък лека кола със старозагорска регистрация блъснал пешеходка, която вървяла по пътното платно. Жената на 84 години загинала на място, а пробата с дрегер на 24-годишния шофьор на леката кола била отрицателна. В 19.49 ч. бил подаден вторият сигнал, че на пътя между селата Белозем и Болярино бил аварирал трактор. Селскостопанската машина била с включена жълта сигнална лампа и два задни фара. Отзад, в прикачен към него плуг, се блъснал лек автомобил „Форд” и на място загинали водачът и негов спътник. До късно вечерта в петък, когато са станали и двете катастрофи, самоличността на загиналите не бе установена. Телата им са били извадени от премазаната лека кола с помощта на специализирана техника на пожарната. \n                    ", "date": "2017.10.14", "title": "През 4 минути 2 катастрофи с 3 жертви"}
{"url": "http://www.monitor.bg/a/view/3581-%D0%9E%D1%87%D0%B0%D0%BA%D0%B2%D0%B0-%D0%BD%D0%B8-%D1%81%D0%BB%D1%8A%D0%BD%D1%87%D0%B5%D0%B2-%D0%BA%D1%80%D0%B0%D0%B9-%D0%BD%D0%B0-%D1%81%D0%B5%D0%B4%D0%BC%D0%B8%D1%86%D0%B0%D1%82%D0%B0/", "text": "\n                    През нощта над страната ще бъде предимно ясно. Ще духа слаб запад-северозападен вятър. Минималните температури ще се движат в интервал между 7 и 12 градуса, в София - около 8 градуса.\n\nВ неделя ще бъде предимно слънчево. През деня ще се появи разкъсана висока облачност. Ще духа слаб запад-северозападен вятър. Дневните температури ще се повишат и максималните ще са между 20 и 25 градуса, в София около - 21 градуса.\n\nАтмосферното налягане ще бъде по-високо от средното за октомври и през деня ще се задържи почти без промяна.\n\nПредимно слънчево ще бъде времето и в планините. Ще духа до умерен северен вятър. Максимална температура на 1200 м около 14 градуса, на 2000 м - около 9 градуса.\n\nНад Черноморието ще бъде предимно слънчево с временни увеличения на областта. Ще духа до умерен запад-северозападен вятър. Максималните температури ще са 20-22 градуса. Температурата на морската вода е 17-18 градуса, вълнението на морето ще бъде 1-2 бала.\n                    ", "date": "2017.10.14", "title": "Очаква ни слънчев край на седмицата"}
{"url": "http://www.monitor.bg/a/view/50846-%D0%9C%D0%B8%D0%BD%D0%B8%D1%81%D1%82%D1%8A%D1%80%D1%8A%D1%82-%D0%BD%D0%B0-%D0%B2%D1%8A%D1%82%D1%80%D0%B5%D1%88%D0%BD%D0%B8%D1%82%D0%B5-%D1%80%D0%B0%D0%B1%D0%BE%D1%82%D0%B8-%D0%9A%D0%BE%D0%B3%D0%B0%D1%82%D0%BE-%D0%BC%D0%BB%D0%B0%D0%B4-%D1%87%D0%BE%D0%B2%D0%B5%D0%BA-%D0%B5-%D0%B8%D0%B7%D0%BC%D0%B0%D0%BC%D0%B5%D0%BD-%D0%B5-%D0%BF%D0%BE%D0%BC%D0%B0%D0%BB%D1%8A%D0%BA-%D0%BF%D1%80%D0%BE%D0%B1%D0%BB%D0%B5%D0%BC-%D0%BE%D1%82-%D0%B8%D0%B7%D0%BB%D1%8A%D0%B3%D0%B0%D0%BD-%D0%B2%D1%8A%D0%B7%D1%80%D0%B0%D1%81%D1%82%D0%B5%D0%BD/", "text": "\n                    Когато активен млад човек стане жертва на измама е по-малък проблем, отколкото за по-възрастен, каза министърът на вътрешните работи Валентин Радев.\n\nПомолен да коментира случая „Алескандър/Спас” и действията на уж издирвания от години измамник, който едва вчера беше арестуван след влизането на темата в медиите, той заяви следното: „Да, и този е правил неща, които не са по правилата, доста нарушения, дълго време е действал, измамил е над 40 души. Добре е, че стигнахме до него, но мен много ме вълнуваше и хвърлихме сили по другия случай – измамените възрастни хора, които са над 21, за 180 000 лева”.\n\nВъв връзка с последния случай с пенсионер, дал 100 000 лева на ало-измамници, Радев отбеляза, че „в София ако си рентиер, сигурно не са много”, но за възрастен човек положението е съвсем различно.\n\n„Другата измама – това е интернет измама за интелигентни хора, активни хора, които са решили по някакъв начин да си купят по-евтини билети. Да, ама за тези хора 3000 лева са нищо”, подчерта силовият министър.\n\nТой се обърна към възрастните: „Уважаеми наши родители, не се лъжете! Полицията не работи с пари ваши. Ако трябва да даваме пари, за да бъдат маркирани, ние ще ви ги дадем! Не се лъжете, че някой иска да ги дадете, за да помагате на МВР - никога не сме работили така и няма да работим!”.\n\nПо думите му се обмисля информационна кампания през радиа и телевизии, специално насочена към потенциалните жертви на измамниците.\n\nВалентин Радев подчерта, че срещу този тип престъпници се работи усърдно и „почнаха като мишки да бягат”, като вече е бил „туширан” въпросът с румънските карти, от които звънят – в резултат на което са се превърлили на гръцки такива.\n                    ", "date": "2017.10.14", "title": "Министърът на вътрешните работи: Когато млад човек е измамен, е по-малък проблем от излъган възрастен"}
