{"url": "https://www.monitor.bg:443/bg/a/view/kmeticata-s-rushveta-probva-fint-v-syda-146377", "text": "Подсъдимата за подкуп в колосален размер бивша кметица на „Младост“ Десислава Иванчева пробва финт в съда, чрез който да отложи процеса. В понеделник Специализираният наказателен съд даде ход по същество по процеса срещу Иванчева, заместничката й Биляна Петрова и друг екскмет на „Младост“ Петър Дюлгеров заради поискания подкуп за близо милион от строителния предприемач Александър Ваклин. Въпреки постоянните твърдения пред медиите на Иванчева, че желае делото срещу нея да стартира максимално бързо и така да докаже невинността си, в съдебната зала се оказа, че екскметицата е единствената, която настоява за отлагане на делото. Причината – в деня на заседанието наела нов адвокат, който не бил запознат с материалите срещу нея. Искането на Иванчева обаче бе порязано от съдебния състав с мотива, че подсъдимата има други двама адвокати, които са запознати с доказателствата по процеса. Втори опит за финт пък дойде по линия на другата подсъдима – Биляна Петрова. Тя също поиска отлагането на делото, но с твърдението, че не е чела протоколи от разпити на свидетели в досъдебното производство. Съдът обаче отново с отговор, че защитата на Петрова е добре запозната с тези материали и разпореди прокуратурата да прочете обвинителния акт. Пред съда в понеделник показания дадоха изнудвания бизнесмен Александър Ваклин и съпругата му Полина. Пред Темида бизнесменът обясни, че съпругата му се е срещала с Иванчева в общината в „Младост“. „След срещата на съпругата ми с Иванчева тя ми разказа, че кметът не казал нищо конкретно за преписката за бъдещия ни строеж, а питала за нашите проекти и печалби. Казала на съпругата ми, че трябва да дадем, за да получим“, обясни още Ваклин. От показанията му стана ясно, че в общината е трябвало само да се съгласува архитектурното разрешение строежът да не е П-образен, а от 2 сгради с цел жилищата да имат по-голям достъп до слънчева светлина. Ваклин подробно разказа пред съда как месеци наред си записвал часове за среща с кметицата, но вместо Иванчева се появявали други - арх. Русев му казал, че всичко ще е наред, служителка пък му казала, че са загубили преписката. Съгласуването се бавело вече 10 месеца. Тогава Ваклин отишъл да се оплаче в ГДБОП за длъжностните престъпления в Младост. Оттам го препратили в новата комисия „Антикорупция“. Затова бизнесменът подал жалба както в КПКОНПИ, така и в спецпрокуратурата. Бил шокиран от това, което му предал посредника Петков Дюлгеров - Иванчева и Биляна Петрова поръчали на Дюлгеров да каже на Ваклин, че няма да пуснат преписката Петко Дюлгеров склонил Иванчева и Петрова 500 000 евро да бъдат дадени от Ваклин на етапи. Те се съгласили. Имало е няколко срещи между Дюлгеров и Ваклин. Дюлгеров му казал, че това става, защото се е жалил в съда и на главния архитект от общината. 5 дни преди акцията на 17 април т.г. Ваклин се срещнал най-после с Иванчева и Петрова. После вече започнал да се разбира с Дюлгеров кога и как да предаде първата вноска. Това станало в 11 ч на 17 април в кафенето на ъгъла на Раковски и Гурко. Иванчева звъннала на Дюлгеров през Вайбър и се разбрали да им даде парите в кафето „Марая“ на ъгъла на Раковски и Цар Освободител, срещу Военния клуб. Иванчева, Петрова и Дюлгеров се срещнали там, той им дал парите и звъннал на Ваклин, че всичко е наред. Самият Ваклин по това време бил в заведение, за да не пречи на полицейската акция. На 2 април Ваклин предал на следователка 70 000 евро лични средства за да ги бележат. Преди Ваклин показания пред съда даде и съпругата му Полина. Тя се оказа адвокат по  търговско право, занимаващ се и с недвижими имоти. Познанията й по ЗУТ и гражданските закони пък  които се оказа, че дори бъркат названия на архитектурни институции. В опит да ограничат достъпа на Ваклин до съпругата му, адвокатите поискаха от съда бизнесменът да не говори с жена си преди да е дал показания. Иначе Ваклин разказа пред съда, че консултира юридическия отдел на фирмата му \"Ваклин Груп\". Не работи там, защото е адвокат, но има пълномощно да я представлява. А служителката в неговата фирма Галя Димитрова всяка седмица ходела в община Младост да пита какво става с преписката на фирмата - тя имала разрешение за строеж на Камбаните, но искала от П-образен да го направи на 2 отделни сгради, за да са слънчеви. Трябвало съгласуване с общината, но те мотаели. Димитрова разказа пред съда как обикаляла из общината от служба на служба. Срещнала се и с Иванчева, но нищо не помръдвало. Тогава в общината отишла Полина Ваклин. Тя разказа пред съда, че се срещнала с Иванчева, питала има ли юридически и административен проблем, за да го отстранят. Иванчева й казала: не сме доволни от вас, но не казала от какво точно не са доволни. И тъй като фирмата има вече свършен обект в Младост и дори е озеленила край него, направила и тротоар, Полина Ваклин не разбрала от какво не е доволна Иванчева. Дори предложила общината да им възложи нещо да озеленят в общината. Никаква реакция от Иванчева. „Останах с впечатлението, че от нас се очаква нещо друго, да удовлетворим някакви лични претенции“, обясни още Полина Ваклин пред съда и допълни, че фирмата подала жалба до главния архитект на София, че разрешението за промяна в архитектурния план за строеж се бави в община Младост. Подали и жалба в Административен съд София.", "date": "2018.10.08", "title": "Кметицата с рушвета пробва финт в съда"}
{"url": "https://www.monitor.bg:443/bg/a/view/telefonyt-na-viktorija-zamlyknal-v-11-25-chasa-obzor-146378", "text": "Телефонът на зверски убитата Виктория Маринова в Русе е бил изключен в 11,25 часа в събота. По същото време младата жена е спортувала на бетонната алея край река Дунав и това е най-вероятният час, в който е извършено жестокото престъпление. Трупът на 30-годишната красавица, която бе административен директор и водещ на предаване в регионалната телевизия TVN, бе открит същия ден около три часа по-късно от гражданин в обрасла с растителност зона до алеята. Младата жена най-вероятно е била със слушалки на ушите, докато е бягала, и нападението е дошло изневиделица, поради което не е могла да реагира. Като съвременен човек постоянно поглеждала и комуникирала чрез телефона си, а още повече че е имала и много приятели и познати. Затова за близките й Мобилният телефон на Виктория, който не бе открит край трупа й, все още не е намерен. Той не е бил включван въобще след 11,25 часа, за да се улови от устройствата местонахождението му, което би помогнало много на разследващите. Не са намерени и другите липсващи вещи – очилата, ключовете на автомобила, с който Вики се е придвижвала този ден, както и част от дрехите й. До понеделник вечерта нямаше задържан за убийството на младата жена. Същият ден в Русе пристигнаха главният прокурор Сотир Цацаров и вътрешният министър Младен Маринов, за да се срещнат с разследващите полицаи и прокурори, работещи по случая. Според Цацаров обаче няма категорични данни убийството на 30-годишната жена да е свързано с работата й като журналист, нито с разследването на „Бивол“ срещу Джи Пи Груп, каквито твърдения бяха лансирани в деня на убийството. „Не можем да кажем, че версията, която е свързана с изпълнението на работата й като журналист или с оглед на предавания, тематика е определяща или не представлява определяща версия. Може да бъдете сигурни в едно – нито от нас, нито от колегите в Русе тази версия се изключва“, поясни главният прокурор. Той допълни, че напредъкът по разследването на убийството е свързан с резултати от ДНК експертизи, както и от други експертизи.  Вътрешният министър пък каза, че не е открито съвпадение по взетите ДНК проби. „Ако имахме съвпадение, щяхме да го съобщим веднага и щяхме да сме задържали извършителя. Работим в тази посока. всички находки, които се изземват, незабавно се изпращат за експертиза“, поясни Маринов. Той допълни, че екип от Института по психология прави всичко необходимо, за да добие достатъчно информация и да се направи психопрофил на лицето, извършило убийството. Работи се по версията както за случайно събитие, извършено от човек, който е с психически отклонения и със силно изразен полов нагон, но не се изключва и версията за планирано действие също от такова лице или по личен мотив. В същото време убийството предизвика широк международен отзвук, като на пресконференция говорител на Европейската комисия обяви, че ЕК очаква бързо и задълбочено разследване, което да изправи виновниците пред правосъдието и да изясни дали това нападение е било свързано с работата на Виктория Маринова. „Трябва да направим необходимото, за да могат журналистите в безопасност да дават безценния си принос за демократичните ни общества“, коментира говорителят, цитиран от БТА. Говорител на германското външно министерство също излезе със становище, като посочи, че е „наложително да има бързо разследване и ужасното събитие да бъде разкрито колкото се може по-бързо“. Докато официалните реакции на чуждите институции бяха, че първо трябва да приключи разследването, за на тв водещата, не липсваха и по-крайни изказвания, като членът на ЕП от партията на Зелените Свен Гиголд стъпи директно върху твърденията, че трагедията е свързана с професионалния живот на Виктория Маринова и призова Европейския парламент да изпрати делегация в България. Убийството бе широко отразено и в редица западни медии. Докато едни акцентираха главно върху професионалния живот на Маринова, медиите в Италия цитираха становищата на българската полиция, като подчертаха, че има всякакви версии, в това число и зверското посегателство върху живота й да е свързано с обикновен сексуален маниак или любовна драма. Независимо от причината престъплението потресе русенци със своята бруталност. Виктория е майка на седемгодишна дъщеричка, която тази есен тръгна на училище. Двамата със съпруга й са си поделили грижите за момиченцето, което е много възпитано и интелигентно, въпреки че наскоро са се разделили. Близките на убитата жена са решили да кажат на детето, че майка му вече е звездичка на небето. Бетонната алея край Дунав, където Вики е спортувала, често е безлюдна. Тя е с дължина около 3 километра и няма видеонаблюдение. Младата жена често е ходела да тича там, за да поддържа добра форма.   „Никой не заслужава толкова жестока смърт, но и професията ни не заслужава такава манипулация! Всяко нещо трябва да има граници и мярка“. С този призив колеги от Русе на убитата тв водеща Виктория Маринова призоваха да се сложи край на спекулациите, че младата жена е убита заради работата си. „Колежката, Бог да я прости!, никога не е имала амбиции за каквото и да е разследване. Не беше красиво от страна на колегите така да я използват по простата причина, че работата й е в интернет - цялата. Предаването за лайфстайл \"Подиум\" не е разследваща журналистика и не е имало претенции да бъде. Нямам идея защо се възползваха от момичето - беше чувствителна и с добро сърце. Чобанов и Биволъ прекалиха просто“, написа в социалните мрежи русенската кореспондентка на БНР Ася Пенчева. Реакциите на колегите на Маринова идват в отговор на спекулативните твърдения, разпространени от сайта „Бивол“, че младата жена е убита заради тяхно разследване. Доказателство в тази насока досега не е открито, въпреки това сайтът буквално наводни новинарския поток у нас и в чужбина с категоричното твърдение, че Маринова е станала жертва на работата си в телевизията. Много близки до Виктория хора също са на мнение, че e твърде малко вероятно престъплението да е извършено заради работата й в телевизията, а и освен това тя никога не се е занимавала с разследваща журналистика. Жената не е споделяла с никого, че е била заплашвана, нито пък поведението й с нещо е подсказвало, че се страхува. Телевизията TVN се създава по инициатива на съпруга й Свилен Максимов, който е и шеф на фирмата за телекомуникационни услуги „Нетуоркс“. Първите новинарски емисии са от есента на 2013 г., а първото предаване на Виктория „Подиум“ е отпреди 2-3 години. Първоначално темите са за мода, за здравословно хранене. Преди това Вики никога не се е занимавала с журналистика и по-скоро интересите й са били свързани с модата. В по-ранни години е участвала в конкурси за красота, а заради перфектната си външност е канена да представя дрехи на фирми за модни облекла и това тя е правила и след като е започнала да води предаването. Преди 2-3 години е споделила, че иска да има свое светско предаване в TVN и съпругът й я подкрепил. Преди да стартира „Подиум“, е ходила на обучение в София и Варна, участвала е и в курс по журналистика, организиран в Русенския университет за работещи в телевизията, който така и не бил финализиран. Предаването „Детектор“, което е решено Вики да води от септември т.г. след закриването на „Подиум“, е било излъчвано в телевизията преди като външна продукция, но водещ е бил друг журналист. В изданието му на 30 септември гости са Димитър Стоянов от „Бивол“ и румънецът Атила Биро, които бяха задържани в полето край Радомир, но с тях разговаря друг работещ в телевизията. Виктория само представя анонса и според дългогодишни репортери в Русе това не може да се нарече разследваща журналистика и тиражираната версия, че е отнет животът на разследващ журналист, е несъстоятелна. Бдение със свещи в памет на Виктория Маринова в Русе в понеделник вечер пред Паметника на свободата в центъра на града беше организирано от колеги и близки на убитата. В съобщение, публикувано от телевизия TVN, в която Маринова беше административен директор, се посочва, че желанието на организаторите е по този начин да изразят своето нежелание да живеят във все повече стежняващата се атмосфера на страх и безсилие срещу ширещата се престъпност и срещу неспособността на институциите да се справят с нея. „Всеки от нас е можело и може да е на нейно място… Нека не толерираме престъпността във всичките й форми, но нека имаме и хигиена – душевна, морална…!“, пише в позицията на телевизията. В бдението се включиха хиляди. Площад „Свобода“ почерня от народ, а пред портрета на Вики, поставен на Паметника на Свободата, хората оставяха цветя и палеха свещи. Дойдоха както познати на младата жена и на семейството й, така и хора, които не са я виждали, но са потресени от бруталността на престъплението. „Аз лично не я познавам, но в Русе сме достатъчно обединени и съпричастни хора. Виктория е е една от нас и идването ни тук е израз на защитата на правото ни да се разхождаме спокойно по кея, а и на другите места в града. Не искам да мисля за версиите, гледам фактите, такива каквито са - млада красива жена с мисия в живота. Тя ни обединява, за да си защитим правата“, каза русенката Светлина. Мъж, дошъл заедно със съпругата си, сподели, че е потресен от случилото се с младата жена. Разказа, че детето му учело в едно училище с дъщеричката на Виктория. Не се е познавал лично с нея. „И аз тичам, спортувам, същото може да стане с мен, с детето ми. Тази несигурност ме възмущава. Алеята, на която тя е тичала, не е направена както трябва да бъде за един град като Русе – невзрачна, а вече и страшна“, каза русенецът Начко Начев. Ангажирани граждани, водени от желанието да подпомогнат на полицията в разследването, пък организират във вторник сутринта претърсване на района, където е извършено зверското убийство. Целта е да се издирят евентуално пропуснати при извършения от полицията оглед следи или улики, които биха могли да подпомогнат разследването. Началото е в 10 часа сутринта, на лобното място на Виктория на крайбрежната ивица под тенис кортовете в Парка на младежта. „Сега целият свят гледа НАС! Нека покажем, че сме граждани! Ако видиш нещо, ако чуеш нещо – бъди гражданин и КАЖИ НЕЩО!\", апелират близки, приятели и колеги на Виктория.", "date": "2018.10.08", "title": "Телефонът на Виктория замлъкнал в 11,25 часа (ОБЗОР)"}
{"url": "https://www.monitor.bg:443/bg/a/view/kralev-be-gost-na-133-ata-sesija-na-mok-po-pokana-na-tomas-bah-146382", "text": "Министърът на младежта и спорта Красен Кралев и генералният секретар на Българския олимпийски комитет Белчо Горанов бяха гости по покана на президента на МОК Томас Бах на 133 сесия на Международния олимпийски комитет в Буенос Айрес. На нея за първи път се взе решение олимпийски игри да се проведат в Африка. Дакар, Сенегал ще бъде домакин на Летните младежки олимпийски игри през 2022 г. Преди това българските гости присъстваха на презентацията на доклада за хода на подготовката на Зимните младежки олимпийски игри през 2020-а, които ще се проведат в Лозана, Швейцария. Кралев обсъди с проф. Угюр Ерденер, вицепрезидент на МОК и Ненад Лалович, член на изпълкома на МОК, кандидатурата на София за домакин на Зимните младежки олимпийски игри през 2024.", "date": "2018.10.08", "title": "Кралев бе гост на 133-ата сесия на МОК по покана на Томас Бах"}
{"url": "https://www.monitor.bg:443/bg/a/view/probiv-v-sigurnostta-na-gugyl-146384", "text": "Интернет гигантът „Гугъл” обяви, че ще прекрати съществуването на потребителската си социална мрежа Google+, след като стана ясно, че данните на до половин милион потребители може да са попаднали в ръцете на трети страни заради програмна грешка, която е останала незабелязана повече от две години, съобщават световните агенции. Става дума за бъг, появил се при мащабно обновяване на социалната мрежа през 2015 г. Незащитени са се оказали имената, имейлите и данните за работните места, пола и възрастта на стотици хиляди души.", "date": "2018.10.08", "title": "Пробив в сигурността на Гугъл "}
{"url": "https://www.monitor.bg:443/bg/a/view/tijnejdjyri-ot-bylgarski-proizhod-osydeni-za-iznasilvane-v-germanija-146383", "text": "Четирима тийнейджъри бяха осъдени на затвор за участие в груповото изнасилване на 13-годишно момиче в югозападния германски град Фелберт, предаде ДПА. Осем момчета на възраст между 14 и 17 години са обвинени, че са нападнали момичето, което се прибирало в къщи от плувен басейн, завлекли го в близка гора и го насилвали, докато не се намесила минаваща през гората жена. Всички обвиняеми са от български произход, отбелязва ДПА. Днес само шест от тях бяха осъдени в съда във Вупертал. Другите двама избягаха със семействата си в България, където бяха задържани и ще бъдат съдени отделно. Главният извършител е осъден на четири години и девет месеца затвор, а основният му съучастник е осъден на четири години затвор. Други двама получиха по-кратки присъди затвор, а останалите двама получиха изпитателен срок. Сред доказателствата по делото има видеозапис на деянието, заснет с мобилния телефон на един от насилниците, взети от жертвата ДНК проби и показанията на жената, която прекъснала престъплениет", "date": "2018.10.08", "title": "Тийнейджъри от български произход осъдени за изнасилване в Германия"}
{"url": "https://www.monitor.bg:443/bg/a/view/v-ruse-zapaliha-sveshti-i-prizovaha-za-higiena-snimki-146379", "text": "Хиляди се включиха тази вечер в бдението в памет на жестоко убитата Виктория Маринова в Русе. Площад „Свобода“ почерня от народ, а пред портрета й, поставен на Паметника на Свободата, хората оставяха цветя и палеха свещи. Дойдоха както познати на Вики и на семейството й, така и хора, които не са я виждали, но са потресени от бруталността на престъплението. „Аз лично не я познавам, но в Русе сме достатъчно обединени и съпричастни хора. Виктория е е една от нас и идването ни тук е израз на защитата на правото ни да се разхождаме спокойно по кея, а и на другитне места в града. Не искам да мисля за версиите, гледам фактите, такива каквито са - млада красива жена с мисия в живот. Тя ни обединява, за да си защитим правата“, каза русенката Светлина. Мъж, дошъл заедно със съпругата си, каза, че е потресен от случилото се с младата жена. Разказа, че детето му учело в едно училище с дъщеричката на Виктория. Не се е познавал лично с нея. „И аз тичам, спортувам, същото може да стане с мен, с детето ми. Тази несигурност ме възмущава. Тази алея, на която тя е тичала, не е направена както трябва да бъде за един град като Русе – невзрачна, а вече и страшна“, каза русенецът Начко Начев.", "date": "2018.10.08", "title": "Хиляди се включиха в  бдението в Русе в памет на Виктория (СНИМКИ)"}
{"url": "https://www.monitor.bg:443/bg/a/view/izprazni-jazovira-da-e-mirno-seloto-146375", "text": "Над 6500 са големите и малките язовири у нас и след дългогодишни подмятания на топката между ведомствата се оказва, че 416 от тях се нуждаят от спешен ремонт. Тепърва обаче ще се решава кои от тях трябва спешно да се ремонтират и кои могат да почакат. Преди седмица в списъка бяха добавени последните 2 - „Бели Искър“ и „Огоста“. За първия сагата продължава още от миналия век. В края на столетието бе правен основен ремонт откъм водната страна и му сложиха синтетична мембрана, която да не позволява водата да прониква в стената и да я руши. Според информация на фирмата изпълнител са били правени и „сондажно-инжекционни работи в тялото на язовирната стена с цел нейното консолидиране“. Около 13 години по-късно обаче започва да се говори, че същата тази стена е опасна и не е сигурно дали ще удържи напора на водата с обем от 15 млн. кубика в язовирната чаша при по-силен земен трус. Затова и сега водоемът се поддържа на много по-ниско ниво, но така стената не става по-здрава и явно трябва да се укрепи тотално. В последните 5 - 6 години започнаха и спорове относно това кой трябва да прави ремонта - дали концесионерите от „Софийска вода“, които ползват съоръжението за водоснабдяването на столицата, общината или държавата. След всичко изречено и изписано обаче след началото на 2012 г. досега ни остава само да се чудим защо се чака повече от 6 години и половина. Дали протакането е с цел да стигне работата до авариен ремонт, за който обикновено не се прави търг? Подобна е историята и на втория голям язовир, включен накрая в списъка - „Огоста“. За неговите проблеми става ясно още при строежа му по времето на соца. Тогава и спряха да го пълнят до максималния му обем. Според експерти той е строен за напояване. Днес обаче родното земеделие я кара на молитви за дъжд и мелиорацията е само история и не е нужно въпросният водоем да е винаги пълен и за спиране на течовете да се хвърлят луди пари. Още повече че в Северозапада, пострадал в последните години от доста наводнения, язовирът с намаления си обем служи да поема високите води. Освен споменатите два още към трийсетина от списъка за язовирите за ремонт са с обем над 1 млн. куб. м или близо до тази цифра. След почти година проучване на язовирите се оказа, че за 150 няма информация за обема им. Включително и за известни съоръжения като водоема, обслужвал вечната черна дупка за хазната - металургичния соцгигант „Кремиковци“. Също и за „Белмекен“, един от най-важните язовири на НЕК. За 120 от въпросните водоеми не са записани данни и за височината на язовирните им стени. Логично е да са попитаме как без тези основни данни ще тръгнем да правим ремонти? Или може би отново всичко за години напред ще остане само на книга?", "date": "2018.10.08", "title": "Изпразни язовира,  да е мирно селото"}
{"url": "https://www.monitor.bg:443/bg/a/view/dizelite-na-staro-poevtinjavat-s-20-146374", "text": "Поне с една пета ще поевтинеят вносните дизеловите автомобили втора ръка у нас, прогнозират вносители на втора ръка коли. По-ниските цени се очакват, след като влязат в сила планираните субсидии за закупуване на по-нови коли в Германия и изнасянето на старите и нови за България превозни средства. Опасенията, че Източна Европа ще бъде залята с масов износ, бяха изразени от eвpoĸoмиcapя пo вътpeшния пaзap Eлжбeтa Бeнĸoвcĸa. oт дизeлoвитe ĸoли минaлaтa ceдмицa, cлeд ĸaтo пpeз фeвpyapи пpиpoдoзaщитни гpyпи пocтигнaxa cъдeбнa пoбeдa, cлeд ĸoятo гpaдoвeтe щe мoгaт дa зaбpaнявaт пo-cтapитe ĸoли, изпoлзвaщи гopивoтo. Πpaвитeлcтвoтo пoиcĸa aвтoмoбилнитe пpoизвoдитeли дa пpeдлoжaт нa coбcтвeницитe cyбcидии пpи зaмянa нa aвтoмoбилa c пo-нoв и peмoнти, ĸoитo дa нaпpaвят ĸoлитe „пo-чиcти“. He вcичĸи ĸoмпaнии ca cъглacни нa peмoнтитe, ĸoитo щe им cтpyвaт милиapди eвpo. И пoвeчeтo щe зaлoжaт нa зaмянa нa aвтoмoбилитe, ĸoeтo щe им гapaнтиpa нoви пpoдaжби, мaĸap и нa пo-ниcĸи цeни. \"Изнocът oзнaчaвa, чe пpoблeмът c мpъcния въздyx пpocтo щe бъдe пpeмecтeн oт зaпaд нa изтoĸ\", зaяви Бeнĸoвcĸa пpeд вecтниĸ Таgеѕѕріеgеl. Mинaлaтa ceдмицa пoдoбeн пpизив ce чy и oт бългapcĸия миниcтъp нa oĸoлнaтa cpeдa Heнo Димoв, ĸoйтo зaeднo c Πoлшa, Унгapия, Cлoвaĸия и Pyмъния щe внece нoтa пpeд Cъвeтa нa миниcтpитe c иcĸaнe дъpжaвитe, ĸoитo зaбpaнявaт движeниeтo нa cтapи зaмъpcявaщи aвтoмoбили, дa зaбpaнят и внoca им. Но освен изброените държави автомобилите от Германия ще се насочат и към други пазари като Испания и Португалия, коментира пред „Монитор“ шефът на Асоциацията на вносителите на автомобили Христо Христов. Сред страните, които лесно ще избегнат масовия внос на стари автомобили, е Албания, която се възползва от липсата на регулации за свободно движение на хора и капитали. От 1 януари следващата година вносът на леки автомобили, по-стари от 10 г., и камиони и автобуси, по-стари от 15 г., ще бъде категорично забранен. от които 20 на сто между 12 и 15 години. Средната възраст на возилата от страни като Германия, Италия и др. е 10 години, казва Христов. Цифрата на новите за българите коли доближава рекордната 2007 г., когато у нас започват да се търкалят 280 хил. стари МПС-та от чужбина. Новите автомобили, които се регистрират за първи път, са около 30 хил. „Все пак дизеловите автомобили, които ще дойдат от Германия, ще бъдат около 10-годишни и са в пъти по-малко замърсяващи от тези, които сега се движат по улиците“, смята шефът на вносителите втора ръка автомобили.", "date": "2018.10.08", "title": "Дизелите на старо поевтиняват с 20% "}
{"url": "https://www.monitor.bg:443/bg/a/view/nad-1200-svlachishta-zaplashvat-gradove-i-sela-146369", "text": "Над 1260 свлачища заплашват градове и села в страната. Това сочи информация на строителното министерство, предоставена на „Монитор“. Общо у нас са регистрирани 2137 свлачища, като 827 от тях са активни, 871 - потенциални, а 439 - стабилизирани. 875 са проявени по пътища, в земеделски и горски територии. През миналата година са възникнали 15 нови и е отчетено активизиране в 50 от известните свлачищни райони у нас. Сред най-активните през последните години са свлачищата в Оряхово, при спирките „Кипарис“ - „Кипарис-юг“ и „Кипарис-север“, „Фара“, община Аксаково, засягащи републикански път І-9, вилна зона Фиш-Фиш, Балчик, с. Осина и с. Плетена, община Сатовча. Бюджетът на МРРБ за 2018 г. за геозащита е около 16,2 млн. лв. От тях 800 хил. лв. са предвидени за регистриране на свлачищни райони, превантивни геозащитни мерки и наблюдение, а 15,4 млн. лв. за геозащитни мерки за ограничаване на свлачищата, абразията по Черноморското крайбрежие и ерозията по Дунавското крайбрежие и за инженерно-геоложки проучвания и изготвяне на инвестиционни проекти. Към края на септември за геозащита са изразходвани около 11 млн. лева, от които около 1,5 млн. лв. са предоставени на общини за укрепване на свлачища и за проектиране и проучване. Още по темата четете в утрешния брой на \"Монитор\".", "date": "2018.10.08", "title": "Над 1200 свлачища заплашват градове и села"}
{"url": "https://www.monitor.bg:443/bg/a/view/kojna-i-banenkin-prez-njakolko-godini-po-razlichno-vreme-146360", "text": "Слага ли разводът точка в отношенията между един мъж и една жена, които истински са се обичали, или е повод да погледнат на себе си и другия под различен ъгъл и да открият нови възможности да си бъдат близки? Като врагове, инцидентни любовници, най-добри приятели, отново увлечени, като единствените разбиращи отсрещния човек до дъно?... Вариантите са доста и те биват волно или неволно експериментирани в техните последвали срещи през годините – на погребението на неговата майка, на нейната втора сватба с общ познат, след поредната негова раздяла, на концерта на порасналата дъщеря, в болницата след тежка катастрофа на сина и при още куп ситуации в пиесата „Специални поводи“ на канадския драматург Бърнард Слейд. Премиерата на творбата за България в режисьорския прочит на Петър Кауков бе в Младежкия театър „Николай Бинев“, а в двете роли – на Ейми и Майкъл, блестят Койна Русева и Димитър Баненкин. Пиеса като „Догодина по същото време“ със своите рекордни над 1450 изигравания на Бродуей е достатъчна да превърне автора в жив класик и би била индулгенция за всевъзможни следващи провали, но ето че по-късната му драма „Специални поводи“ е не по-малко силна и въздействаща от най-известното по света и у нас заглавие на Слейд. Структурата на двете творби е аналогична: периодични срещи между двама души, които неминуемо се променят с годините. „Специални поводи“ поставя двамата герои – трогателни, смешни, мелодраматични – пред различни предизвикателства и проследява техните реакции, техните моментни „пропадания“ и постепенното изсветляване на чувствата. За да стигнат до истината, че може би никога не са могли да спрат да се обичат. Всъщност връзката между Ейми и Майкъл сякаш започва да се развива едва след развода, а самите те – да растат и помъдряват на принципа проба-грешка. Финалът е отворен: спектакълът завършва с онзи страстен танц, с който и започва, а какво ще се случи след него – дали поредна раздяла, или най-сетне омиротворяване в сигурно пристанище, остава да си пофантазираме, очаровани от многоликата игра на Койна Русева и Димитър Баненкин.  ", "date": "2018.10.08", "title": "Койна и Баненкин – през няколко години по различно време"}
{"url": "https://www.monitor.bg:443/bg/a/view/pokazvat-ukrainskata-chudotvorica-v-pet-grada-146363", "text": "В храмовете на пет града: Чирпан, Нова Загора, Харманли, Свиленград и Казанлък ще бъде изложена на показ считаната за чудотворна икона на света Богородица – Скоропослушница, която пристигна заедно с партирах Неофи в Стара Загора. Лично владиката Киприан съпровожда шествията с чудотворицата от украинското градче Ананиев, която ще остане на територията на епархията му до 16 октомври. Специално вечерно богослужение с акатист за здраве ще бъде отслужено в новозагорската черква „Успение Богородично“. Създадената през далечната 1893 година в атонския манастир „Свети великомъченик Пантелеймон“ икона е била осветена в Дохиарската света обител, а в Украйна се е озовала като дал през 1915-а година. Тя се съпровожда от  тернополския и кременецки митрополит Сергиий и Кременецкий митрополит Сергий.58-годишният духовник произхожда от семейството на селски свещеник, замонашва се през 1983 година след завършването на московската теологична семинария. От 2014 година е зам.председател на върховния всеруски събор на Руската православна църква и е зам.председател на църковния съд.Митрополит Сергий участва в конференцията, посветена на 180-та годишнина от рождението на първия старозагорски владика Методий Кусев през уикенда. Над 10 000 миряни са се поклонили на ананиевската чудотворица за времето от пристигането й в Стара Загора до отпътуването й за Чирпан, споделиха свещениците, които са се грижели за нея в новата катедрална църква „Свети Николай Мирликийски и св. Борис Покръстител“.", "date": "2018.10.08", "title": "Показват украинската чудотворица в пет града"}
{"url": "https://www.monitor.bg:443/bg/a/view/ohranitel-grymna-sys-stop-patron-hvashtan-s-narkotici-146361", "text": "  37-годишен жител на Сливен е бил прострелян със стоп патрон от служител на частна охранителна фирма в хода на остро спречкване между няколко мъже в училищен двор.", "date": "2018.10.08", "title": "Охранител гръмна със стоп-патрон хващан с наркотици"}
{"url": "https://www.monitor.bg:443/bg/a/view/nameriha-trakijska-carska-rezidencija-v-rodopite-146358", "text": "Разкопки на изключително интересен археологически обект на десетина км източно от Златоград в землището на с. Бенковски започват този месец. За пръв път той е проучван от проф. Николай Овчаров през 2004 г., когато на малък хълм историкът разкрива останките на няколко сгради от тракийската епоха. Намираните многобройни монети и керамика ги датират в последните векове на старата ера. Разкопките са подновени през 2017 г. от доц. д-р Здравко Димитров. Очаква се през октомври те да завършат и обектът да покаже своите тайни. Междувременно при направени обхождания се откриха останките от мощна крепостна стена, която вероятно затваря отвсякъде сградите на хълма. Според огледа на повърхността тя има дължина над 500 м. „Всичко това ни кара да мислим, че става дума за важен обект от тракийската епоха в Средните Родопи, който се датира най-общо в ІV-ІІІ в. пр. Хр. Не е изключено това да е тракийска царска резиденция, подобна на онези в местността Кози грамади в Средна гора, край Копривщица и Синеморец, както и до Мандренското езеро до Бургас. Според лаконичните сведения на древните историци различните тракийски царе живеели в укрепени замъци, наречени тюрзиси. В тях е имало задължително приемна зала за пиршества и главното светилище“, обяснява Овчаров. В подкрепа на тази хипотеза има още един факт. През 2016 г. в подножието на хълма екипът на археолога Любен Лещаков разкри богат гроб на тракийска принцеса от ІV-ІІІ в. пр. Хр. с многобройни сребърни накити – пръстени, диадема и др. Положена върху лицето монета на древногръцкия град Маронея дава точна датировка. Оказва се, че този некропол се намира в обхвата на откритата крепостна стена. Така се оформя структурата на комплекс, който навярно се е състоял от резиденция и светилище на върха, некропол в подножието и мощна крепостна стена, която го е ограждала отвсякъде. Проучванията се финансират от известния златоградски бизнесмен родолюбец Александър Митушев. Те, разбира се, ще бъдат наблюдавани и от първия разкопвач на обекта проф. Николай Овчаров.  ", "date": "2018.10.08", "title": "Намериха тракийска царска резиденция в Родопите"}
{"url": "https://www.monitor.bg:443/bg/a/view/haos-s-plashtaneto-na-emblemata-na-cska-146359", "text": "Фирмата „Ред Енимълс“, която спечели търга за емблемата и активите на фалиралия ЦСКА, все още не е превела 8-те милиона лева, разкри синдик Дора Милева. Срокът за плащането на сумата е до края на работната седмица. Както е ясно, собственик на фирмата е тарторът на сектор „Г“ Иван Велчев-Кюстендилеца, а парите трябва да дойдат от сегашните собственици на ЦСКА, които преди година и половина изразиха готовност да наследят фалиралия армейски клуб. Големият въпрос обаче остава дали въпросните 8 милиона лева, с които беше спечелен търга, наистина ще бъдат платени. Информациите от „Армията“ са противоречиви, като никой от клуба не се наема да изрази официална позиция. Това пък само изнервя феновете, огромната част от които са категорични, че сумата трябва да се плати на всяка цена. В противен случай се очакват нови сътресения в „Борисовата градина“, както и сериозни проблеми за ръководството на „червените“. Ако обаче ЦСКА плати емблемата, на практика това ще превърне клуба в спортен приемник на оригиналния ЦСКА и ще бъде признат официално от УЕФА за такъв, като ще получи всички успехи на столичния гранд. Така към момента единственото сигурно нещо е, че след година и половина административни пречки и съдебни дела вече тече финалният едноседмичен срок, в който трябва да се преведе сумата. По закон, ако парите не бъдат осигурени, право да вземе активите на ЦСКА има втората по големина оферта – тази за 2,1 милиона лева, зад която стои подвизаващият се във Втора лига ЦСКА 1948, който пък също има претенции да е наследник на ЦСКА.", "date": "2018.10.08", "title": "Хаос с плащането на емблемата на ЦСКА"}
{"url": "https://www.monitor.bg:443/bg/a/view/otide-si-izvestnijat-animator-stojan-dukov-146371", "text": "След продължително боледуване на 87-годишна възраст почина един от създателите на българската анимационна школа – художникът, режисьор и сценарист Стоян Дуков, съобщи Нова тв. Той е автор на 43 филма и сценарист на 9. Сред най-известните му анимационни заглавия са „Га“, „Къщи крепости“, „Това е животът (Се ля ви)“, „Реквием“, „Музикална история“, „Януари“, „Февруари” (с наградата за анимационно кино на Съюза на българските филмови дейци от 1978 г.), „Март”, „Мимоходом“, „Жомео и Рулиета“ и др. Стоян Дуков е роден на 25 септември 1931 г. Завършил е специалност „Плакат“ при Александър Поплилов в Националната художествена академия. Негов учител в анимацията е Тодор Динов. В съавторство с Динов Стоян Дуков създава първия си филм „Ябълката“. Автор е и на множество карикатури, илюстрации и плакати. Преподаваше на студенти по визуални изкуства в Нов български университет. Негов син е известният коафьор Дим Дуков. Първата си самостоятелна изложба Стоян Дуков прави едва по повод на 70-годишния си юбилей. Девет години по-късно, през 2010-а, участва в съвместна изложба „Класици на българската карикатура“ заедно с Генчо Симеонов, Велин Андреев Иван Веселинов и Милко Диков. Опелото на Стоян Дуков ще се състои на 10 октомври, сряда, от 12.00 часа в църквата „Св. Параскева“ на ул. „Раковски“ 58.", "date": "2018.10.08", "title": "Отиде си известният аниматор Стоян Дуков"}
{"url": "https://www.monitor.bg:443/bg/a/view/indijska-kompanija-s-interes-kym-industrialna-zona-zagore-146364", "text": "Специализирана в областта на хранително-вкусовата промишленост компания от Индия е проявила интерес към наскоро регистрираната индустриална зона „Загоре“, съобщи министърът на икономиката Емил Караниколов. Специализирана в областта на хранително-вкусовата промишленост компания от Индия е проявила интерес към наскоро регистрираната индустриална зона „Загоре“, съобщи министърът на икономиката Емил Караниколов. По думите му индийците искали да получат по-голямата част от цялата територия в източния край на Стара Загора, където престои да бъде стартирана обществена поръчка з избор на фирма, която да изпълни инфраструктурата. „Без инфраструктура една индустриална зона губи смисъла си и не е толкова притегателна за инвеститорите“, коментира кметът на Стара Загора Живко Тодоров и припомни, че в края на миналата седмица по сметките на „Загоре“ АД са постъпили 3.5 млн. лв от съдружника, държавното „Индустриални зони“ ЕАД, които ще бъдат използвани точно за прокарването на електроенергия, направата на ВиК тръбопроводи и парцелиране.Срокът за кандидатстване на строителните фирми е до 8 ноември.  „Индустриални зони“ като национална компания съществуват от 10 години и реално до момента са вложени 700 млн. лв. инвестиции, договарят се още 120 млн.лв., уточни министър Караниколов като допълни, че се очаква до края на октомври в Стара Загора да пристигнат за преговори 2 германски фирми, както и представители на китайски инвеститори. „Преки инвестиции в последните години у нас се правят в дълготрайни материални активи,  което показва че бизнесът иска да остане и да инвестира в България. Чужди фирми се регистрират като български, за да се възползват от насърчителните мерки, които им дава българската държава“, сподели още министърът на икономиката. По думите на изпълнителния директор на „Загоре“ АД Радослав Танев сериозен интерес бил проявен до сега към 70 на сто от терена на зоната, предстояло проучването на още 150 дка, които да бъдат приобщени към сегашните 115 дка.Вече били набелязани първите 29 дка, приходите които ще се реализират от продажба, или от отстъпено право на строеж,  ще се инвестират за разширяване на зоната, уточни градоначалникът.", "date": "2018.10.08", "title": "Индийска компания с интерес към индустриална зона „Загоре“"}
{"url": "https://www.monitor.bg:443/bg/a/view/moratorium-za-novi-vuzove-i-specialnosti-146368", "text": "Разрастването на университетската мрежа е достигнало своя предел и затова ще бъде внесен мораториум. Той ще включва три основни ограничения – създаване на нови университети, преобразуването на колежи и откриването на нови специалности. Това заяви образователният министър Красимир Вълчев на национален форум „Предизвикателствата пред държавните висши училища в България: тенденциите за развитие – година по-късно“. „Това е едно от предложенията на съвета не ректорите, което бе прието още миналата година. Предвиждаме да го внесем заедно с измененията на Закона за висшето образование. Мораториумът е израз на общата от гледна точка на това, че по-нататъшното разрастване на мрежата не е желано“, коментира Вълчев. Според него с мораториума трябва да се контролира откриването на нови държавни висши училища, както и преобразуването на на колеж в специализирано учебно заведение и от специализирано в университет. „ В момента в Националната агенция за оценяване и акредитация няма такива. Те са по-скоро свързани с откриването на нови филиали“, обясни Вълчев. В мораториума според него трябва да се включи и откриването на обучения в професионални направления, в които не е преподавано досега. По време на форума образователния министър разкри, че за следващата година ще има ръст на субсидията за издръжка на обучението с над 40 млн. лв. Заедно с досегашните около 330 млн. лв. бюджетът ще е около 370 млн. лв. Тя няма да е разпределена на база брой студенти, а спрямо комплексна оценка на учебната и научната дейност и показателите за реализацията. Общо с около 400 млн. лв ще нарасне бюджетът за образование през следващата година, като най-голяма част от ръста ще бъде насочена към учителите. По-рано през деня по време на във Втора английска гимназия „Томас Джеферсън\" пък Вълчев посочи, че милион и половина лева от държавния бюджет на МОН за 2019-а ще бъдат заделени следващата година за иновации в училищата. Увеличеното финансиране обаче ще е за сметка на намаление на приема. Вълчев посочи, че в страната от всички 51 ВУЗ-а има 16, в които се преподава професионално направление икономика. „Във всички – с изключение на Софийския университет, който обучава малко студенти по икономика, ще намалим приема“, обясни той. По време на форума бе представена и статистика на КНСБ. Спрямо нея 247 студенти по-малко се обучават във висшите учебни заведения Като най-голям е спадът на търсенето във Варненския икономически университет и Стопанската академия в Свищов. Броят на общо наетите студенти пък се увеличава с трима. Най-много са от ТУ - София – 118, и в Аграрния университет в Пловдив – 93-ма души. Според статистика научно-преподавателският персонал с увеличен средно със 7 души, докато непреподавателският е намалял с 4-ма души. Средната брутна заплата на преподавателите във висшите учебни заведения в нарасна с 21 лв.", "date": "2018.10.08", "title": "Мораториум за нови вузове и специалности "}
{"url": "https://www.monitor.bg:443/bg/a/view/kitaj-strada-ot-lipsa-na-rabotna-ryka-146347", "text": "Развитието на китайската икономика бива спънато от липсата на работна ръка. Това каза проф. Джан Дзюн, декан на Института за изследване на развитието към университета Фудан в Шангхай по време на семинар на тема „Китайската икономика и предизвикателствата пред световната икономика“. По думите на проф. Джан китайската икономика днес е поставена пред 3 основни проблема, един от които е липсата на работна ръка. Според него тази липса се обуславя не само от закона, който не позволяваше повече от 1 дете на семейство, но и от липсата на желание от страна на младите двойки да създават деца. Раждаемостта в азиатската страна е отбелязала спад и в момента на една двойка се пада по не повече от 1 дете. Стаистиката се доближава до тази на европейски страни като Франция и Гърция. В съседката на Китай- Япония- картинката не е по-различна и страната се бори със засилващото се застаряващо население. Сред причините за това нежелание е и фактът, че разходите в големия град няма как да бъдат покрити от малко семейство. За младите семейства няма растеж на дохода, нито пък има работна ръка, която да помогне за производителността. “2010 година е важна година, защото оттогава започна спадът в броя на работоспособното население”, каза проф. Джан. В продължение на 30 години Китай се възползва от евтината работна ръка, за да се издигне икономически, но сега това предимство се превръща в недостатък. Затова, по думите на декан Джан, Китай трябва да премине от растеж, стимулиран от развитие на производството, до такъв, който е стимулиран от сферата на услугите. “Китай трябва да се потруди да подобри производството и да го направи по-конкурентноспособно”, каза професора. В момента Китай е втората най-голяма икономика в света, след САЩ, и като такава тя представлява близо 50% от световната икономика. Приблизително 70% от световните търговски взаимоотношения пък също принадлежат на Китай. Сега обаче Средното кралство е изправено пред множество предизвикателства не само заради новия икономически модел, към който се пробва да се приспособи, но и заради санкциите върху китайските стоки от страна на САЩ, които доведоха до обявена икономическа война между двата гиганта на 4 юли тази година. Китайските професори изтъкнаха и липсата на инвестиции като поредното предизвикателство. “Китай до голяма степен разчита на инвестици в производството, а когато тях ги няма, това води до по-малка производителност”, коментира проф. Джан. По негови думи за последните 30 години Китай се е съсредоточил върху инфраструктурата, както и инвестициите в сферата на обзавеждането и архитектурата. Това обаче е довело до спад на инвестициите в производството, а оттам и до спад в темпа на растеж на производителността. “Затова за последните 10 години правителството и служителите в него се стараят да преминат към такъв модел, при който производството ще се стимулира повече от въображението, а не имитацията”, завърши деканът. Докато преди 10 години ръстът на БВП е бил двуцифрен, то за последните 5 отбелязаният ръст на БВП е с около 6.5% на година. Днес той е достигнал значителната сума от 90 трилиона юана, което в американски долари се равнява на 13 трилиона долара. Сред коментираните теми бе засегнат и въпросът с търговската война между САЩ и Китай „Една от предпоставките за това положение е именно факторът „лично отношение“ на американския президент Доналд Тръмп“, коментира директорът на Института за китайско-американските отношения проф. Сун Гуойоу. Според него отношението на САЩ към проблема е с голяма тежест и влияе върху развитието на събитията. „Може би Тръмп смята, че тази война трябва да бъде спечелена на всяка цена, независимо от последствията“, коментира професорът. Като причина той посочи и факта, че САЩ подкрепя своята икономика на базата на спестявания, които в едно американско домакинство са едва 5%, докато в китайско- те са 40%. Така се получава, че американците единствено консумират, без да произвеждат. „Войната е неизбежна и тя е цената за китайското развитие“, завърши проф. Сун. Семинарът започна с подписване на споразумение за сътрудничество между Института за икономически изследвания при БАН и Института за изследване на развитието към Университета Фудан. Церемонията бе извършена от бившия заместник-министър на търговията Александър Тасев, понастоящем директор на ИИИ при БАН, и заместник-декана на Института за изследване на развитието към Университета Фудан Джанг Ли. „Водени сме от 2 основни причини за търсене на това партньорство- традиционно добрите двустранни отношения между Република България и Народна република Китай, а във връзка с това- разрастващите се възможности за икономическо сътрудничество“, коментира директорът на ИИИ при БАН Александър Тасев. По негови думи българската отворена икономика, макар и малка, е интересна за изследване, тъй като по време на най-дълбоката европейска и глобална икономическа криза, нейният 20-годишен режим е бил сравнително стабилен и не е преминал през каквито и да е било флуктуации. „Надяваме се чрез това споразумение да обменим опит и да си създадем едно по-добро разбиране за света“, завърши заместник-декана Джан Ли.", "date": "2018.10.08", "title": "Китай страда от липса на работна ръка"}
{"url": "https://www.monitor.bg:443/bg/a/view/jena-zagina-pri-razminavane-s-vlekach-kraj-selo-okop-146366", "text": "56-годишна жена загина на място сред размазаните ламарини на лек автомобил „Мицубише Аутлендър“ след сблъсък с влекач с ремарке „Волво“. Трагичният инцидент е станал около 20,30 часа на 7 октомври при разминаване на двете возила на км 268 по път І-7 от Ямбол за Елхово. Зад волана на Волвото е бил 34 – годишен мъж, за който няма данни да е употребил алкохол или наркотици. Според участвалите в огледа на местопроизшествието оперативни работници от КАТ – Пътна полиция в Ямбол. Сблъсъкът е станал  при разминаване на двата автомобила, като контактът между тях е бил в левите части.Образувано е досъдебно производство, свидетели на трагедията написаха в социалните мрежи, че загиналата при удара жена е направила опит да избегне удар с пресичащо пътното платно диво животно.Снимката на катастрофата, публикувана в групата „Шофьори Ямбол“ предизвика множество разноречиви коментари, мнозина се възмутиха , че се показва толкова брутално случилото се.", "date": "2018.10.08", "title": "Жена загина при разминаване с влекач край село Окоп"}
{"url": "https://www.monitor.bg:443/bg/a/view/starec-zagina-pri-pojar-v-doma-si-posred-bjal-den-146365", "text": "  80-годишен, живеещ сам в дома си жител на котелското село Соколарци при пожар, избухнал около обяд на 6 ноември. Сигналът за горящата къща на дядо Мустафа Моллов бил подаден към 13,30 часа , гасенето започнали съседи, които успели да потушат пламъците два часа по-късно. 80-годишен, живеещ сам в дома си жител на котелското село Соколарци при пожар, избухнал около обяд на 6 ноември. Сигналът за горящата къща на дядо Мустафа Моллов бил подаден към 13,30 часа , гасенето започнали съседи, които успели да потушат пламъците два часа по-късно. При оглед на стаите в едната открили стареца задушен от дима на тлеещия дюшек. По думите на  Мустафа Мустафов , кмет на Соколарци, където живеят малко над 600 души дядото останал сам преди седмица, след като двете му дъщери отвели майка си в Турция, за да се грижат за нея. Според Мустафов старецът никога не е пушил, не било изключено и сам да е посегнал на живота си от мъка. На няколко сигнала за възникнали пожари са се отзовали през уикенда огнеборците от сливенско,унищожени са къща в новозагорския квартал „Шести“, два автомобила в гаража на жилищна коооперация на улица „Радой Ралин“ плевник в село Горно чочовени. При гасенето на пожара в гара е пострадал един от пожарникарите, който е настанен в болницата със счупена китка.", "date": "2018.10.08", "title": "Старец загина при пожар в дома си  посред бял ден"}
{"url": "https://www.monitor.bg:443/bg/a/view/kristian-kostov-podgotvja-bylgarsko-parche-146343", "text": "Кристиан Костов подготвя нов български проект скоро след като пусна на пазара дебютния си албум Shower Thoughts. Това обяви самият певец малко преди да се срещне с родните си фенове в „Студио 5“ през уикенда. В момента текат разговори с продуцентите му от българска страна „Вирджиния рекърдс“, повече подробности около песента обаче към момента се пазят в тайна. Междувременно у нас той засне и видео на два езика към сингъла Get It, част от албума му. “Написах парчето миналата година, в период, в който се чувствах сякаш бях празен отвътре. Смятам, че причината се дължи на възрастта ми и на поколението ми, което е пряко афектирано от интернета - имаме прекалено много информация, задаваме си твърде много въпроси, търсим постоянно нещо в себе си и всичко това ни разбърква мислите още повече“, коментира Костов, който неотдавна призна, че част от вдъхновението му за Get It се крие и във факта, че е ставал обект на тормоз от страна на съучениците си в Русия.", "date": "2018.10.08", "title": "Кристиан Костов подготвя българско парче"}
{"url": "https://www.monitor.bg:443/bg/a/view/preslava-se-otdade-na-ekstremni-sportove-snimki-146332", "text": "Поп-фолк дивата Преслава, която гушна първата си рожба преди по-малко от месец, се отдаде на екстремни спортове. Певицата публикува снимки и клипове в социалните мрежи от планината, на които кара ATV. Нейният любим - бизнесменът Павел Лазаров, също се вижда на част от кадрите. Някои от феновете на звездата на „Пайнер“ негодуват, че вместо да стои вкъщи и да се грижи за дъщеричката си Паола, тя се е отдала на живот. Други пък я адмирират, че не е изпаднала в следродилна депресия, а е намерила път към забавленията. „Моля всички \"разбирачи\" да си затворят устите най - накрая! Преси много добре си гледа бебчето и не е нужно да се обаждате неподготвени! Първо оправете вашият живот и се погрижете за вашите деца,а не да коментирате чуждия!“, коментира фен. Броени дни след раждането 34-годишната Преслава публикува и снимки от разходки в планината. Междувременно певицата поднови клубните си участия и потвърди качването си на сцената в \"Арена Армеец\" в чест на 17 години телевизия \"Планета\" на 4 декември.", "date": "2018.10.08", "title": "Преслава се отдаде на екстремни спортове (СНИМКИ)"}
{"url": "https://www.monitor.bg:443/bg/a/view/bsp-gotova-s-motivite-za-vota-vnasja-gi-v-ponedelnik-146346", "text": "БСП е готова с мотивите си за вота на недоверие към кабинета за здравеопазването, като той ще бъде внесен най-вероятно следващият понеделник. Това заяви лидерът на соцпартията Корнелия Нинова след заседанието на Изпълнителното бюро на партията. Нинова уточни, че този път от формацията са решили да подходят по различен начин и първи ще направят извънпарламентарни консултации, а не както обикновено – първо внасят вота и след това започват разговори с останалите партии в парламента. Именно затова тази за тази седмица са насрочени срещи с пациентски организации, Националното сдружение на общинските болници, Българският лекарски съюз, общопрактикуващи лекари и други, от които ще търсят подкрепа за тяхната алтернативна за здравна реформа. С тях ще обсъдят и мотивите за това на недоверие. По думите на Нинова пък убийството на Маринова е белег за несигурната среда в България. И отрече, че БСП политизира темата. „Напротив, мълчанието в такива случаи би било укоримо и непростимо\", добави тя.", "date": "2018.10.08", "title": "БСП готова с мотивите за вота, внася ги в понеделник"}
{"url": "https://www.monitor.bg:443/bg/a/view/izlojbi-v-tri-dyrjavi-razkrivat-nekropola-pri-trebenishte-146355", "text": "Златна погребална маска на воин, златна „ръка“ със златен пръстен върху един от пръстите, бронзов съд с фигурка на атлант, поддържащ Земята, вместо ръкохватка, бронзови шлемове, сребърна фиала за вино са само малка част от близо 440 ценни и добре запазени артефакти, които ще станат част от първата цялостна изложба, посветена на 100-годишнината от откриването на некропола при Требенище северно от Охрид. Тя се организира от Националния археологически институт с музей при БАН, Археологическия музей на Македония и Народния музей в Белград с експонати от съответните фондове, тъй като специалисти и от трите държави са проучвали обекта. Няколко от датираните от VІ и V в. пр. Хр. предмети за пръв път бяха извадени вчера пред медиите в НАИМ, а самата експозиция ще бъде показана до края на годината Предстои до 2022 г. тя да се представи в София, в Белград, както и да посети други европейски страни. У нас може да се съчетае със 100-годишнината на НАИМ, която ще бъде отбелязана след 2,5 г. По време на Първата световна война български военни части, които строят път край Охрид, се натъкват случайно на некропола. За късмет командирът им Димитър Мустаков е археолог, завършил в Русия. После там работят македонски, български и сръбски археолози. Гробните дарове, открити в 56-те „вечни жилища“ в некропола – златни маски, оръжия, изящни съдове, „вносни“ предмети с висококачествена изработка от Гърция и други далечни земи с развита за времето си цивилизация, говорят, че те са и че в центъра на Балканите през желязната, архаичната и елинистическата епоха е имало заможен елит, изтъкна директорът на НАИМ доц. Людмил Вагалински. През ноември ще излезе отпечатаният у нас каталог с артефактите от богатото наследство на Требенище, разделено между трите музея. За представянето на проекта в София бяха и директорите на музеите в Скопие и Белград Горан Санев и Бояна Борич-Брешкович. Тримата бяха единодушни, че екипите им работят много добре заедно и изложбата, която има важно значение не само за балканската, а и за европейската история, е само начало на многобройни съвместни проекти - конференции, проучвания, обучения на млади археолози. Някои от тях ще имат и финансиране от Европа. Вчера НАИМ подписа споразумение за сътрудничество с Народния музей в Белград, какъвто вече има с Археологическия музей на Македония.  ", "date": "2018.10.08", "title": "Изложби в три държави разкриват некропола при Требенище"}
{"url": "https://www.monitor.bg:443/bg/a/view/kanadski-ekspert-ruskite-hakeri-dominirat-146349", "text": "Канада също се присъедини към САЩ, Австралия и страните от ЕС и обвини Русия за кибератаките, съобщи Глобал нюз. Новият шеф на канадския център за кибер сигурност Скот Джонс коментира, че Русия доминират в кибератаките. Джонс подчерта, че кибератаките са сложно нещо и не става дума да се предпазва човек от един или два инструмента. Според Джонс е много евтино да се направи голяма масова манипулация с информацията. Той коментира, че Русия и Китай може да са най-напред в хакерството, но и по-малки държави могат да извъришват подобни нападения.", "date": "2018.10.08", "title": "Канадски експерт: Руските хакери доминират "}
{"url": "https://www.monitor.bg:443/bg/a/view/myj-napadna-s-noj-policai-v-parij-146357", "text": "35-годишен мъж е нападнал с нож двама полицаи в парижкото метро, съобщава френска телевизия. Единият полицай е леко ранен. Нападението е станало в 6,15 часа сутринта местно време на станция Barbes - Rochechouart на втора линия на метрото. Според местни медии мъжът поискал цигари от пътниците във влака, а след това извадил нож и атакувал полицаите. Те обаче успели да го обезвредят. Според полицията мъжът е имал обвинения за притежание на наркотици, нелегално притежание на оръжие и насилие. Нападателят е задържан.", "date": "2018.10.08", "title": "Мъж нападна с нож полицаи в Париж"}
{"url": "https://www.monitor.bg:443/bg/a/view/zaev-makedonija-njama-nujda-ot-izbori-146352", "text": "Македония няма нужда от избори. Избори ще има само ако са необходими“, каза премиерът Зоран Заев в интервю за \"Евронюз\" и добави, че са в ход консултации с депутатите. Македонският премиер отбеляза, че само ако не успеят всички възможни начини за постигане на мнозинство от 2/3 в парламента, само тогава страната ще отиде на избори, а успоредно с това призова депутатите да направят това, което е тяхно задължение към държавата. „Македония няма нужда от избори. Македония е на прав път. Ще отворим глава през юни. Ще имаме наше място на масата за преговори в Брюксел и НАТО с началото на ратификацията на протокола в парламентите на 29 държави - членки на НАТО. От икономическа гледна точка Македония е в отлично състояние и не е необходимо да се провеждат избори, освен ако не се наложи“, заяви той.", "date": "2018.10.08", "title": "Заев: Македония няма нужда от избори"}
{"url": "https://www.monitor.bg:443/bg/a/view/pusnaha-na-kasite-biletite-za-bylgarija-kipyr-146351", "text": "БФС пусна в свободна продажба билетите за домакинския мач на България срещу Кипър от турнира Лига на нациите. Двубоят е в събота от 21:45 ч. на стадион „Васил Левски“. В групата си „лъвовете“ са лидери с пълен актив от 6 точки, Норвегия и Кипър имат по 3, а на дъното с 0 е Словения. От днес талони за двубоя вече могат да се купуват и от касите на Националния стадион, след като досега пропуските се търгуваха единствено онлайн. Цената за сектор „А“ е 30 лева, за „В“ е 20 лева, а в крайните „Б“ и „Г“ ще се влиза срещу 10 лева. Продават се и ВИП билети за ложите, които струват по 100 и 200 лева. БФС и официалният партньор на съюза Vivacom също така продължават инициативата \"Семеен сектор\", която дава възможност на родителите да заведат децата си в обособена за целта зона (сектор “А”, блок 8) на преференциални цени - възрастният купува билет на реалната му цена за сектор “А” (30 лв. фиксирано) и има право да заведе до три малолетни лица срещу допълнителни 2 лева на пропуск. Освен това от Българският футболен съюз напомнят на желаещите да присъстват на трибуните, че според българското законодателство всеки зрител следва да има готовност да представи личната си карта на органите на реда преди влизането си на трибуните. Лица без лична карта, както и лица, представящи други видове документи за самоличност (международен паспорт, шофьорска книжка и т.н.), няма да бъдат допускани на стадиона. В същото време националният отбор се събра на лагер в базата си в Бояна. Избраниците на треньора Петър Хубчев демонстрираха отлично настроение и по предварителна информация няма контузени играчи. В София „лъвовете“ ще се подготвят до 15 октомври, след което летят за мача с Норвегия в Осло на стадион „Улевал“.", "date": "2018.10.08", "title": "Пуснаха на касите билетите за България – Кипър"}
{"url": "https://www.monitor.bg:443/bg/a/view/karajancheva-spokojstvieto-na-balkanite-e-spokojstvie-za-evropa-146345", "text": "Спокойствието на Балканите е спокойствие за Европа и затова европейската перспектива на страните от Западните Балкани ще остане водещ приоритет за външната политика на България. Това е заявила председателят на НС Цвета Караянчева по време на срещата си с шефа на парламента на Черна гора Иван Брайович. По думите на Караянчева Черна гора е добър пример за държавите от региона с усилията си да продължи своя път на европейска интеграция. Според нея 2025 г. е амбициозна, но изпълнима дата за присъединяване на Черна гора към ЕС. За да се случи това обаче, са нужни решителни реформи в ключови области на политическия, икономически и обществен живот. Караянчева увери Брайович, че България ще продължи да оказва съдействие на Черно гора в преговорния процес за присъединяване към ЕС, включително чрез експертна помощ от страна на българското НС при хармонизирането на черногорското законодателство с това на ЕС. \"В лицето на България Черна гора има своето силно лоби в ЕС\", категорична бе Караянчева На свой ред Брайович благодари за помощта, която България оказва на страната по пътя й към ЕС. \"Оценяваме високо, че България върна темата за европейската интеграция на Западните Балкани в дневния ред на Европа. Уверен съм, че заедно можем да запазим фокуса върху темата за разширяването на ЕС със страните от региона\", каза председателят на черногорския парламент.\"Членството на Черна гора в НАТО е отличен капитал по пътя й към ЕС и е успех за целия регион, защото допринася за сигурността и стабилността му\", заяви още Караянчева. По думите й сферите на сътрудничество, които могат да се надградят са енергетиката, туризма и селското стопанство.", "date": "2018.10.08", "title": "Караянчева: Спокойствието на Балканите е спокойствие за Европа"}
{"url": "https://www.monitor.bg:443/bg/a/view/spipaha-bandit-pravil-se-na-policaj-146329", "text": "Криминално проявен мъж е задържан и ще бъде изправен на съд заради поставена на колата си синя лампа. На 5 октомври около 20,00 ч. полицейски автопатрул спира за проверка джип „Чероки”, управляван от 28-годишен мъж от стражишкото село Виноград. При направената проверка е установено, че мъжът е поставил на возилото си незаконна синя лампа, използвана само при автомобили със специален режим на движение. Лампата е отнета още там на място, а срещу водача е образувано бързо полицейско производство.", "date": "2018.10.08", "title": "Спипаха бандит, правил се на полицай"}
{"url": "https://www.monitor.bg:443/bg/a/view/tyrguva-li-se-s-jivota-na-onkobolnija-146344", "text": "Специализираният наказателен съд остави в ареста с постоянна мярка четирима души с обвинения за организирана престъпна група. Според магистратите участниците в нея са се занимавали с незаконна препродажба на лекарства, предназначени за онкоболни. На пациентите, вместо животоспасяващи медикаменти се е вливал физиологичен разтвор, според разследващите. Междувременно един ексминистър на здравеопазването потвърди, че са имали сигнали за подобни престъпни деяния. Когато той лично отишъл на проверка, се оказало, че пациентите били минали преди неговото пристигане. Т.е за “двадeсет лева или за порция кебапчета”, както образно се изрази ексминистърът, някой от ведомството му предупредил за проверката. Звучи чудовищно, но ако се докаже, че съществува добре организирана престъпна група, пуснала пипала на високо равнище, то извършеното може да се сравни с “опитите” с нищо не подозиращи хора на нацисткия доктор Менгеле в лагера на смъртта “Аушвиц”. И законът трябва да се стовари с цялата строгост. Защото казано в прав текст неизвестен засега брой пациенти, които са имали последен шанс, са били обречени. Не става въпрос за повреден чип, а за чудовищна деградация на хора, някои от които са се клели в Хипократ. Но нека не избързваме, на този ранен етап от разследването, ръководителят на групата, съгласно закона, може да получи максимум до 15 години, съучастниците - по-малко. Реално могат да се измъкнат и с много по-леки присъди. Но ако се докаже другото - вливането на физиологични разтвори на болните, с нови обвинения и още участници в схемата, тогава присъдите могат да бъдат и за предумишлено убийство, с доживотни наказания. Залогът за Специализирания наказателен съд е много голям. Защото това дело ще покаже как трябва да се защитават моралните устои на свободния свят.", "date": "2018.10.08", "title": "Търгува ли се с живота на онкоболния"}
{"url": "https://www.monitor.bg:443/bg/a/view/arest-za-kmet-udaril-futbolen-sydija-na-selski-mach-146333", "text": "Кметът на пловдивското село Дълго поле Тодор Танански попадна в ареста на полицията, след като на селски мач ударил футболния съдия с пвц бутилка с вода, съобщиха от полицията в Пловдив. Мачът се състоял на 7 октомври, а Танански избухнал и бил задържан от полицията около 17 часа. Той се ядосал, защото смятал, че съдията не отсъжда правилно по време на двубоя. Замерил го по главата с бутилката с вода и след това моментално бил арестуван за 24 часа. По случая било образувано бързо производство за извършване на непристойни действия, грубо нарушаващи обществения ред и изразяващи явно неуважение към обществото, съобщиха от районната прокуратура в Пловдив. До момента от Районната прокуратура в Пловдив отказваха да уточнят дали кметът на село Дълго поле Тодор Танански ще бъде пуснат от ареста, с каква мярка за неотклонение и дали ще му бъдат повдигнати обвинения. Към 15,30 часа по делото няма привлечен обвиняем, само уточниха от прокуратурата в Пловдив. Инфарктната футболна среща, по време на която Танански избухнал, била между отборите на селата Цалапица и Дълго поле.", "date": "2018.10.08", "title": "Арест за кмет, ударил футболен съдия на селски мач"}
{"url": "https://www.monitor.bg:443/bg/a/view/njama-zadyrjani-za-ubijstvoto-na-viktorija-146367", "text": "Няма задържани за убийството на 30-годишната Виктория Маринова в Русе. Това стана ясно от думите на вътрешния министър Младен Маринов, който пристигна днес в крайдунавския град заедно с главния прокурор Сотир Цацаров за среща с местни криминалисти и прокурори, работещи по случая с жестокото престъпление. „Ако имахме съвпадение по ДНК, щяхме да го съобщим веднага и щяхме да сме задържали извършителя. Работим в тази посока. Инситутът по криминология е в пълни обороти, всички находки, които се изземват, незабавно се изпращат за експертиза“, поясни Маринов. Той допълни, че екип от Института по психология прави всичко необходимо, за да добие достатъчно информация, за да се направи психопрофил на лицето, извършило убийството. Работи се по версията както за случайно събитие, извършено от човек, който е с психически отклонения и със силно изразен полов нагон, но не се изключва и версията за планирано действие също от такова лице или по личен мотив. „Абсолютно нито една версия не подценяваме, работим по всички версии, това беше и нашата задача да разпределим екипите, така че се работи паралелно по всички версии с оглед на не се изпусне нещо“, уточни Маринов. Главният прокурор Сотир Цацаров поясни, че напредъкът от вчера по разследването на убийството е свързан с резултати от ДНК експертизи, както и от други експертизи. На въпрос дали версията, свързана с работата на Виктория като журналист, е по-вероятна или по-малко вероятна, той отговори, че версията не се изключва. „Не можем да кажем, че версията, която е свързана с изпълнението на работата й като журналист или с оглед на предавания, тематика е определяща или не представлява определяща версия. Може да бъдете сигурни в едно – нито от нас, нито от колегите в Русе тази версия се изключва“, поясни главният прокурор. Цацаров коментира още, че Софийската градска прокуратура е блокирала превод в размер на около 14 милиона евро по реда на Закона за мерките срещу изпирането на пари, като тези действия са във връзка със сигналите за злоупотреба с европари, станали по-известни като „Джи пи гейт“. „Проверката е прераснала в досъдебно производство. Това, което мога да кажа, е, че по отношение на нея и в рамките на нея със съдействието на ДАНС са извършени и действия по реда на Закона за мерките срещу изпиране на пари, които са довели и до запор на изключително крупна сума пари и блокиране на преводи“, каза главният прокурор. Той допълни, че в рамките на разследването се проверяват всички физически и юридически лица, независимо дали те са търговци или сдружения с идеална цел, които са фигурирали в този сигнал. На срещата в Русе е направен анализ на извършената до момента работа от местната полиция и прокуратура и на базата на него са планирани всички действия по разследването на убийството на Виктория, които предстои да бъдат извършени. Съгласувано е и оказването на логистична подкрепа, за да не се осуетят експертизи, други данни и доказателства.", "date": "2018.10.08", "title": "Няма задържани за  убийството на Виктория"}
{"url": "https://www.monitor.bg:443/bg/a/view/30-romi-nabiha-i-namushkaha-s-noj-plovdivchanin-po-vreme-na-mach-146335", "text": "Близо 30 роми, въоръжени с колове, лопати и ножове, набиха и намушкаха 29-годишен пловдивчанин по време на футболен мач в село Калековец. Играели отборите на селото домакин и на този от село Манолско Конаре. По средата на второто полувреме играчите се скарали заради отсъден гол. В защита на местен футболист дошли баща му и около двайсетина негови съседи, които носели колове и лопати. Между тях и привърженици на гостуващия отбор възникнало спречкване и настъпило сбиване. Пострадал е 29-годишен пловдивчанин, след оказана медицинска помощ е освободен за домашно лечение с контузия на главата и две порезни рани на едното бедро. За предотвратяване на конфликта се намесили делегатът на мача, ангажиран с охраната служител от частна охранителна фирма и двама полицаи от РУ - Труд. За 24 часа в полицейския арест са били задържани двама роми от Калековец, на 42 и 29 г. Срещу тях е образувано досъдебно производство за нанесена лека телесна повреда по хулигански подбуди, съобщиха от полицията в Пловдив.", "date": "2018.10.08", "title": "30 роми набиха и намушкаха с нож пловдивчанин по време на мач"}
{"url": "https://www.monitor.bg:443/bg/a/view/31-ekipaja-startirat-na-rali-bylgarija-146342", "text": "Общо 31 състезателни автомобила ще стартират на 49-ото издание на рали \"България\", което ще се проведе във Варна между 12 и 14 октомври. Организаторите са подготвили изненада за зрителите със специален етап в курорта Албена, където ще са и щабът, и сервизният парк на надпреварата. Ралито ще бъде открито в 18:30 часа от \"Морската гара\" във Варна, а в 19:00 ч. ще стартира първият автомобил в Албена. Съботният ден ще срещне участниците със 7-километровата отсечка \"Аладжа манастир\", след което са наред най-дългите спец етапи \"Дюлино\" и \"Козичино\". Сред заявените за участие са лидерите в генералното класиране на българския рали шампионат екипът Мирослав Ангелов - Недялко Сивов. Публиката ще може да се наслади и на участие на ветераните Димитър Илиев и Крум Дончев в един екипаж, като всеки от тях е печелил надпреварата по два пъти. 11 са специалните етапа (150,10 км), дистанцията е от 566,92 км, а трасета са познати от предишните две издания на преместеното през 2016-а от Боровец във Варна рали.", "date": "2018.10.08", "title": "31 екипажа стартират на рали „България“"}
{"url": "https://www.monitor.bg:443/bg/a/view/tomova-prodyljava-napred-v-honkong-146341", "text": "Виктория Томова се класира за втория кръг на турнира по тенис на твърди кортове в Хонконг с награден фонд 500 хиляди долара. Първата ракета на България победи в много оспорван двубой Далила Якупович от Словения с 6:3, 2:6, 7:6(3). Във втория кръг Томова ще играе срещу Йелена Остапеко от Латвия или Кристина Кучова от Словакия. Българката загуби последния си мач от квалификациите на турнира в Хонконг, но след отказването на Леся Цуренко влезе в основната схема като „щастлив губещ\". Томова запази позиции в световната ранглиста на WTA, която бе публикувана вчера. Софиянката, която през миналата седмица не участва в турнири, заема 162-о място с актив от 366 точки. 18-годишната Гергана Топалова пък записа ново рекордно класиране, след като прогресира до 609-ото място с 40 точки. Водачка при дамите остава румънката Симона Халеп със 7421 точки, следвана от датчанката Каролин Вознячки с 6490 точки и германката Ангелик Кербер с 5400 точки. При мъжете Григор Димитров падна с едно място до номер 9. Той отпадна във втория кръг на турнира в Пекин миналата седмица и беше изпреварен с 20 точки от Кевин Андерсън (Южна Африка) в класацията на АТР. Други промени в топ 10 няма, като лидер остава Рафаел Надал с 8260 точки, следван от Роже Федерер с 6900 и Новак Джокович с 6445 т.", "date": "2018.10.08", "title": "Томова продължава напред в Хонконг"}
{"url": "https://www.monitor.bg:443/bg/a/view/prezidentyt-na-mis-vselena-s-blagodarstveno-pismo-kym-veneta-krysteva-146334", "text": "Президентът на втория по големина международен конкурс за красота „Мис Вселена“ - Паула Шугарт, изрази благодарността си към българските си партньори в лицето на „Бок Стар Моделс“ и Венета Кръстева. Това тя направи в официално писмо по повод провеждането на форума на местно ниво, което се състоя скоро в София. „Искам да изразя най-искрени благодарности към Венета Кръстева и всички участнички и спонсори на конкурса. Нямам търпение да се запозная лично с българската победителка по време на следващото издание на Мис Вселена“, написа Шугарт в писмото си. Припомняме, че Кръстева пое лиценза за Мис Свят и Мис Вселена на национално ниво броени дни преди да бъдат посочените новите носителки на престижните титли. Щафетата тя пое от Страхил Гановски. „Той ще се пенсионира на 71 години след 30 годишна практика като национален директор на марките и ще прехвърли всички правомощия на миската. “, обясниха тогава от „Бок Стар Моделс“.", "date": "2018.10.08", "title": "Президентът на „Мис Вселена“ с благодарствено писмо към Венета Кръстева"}
{"url": "https://www.monitor.bg:443/bg/a/view/barsa-sdade-vyrha-sled-chetvyrta-poredna-izdynka-146338", "text": "Шампионът на Испания “Барселона” отстъпи водачеството в Примера дивисион след равенство 1:1 при гостуването на “Валенсия” в здрава битка от осмия кръг. Тимът на Ернесто Валверде регистрира четвърти пореден шампионатен мач без победа и отстъпи първото място на “Севиля”. Каталунците получиха лековат гол във втората минута, реализиран от Есекиел Гарай. В 23-ата Лионел Меси отбеляза за 1:1, като до края \"лос кулес\" имаха игрово преимущество, но не създадоха достатъчно голови положения. Така преди паузата на националните отбори “Севиля” вече е лидер с точка пред “Барселона” и “Атлетико” (Мадрид) и с две пред “Реал” (Мадрид), “Еспаньол” и “Алавес”. Въпреки лошата серия обаче треньорът на „Барса“ Ернесто Валверде не вижда поводи за притеснение. „Имахме трудна седмица, но това са нормални неща във футбола. Просто някои от нещата, които опитваме, не се получават“, сподели спецът. Не така обаче мисли халфът Серхио Бускетс, който след равенството с „Валенсия“ призна: „Първенството тази година е изравнено, не знам дали ще станем шампиони“.", "date": "2018.10.08", "title": "“Барса“ сдаде върха след четвърта поредна издънка"}
{"url": "https://www.monitor.bg:443/bg/a/view/kupiha-kuviozi-s-parite-ot-sybranite-vyv-varna-kapachki-146336", "text": "Родилното отделение към МБАЛ „Света Анна“ във Варна получи кувьоз от ново поколение, дарение от сдружение „Аз вярвам и помагам“. Средствата са от проведената на 29 септември благотворителната кампания за събиране на пластмасови капачки, съобщи председателят на организацията Владислав Николов. Тогава пред Катедралата в морската столица бяха събрани 21 тона (около 21 млн.) капачки от Варна, Каварна, Балчик, Бяла, Белослав, Шумен, Разград, Попово и др. „От началото на кампанията преди повече от 2 години са събрани общо над 69 тона. С тях два пъти може да се напълни плувен басейн „Приморски”, казаха от сдружението. „Апаратурата е японско производство, от най-ново поколение и осигурява оптимална и благоприятна среда на новородените. Има и електрическо регулиране на височината, което е удобство за медицинските лица. Реалната цена на кувьоза е 16 800 лв., но ние намалихме цената два пъти и така бяха закупени два кувьоза“, съобщи търговският директор на японската компания, Росен Николов. Той обяви, че вторият кувьоз ще бъде дарен съвсем скоро на АГ-болницата във Варна. „Кампанията има образователен и възпитателен характер, отбеляза кметът на Варна Иван Портних. Благодарение на тази кампания, хиляди хора и малки деца предадоха толкова много пластмасови капачки. Аз съм убеден, че тези деца ще имат осъзнато отношение към екологията и респективно към проблема с рециклирането“, заяви Портних, който също участва в кампанията. Той увери, че в лицето на Общината, организаторите  имат активен партньор за осъществяване на благородната кауза. Следващата мащабна акция за предаване на пластмасови капачки във Варна ще бъде през април- май догодина, а със средствата от нея ще се закупи нова апаратура за нуждите на детското хирургично отделение в „Света Анна”.", "date": "2018.10.08", "title": "Купиха кувьози с парите от събраните във Варна капачки"}
{"url": "https://www.monitor.bg:443/bg/a/view/psihobolna-napadna-i-oskuba-medicinska-sestra-v-bolnicata-v-pazardjik-146322", "text": "Психично болна ромка от Пазарджик е нападнала, оскубала и ударила медицинска сестра от „Спешно отделение“ в болницата в Пазарджик, съобщи директорът на лечебното заведение д-р Васил Вълчев. Инцидентът с медицинската сестра Гинка Лютова е станал към 19 ч. в неделя, когато лудата дошла с оплаквания в болницата и веднага й били назначени изследвания. След като си взела резултатите, тя се нахвърлила върху медицинското лице, хванала сестрата за косата и й отскубнала кичур коса. Въпросната ромка и друг път посещавала спешното звено и лекарите добре я познавали, а от пазарджишката полиция уточниха, че за седмица това е второ нападение на ромката върху медицинския персонал в областното здравно заведение.  Какво точно е отключило за пореден път агресията на пациентката спрямо медсестрата обаче тепърва ще се изяснява. Минути след инцидента в отделението пристигнали полицаи, които отвели разбеснялата се жена при близките й в ромския квартал“Изток“. Тя най-вероятно ще бъде настанена в психиатричната болница в града за лечение.", "date": "2018.10.08", "title": "Психоболна нападна и оскуба медицинска сестра в болницата в Пазарджик"}
{"url": "https://www.monitor.bg:443/bg/a/view/koloezdach-s-nad-2-8-promila-ocelja-pri-katastrofa-146327", "text": "Колоездач с над 2,8 промила алкохол оцеля като по чудо при катастрофа в Пловдив. Пътното произшествие станало малко след 16 часа в неделя на бул. „Александър Стамболийски” в града. Пред лека кола „Тойота”, движеща се по булеварда, изскочил внезапно 35-годишният велосипедист. 39-годишната шофьорка на автомобила набила спирачки, но нямала никаква възможност да закове на място колата и блъснала колоездача. Като по чудо той се отървал без сериозни наранявания, съобщиха от полицията в Пловдив. Мъжът бил откаран в болница, прегледан и освободен за домашно лечение. Пробата с дрегер на шофьорката била отрицателна. Часове по-късно в Асеновград блъснат колоездач загина след катастрофа. Тя станала около 7,45 часа в понеделник на ул. „Цар Иван Асен Втори”. Лека кола „Мерцедес” ударила 36-годишен велосипедист, който починал на път към болницата. Случаят се разследва от районното управление на полицията в Асеновград.", "date": "2018.10.08", "title": "Колоездач с над 2,8 промила оцеля при катастрофа"}
{"url": "https://www.monitor.bg:443/bg/a/view/volejbolistkite-vzeha-samo-gejm-na-rusija-146331", "text": "Женският национален отбор на България загуби от Русия с 1:3 (-21, -20, 23, -19) във втория си мач от група \"F\" на световното първенство по волейбол в Япония. Националките се представиха на много високо ниво и успяха да спечелят третия гейм, но въпреки това „Сборная“ стигна до крайния успех след близо два часа игра. Русия е световен шампион за 2006 и 2010 г. Гергана Димитрова отново изигра силен мач за България и завърши с 19 точки. Мария Каракашева добави 14, Нася Димитрова реализира 13, Христина Русева приключи с 11, а разпределителката Лора Китипова се отчете със 7 точки, от които 3 блокади и 1 ас. За Русия Ксения Парубец стана топреализатор с 22 точки. Така воденият от Иван Петков тим остава на седма позиция в групата с 6 точки (2 победи, 5 поражения), с колкото е и последният Азербайджан. „Сборная“ е с 6 победи и 1 загуба и общо 18 точки, като заема втората позиция. Лидери са Италия и САЩ, пред Китай. Във вторник отборът ни почива, а следващият му мач е в сряда срещу Тайланд. Срещата в Осака започва в 7:25 часа сутринта българско време. Напред продължават първите 3 тима от двете групи по 8 състава. \"Не бяхме пределно концентрирани на игрището и не взехме правилните тактически решения. Надявам се, че този мач ще бъде от полза за тима в бъдеще и че ще можем да използваме натрупания опит през следващата година\", заяви след срещата селекционерът Иван Петков. Капитанът Христина Русева коментира, че на тима не достига смелост, увереност и вяра в собствените сили. \"Може би заради възрастта или опита, но допускаме много груби грешки. Русия не показа много силен волейбол в сравнение с това, което сме играли досега. Ако бяхме по-смели и концентрирани, срещата щеше да е в наша полза. Загубихме в този мач заради нас самите отново. Повтарям се, мъчно ми е, че губим, но наистина трябва да работим страшно много. Видя се от всички, че мачовете в Европейската лига и тези в Перу бяха супер добре, но разликата на нивата със сега е от земята до небето. Не можем да си позволяваме такива грешки, защото това е световно първенство за жени, а не за подрастващи\", заяви Русева.", "date": "2018.10.08", "title": "Волейболистките взеха само гейм на Русия"}
{"url": "https://www.monitor.bg:443/bg/a/view/shrift-ni-pomaga-da-pomnim-po-dobre-146326", "text": "Учени създадоха шрифта \"Sans Forgetica\", с който написаното се запомня по-дълго, съобщи в. \"Мирър\". Буквите на шрифта са прекъснати и са наклонени със седем градуса. Това затруднява четенето и така стимулира паметта. \"Когато искаме да научим нещо и да го запомним, е добре да имаме малко пречки в процеса на учене, защото ако нещо е прекалено лесно, не създава следа в паметта - каза Янеке Блайлевенс от Кралския технологичен институт в Мелбърн. - Ако е прекалено трудно, също не оставя следа в паметта. Така че трябва да се търси златната среда\". По време на изпитанията с 400 студенти, четящите текст с шрифт \"Санс форгетика\" запомняли със седем процента повече, отколкото с \"Ариал\". Специалистът по типография Стивън Банъм е съгласен, че шрифтът \"Санс форгетика\" засилва паметта. Той обаче изтъкна, че ако се чете продължително, усилието вероятно ще предизвика и главоболие.", "date": "2018.10.08", "title": "Шрифт ни помага да помним по-добре "}
{"url": "https://www.monitor.bg:443/bg/a/view/diona-puska-album-do-kraja-na-godinata-146330", "text": "Рап певицата Диона, която преди дни се изнесе от къщата на „Вип Брадър“, обяви, че подготвя изненада за феновете си до края на годината. Само след около седмица тя ще пусне на пазара новото си парче „Както реша“, а в идните месеци планира да издаде и албум. казва певицата пред Dir.bg. Момичето, което гордо свали екстеншъните, за да спаси Папи Ханс от мисията да обръсне главата си, е категорично, че се чувства по-добре далеч от лицемерието, царящо при Големия брат. Диона признава, че се почувствала обидена от коментарите на Стефан по неин адрес. „Много ми стана обидно, че Стефан каза, че нямам образование, след това и в предаването на Гала се е коментирало, че нямам образование, което изобщо не отговаря на истината. Аз съм политолог, завърших миналата година във Великотърновския университет“, отсича изпълнителката на „Жестока“.", "date": "2018.10.08", "title": "Диона пуска албум до края на годината"}
{"url": "https://www.monitor.bg:443/bg/a/view/zabyrkaha-umna-dyvka-146324", "text": "Студентите от Милано са най-добрите в Италия, тоест тяхната успеваемост в усвояването на материала е най-висока, защото докато учат, дъвчат „Mind the gum“! С това малко или много шеговито рекламно изречение някои италианските медии съобщиха за изобретената от студента Джорджо Паутрие специална дъвка с английско име. Която според медиите и потребителите й имала страхотното качество бавно и полека да засилва паметта и да бори умората без никакви нежелателни и вредни за организма последици.  Отдавна е известно, че дори обикновената дъвка влияе на паметта, макар да се водят много спорове. Според учени от Университета в Нюкасъл (САЩ), при дъвкането се получава активността на отделите в мозъка, които отговарят за паметта, увеличава се отделянето на инсулин и сърдечния пулс, а това означава, че човек започва по-бързо да мисли. До същото заключение стигат и японски изследователи. По време на техния експеримент дъвченето на дъвка води до намаляване на времето, което изпитваните хабят за изпълнение на задачи. Дъвчещите се справяли средно с 10 % по-бързо от онези, които не “си помагали” с дъвка. Не са на това мнение обаче британски психолози, които са установили, че дъвката вреди на краткотрайната памет, която ни е нужна за постоянното ориентиране и възприемане на случващото се в момента. Човек, дъвчещ дъвка, може бързо да забрави цената на стока, която току що е държал в ръце, или къде си е оставил ключовете преди 5 минути. Учените смятат, че на краткотрайната памет пагубно влияят всякакви монотонни неосъзнати движения, т.е. човек става по-разсеян. Що се отнася до последното откритие - някой да не си помисли, че изобретяването на чудодейната и умна дъвка станало случайно или без Джорджо да го иска. Напротив – в основата на забъркването на дъвката е автомобилна катастрофа преди няколко години, след която студентът в първи курс на престижния търговски университет „Бокони“ за щастие останал жив. Но ужасният инцидент вкарал Джорджо в гипс за шест месеца, а после рехабилитацията му продължила още година и нещо време. Така момчето загубило повече от две години от следването, а било обещало на своя престарал дядо да завърши бързо и да го ощастливи с диплома, докато той все още е на този свят. И когато Джорджо се възстановил макар и не напълно, той започнал да наваксва, учейки денонощно, като постоянно се наливал с кафе, чай и разни други стимулиращи напитки. Веднъж обаче се почувствал зле, оплакал се на познат аптекар и той го посъветвал да взема само едно забърквано от него прахче, като го държи под езика докато се стопи. Момчето го сторило, но прахчето имало отвратителен вкус и миризма, и за да ги „омекоти“, Джорджо започнал да дъвче едновременно и дъвка. Ефектът бил страхотен! Студентът се дипломирал, почти настигайки колегите си от първи курс, зарадвало дядо си, а след това започнала да го гложди мисълта да обедини в едно дъвка и забърканото от неговия приятел – аптекар. Сторил го след консултации с различни специалисти, готовият продукт изпробвал заедно с брат си Карло в аулите на университетите в Милано, студентите го посрещнали възторжено и Джорджо намерил бързо спонсор за лансирането му. В момента „умната дъвка“, която излъчва в организма на малки и бързо усвоими дози кофеин, теанин, витамини В1, В2, В5, В6, В9, В12, D3 и разни други полезни субстанции, се продава по интернет и в университетските кафенета из Апенините. Към продукта на Джорджо е проявила интерес известна международна компания за хранителни добавки и в момента текат преговори за съвместно индустриално производство на „Mind the gum“.  ", "date": "2018.10.08", "title": "Забъркаха умна дъвка "}
{"url": "https://www.monitor.bg:443/bg/a/view/oplakvame-se-s-20-na-sto-poveche-ot-onlajn-tyrgovci-146328", "text": "С около 20% повече са жалбите срещу онлайн търговци за деветте месеца на тази година спрямо същия период на миналата, съобщи председателят на Комисията за защита на потребителите (КЗП) Димитър Маргаритов. Увеличаването на оплакванията е пряко свързано с продължаващия ръст на електронната търговия, а засяганите проблеми са основно неспазване срока за доставка и отказ на търговеца да приеме обратно стоката след упражняване в 14-дневен срок на даденото от закона право. „За всеки един конкретен случай е добре да се произнасяме и да има санкции, защото може да стане симптоматично, особено предвид факта, че много се увеличава обемът на тази търговия и хората все по-често прибягват към този удобен и сравнително достъпен способ да си пазаруват най-различни неща”, коментира председателят на КЗП пред ТВ+. \"Често пъти, когато се разглеждат оферти в онлайн пространството, потребителите почти механично вдигат телефона, обаждат се, изясняват някои въпроси относно качеството на стоката и т.н., в което няма нищо лошо. Но след това, те я поръчват в рамките на този телефонен разговор. Това не бива да се прави, защото после много трудно би могло да се докаже – когато този потребител стане по някакъв начин жертва на нелоялна търговска практика – какво се е случило и съответно ние, като контролен орган, да се притечем на помощ и да отстояваме правата му”, предупреди Маргаритов.   Председателят на КЗП посочи, че „във всички онлайн магазини има различни и достатъчно надеждни способи за поръчка и когато потребителят се възползва от тях, след това той разполага с доказателства за това кога я е направил, какво си е поръчал, на каква цена, какъв е бил срокът за доставка и пр. – всичко това, което на нас ще ни послужи да върнем лентата назад и да установим къде точно и по чия вина (обикновено на тези, които предлагат стоките) нещо се е объркало и потребителят е останал разочарован”.", "date": "2018.10.08", "title": "Оплакваме се с 20 на сто повече от онлайн търговци"}
{"url": "https://www.monitor.bg:443/bg/a/view/roksana-otpraznuva-rojden-den-sys-zarja-146320", "text": "Фолкпевицата Роксана получи романтична изненада от съпруга си Александър по повод 41-ата си годишнина. Изпълнителката на „Ти да си“ отпразнува рождения си ден в семеен кръг в родния си град Кнежа. Още сутринта Александър я зарадвал с букет от десетки рози. Вечерта пък посветил на любимата си заря. написа възторжена Роксана в социалните мрежи, като не пропусна да благодари и на феновете си за добрите пожелания и подкрепата през последната година. Певицата каза заветното „да“ на Александър миналото лято. Броени дни по-късно се роди и първият им общ наследник, който носи името на татко си.", "date": "2018.10.08", "title": "Роксана отпразнува рожден ден със заря"}
{"url": "https://www.monitor.bg:443/bg/a/view/rapyryt-hollywood-play-beshe-pokazno-razstreljan-146325", "text": "Нюйоркският рапър Hollywood Play е бил показно разстрелян през изминалата нощ на излизане от нощен клуб в Куинс. Франк Сидни, както е истинското му име е имал регулярно участие в заведението, след което си е тръгнал около 3,15 ч след полунощ. Покушението е направено от черен седан, а срещу изпълнителят, който е в близкото обкръжение на звездата Карди Би, е стреляно два пъти. Първият куршум го улучва във врата, втория в крака. Откаран е веднага в най-близката болница „Джамайка Хоспитал“, но там само е констатирана смъртта. Свидетели на нападението твърдят, че стрелбата срещу рапъра не е случайност и точно той е бил мишената на нападателите. Никой друг не е пострадал. „Беше набелязан. Имаше още хора пред клуба, но никой не пострада. Само не разбирам защо точно той? Сигурно са го причаквали“, разказва барманката на клуба пред вестник New York Post.  Въпреки това полицията работи по всички версии и не изключва Hollywood Play да е убит случайно или по грешка.", "date": "2018.10.08", "title": "Рапърът Hollywood Play беше показно разстрелян"}
{"url": "https://www.monitor.bg:443/bg/a/view/kyrtica-kopae-probiva-pod-centralna-gara-v-plovdiv-146319", "text": "Пробивът под Централна гара в Пловдив ще бъде изпълнен под земята, за да не се пречи на трафика. Това означава, че най-вероятно машина тип „къртица”, по подобие на тази в столичното метро, ще прави тунелите под коловозите на влаковете. Целият проект е на стойност 45 милиона лева и реализацията му ще започне през 2020 година, а финалът на пробива с подходите ще е през 2021г. Чак след това ще се премахне Бетонният мост. Това обявиха на съвместна пресконференция в Пловдив генералният директор на НКЖИ инж. Красимир Папукчийски и кметът на града инж. Иван Тотев. „За 2 години трябва да направим пробива с подходите, изграждане в района на гарата 11 коловоза с контактна мрежа и осигурителна инсталация. Типът на строителството и сроковете, които се определят, не са случайни. Средно дневният напредък при големите съоръжения е между 30 и 50 метра на ден. Така че за едно съоръжение от порядъка на 800 метра под Централна гара, нямаме никакво притеснение, че ще бъде изпълнено за 2 години”, каза инж. Папукчийски. Той уточни, че ще се търси решение съоръжението да бъде изградено подземно. „Концентрираме се върху подземния метод. Не възнамеряваме да създаваме транспортен проблем в града”, каза директорът на НКЖИ. Той обаче уточни, че когато строителите стигнат до пробива при бул. „Васил Априлов”, няма как да се избегне затварянето на булеварда. „Предвиждаме пробиването на съоръжението и излизането към северната част на града, да стане последно, тъй като тогава няма как да не затворим за движение „Васил Априлов”, каза още той. Преди Бетонния мост да бъде бутнат, което се очаква да стане през 2021-2022 г., първо ще бъдат изградени алтернативни пътни връзки между южната и северната част на града – „Модър-Царевец“, разширението на улица „Кукуш“, изграждане на връзка между „Кукленско шосе“ и булевард „Цар Симеон“. На пресконференцията присъстваха собственици на имоти около трасето на пробива, които бяха притеснени дали къщите им ще бъдат отчуждени при строителството на тунела под гарата. „По този проект няма да има отчуждаване на имоти. В подземното преминаване имаме две платна с по две ленти. Едното платно отива на ул. „Димитър Талев” и в тази част става еднопосочно, пак с две ленти. От другата страна е „Македония”, която в частта си през гарата ще е с две ленти и ще влезе в съоръжението с две ленти”, гарантира кметът. Той обясни, че по първоначалния проект се е предвиждало пълно отчуждаване на 4 имота и частично на други, но проектът е бил коригиран и на този етап се предвижда изграждането на по две платна по посоките за движение на автомобилите. „Когато почнат дебатите по новия Общ устройствен план (ОУП), би трябвало да се включите и вие. Ако там това отчуждаване отпадне, значи няма да се случи”, се обърна Тотев към присъстващите собственици.", "date": "2018.10.08", "title": "„Къртица” копае пробива под Централна гара в Пловдив"}
{"url": "https://www.monitor.bg:443/bg/a/view/150-turisti-ot-tri-dyrjavi-si-dadoha-sreshta-na-piramida-106-v-jeravino-146316", "text": "Над 150 туристи от България, Сърбия и Македония за поредна година се срещнаха на пирамида 106, край село Жеравино в Чудинската планина. Това е най-западната точка на България, където се пресичат и границите на България, Сърбия и Македония. С развети национални знамена в геометричния център на Балканския полуостров се срещнаха приятели, завързаха се нови запознанства, а за финал се извиха кръшни хора около пирамидата.  Сред красивата панорама бе разиграна томбола, като печелившите получиха атрактивни туристически аксесоари и юбилейни тениски, предоставени от Министерството на младежта и спорта и Община Кюстендил.  „Трогателно бе как духът на дружеските отношения между нашите три съседски държави лъхаше от лицата и усмивките на всички присъстващи“, сподели секретарят на туристическо дружество „Осогово“ – Кюстендил, Силвия Михова. Следващата съвместна проява между туристите от трите държава ще бъде на ски курорта Бесна кобила. Първият ден ще се направи разходка около красивото Власинско езеро, а втория ден ще се изкачи връх Suplja padina /1868 м.н.в./.", "date": "2018.10.08", "title": "150 туристи от три държави си дадоха среща на пирамида 106 в Жеравино"}
{"url": "https://www.monitor.bg:443/bg/a/view/roman-ot-fermata-se-zapali-146313", "text": "Емигрантът Роман Банев се запали по време на първия мъжки дуел във „Фермата: Съединение“. Набеденият за плейбой на стопанството мъж падна от греда в една от битките срещу Цветан, докато пали с факла надпис. Той се строполи директно върху пламъците, но сам успя да изгаси огъня от крака си. Дуелът, кръстен от тв водещите и продуценти Иван и Андрей „Роман срещу ром“, беше един от най-оспорваните на малкия екран. Младото момче надви 38-годишният строителен предприемач едва с 36 стотни в решаващата пета битка. Роман обаче стана за резил още в първата битка, когато за около 20 минути не можа да подреди правилно българската азбука. И двамата фермери показаха завидни знания по история и си разделиха по 1, 5 точки с 5 от 6 верни отговора на въпросите от Алманаха.", "date": "2018.10.08", "title": "Роман от „Фермата“ се запали"}
{"url": "https://www.monitor.bg:443/bg/a/view/ara-malikjan-bylgarskata-narodna-muzika-e-izumitelna-i-vdyhnovjavashta-146318", "text": "„Обожавам българската народна музика, тя е изключително сложна. Народната музика е едно от най-сложните и комплексни неща. А вашата е изумителна и вдъхновяваща. Една от мечтите ми е някой ден да свиря българска народна музика.“, казва прочутият испански цигулар в интервю няколко седмици преди концерта си в София. Поради големия интерес организаторите от BG Sound Stage пускат допълнителни билети за концерта му на 1 ноември в зала 1 на НДК. Второто гостуване у нас е част от световното му турне, наречено „Невероятното пътешествие на една цигулка“. Казва, че той принадлежи на цигулката, а не тя на него. Цигулката на Ара не е със скъп произход, но затова пък спасява живота на неговия дядо, който бяга през 1915г. от арменския геноцид и се спасява в Ливан. Хванал инструмента в ръце още тригодишен, Ара получава първите си музикални уроци от своя баща – любител цигулар. Години след това става концерт - майстор на Кралския симфоничен оркестър на Мадрид и продава 100 000 копия „Годишните времена“ на Вивалди. Днес Ара обяснява защо гласът на неговия инструмент е способен да разплаче публиката: Ливанец по рождение, с арменска кръв и испанско местожителство, космополитът Ара Маликян пътува и се вдъхновява от музиката на различни народи, стилове и епохи. Преплита класиката с рока, фламенкото с народни ритми – арабски, арменски, руски. Непрекъснато открива и експериментира. Стилът му е уникален, впечатляващ, емоционален.", "date": "2018.10.08", "title": "Ара Маликян: Българската народна музика е изумителна и вдъхновяваща"}
{"url": "https://www.monitor.bg:443/bg/a/view/hristijandemokratite-si-iskat-merkel-za-lider-na-partijata-146314", "text": "Висши консерватори подкрепиха кандидатурата на германската канцлерка Ангела Меркел за преизбиране като председател на Християндемократическия съюз (ХДС) на предстоящия партиен конгрес през декември, предаде Ройтерс. С това Меркел получи доста необходима подкрепа в момент, когато вътрешни борби отслабват нейния авторитет, отбелязва агенцията. Тя казва, че ще изкара целия си канцлерски мандат до 2021 г. и ще се бори за преизбиране като председател на партията. През декември ХДС ще проведе конгрес в Хамбург, на който ще се гласуване за лидерския пост. Меркел понесе неочакван удар, след като миналия месец нейните консерватори отхвърлиха отдавнашния й съюзник Фолкер Каудер като лидер на парламентарната група на ХДС/ХСС. Този ход е показателен за нарастващото недоволство от 13-годишното й ръководство. Победата на Ралф Бринкхаус, определена от опозиционни лидери като политическо земетресение и начало на края на ерата на Меркел, до голяма степен беше възприета като знак, че депутатите искат гласът им да има по-голяма тежест при формирането на политиката на нейното правителство. Но председателят на Бундестага и бивш финансов министър Волфганг Шойбле заяви пред в. \"Билд ам зонтаг\", че избирането на Бринкхаус може да донесе известна стабилност в консервативния блок, разтърсен от вътрешни борби заради имиграцията. \"Промяната на върха на парламентарната група може да стабилизира канцлера\", каза той. \"От известно време в съюза цари известно притеснение. Може (избирането на Бринкхаус) да е било възможност да се изпусне напрежението\", заяви Шойбле. Вътрешният министър и лидер на ХСС Хорст Зеехофер, заради когото през лятото правителството едва не рухна заради спор за имиграцията с канцлерката, каза пред в. \"Велт ам зонтаг\", че подкрепя кандидатурата на Меркел за преизбиране като председател на ХДС. \"Ангела Меркел обяви, че би искала да се кандидатира за председател на партията. Мисля, че това е правилното решение\", заяви Зеехофер. През уикенда Меркел каза, че нейните консерватори трябва да сложат край на вътрешните борби, за да спрат загубата на подкрепа в социологическите проучвания пред регионалните избори в провинциите Бавария и Хесен този месец.", "date": "2018.10.08", "title": "Християндемократите си искат Меркел за лидер на партията "}
{"url": "https://www.monitor.bg:443/bg/a/view/nobel-za-ikonomika-za-borbata-s-klimatichnite-promeni-146315", "text": "Пол Ромер и Уилям Норхаус са тазгодишните носители на Нобелова награда за икономика, съобщават световните агенции. Признанието им се счита за най-престижното в тази област. Изследванията на учените \"значително разширяват обхвата на икономическия анализ, като изграждат модели, които обясняват как пазарната икономика взаимодейства с природата и знанието, съобщава Кралската шведска академия на науките. Пол Ромер, който е бивш главен икономист в Световната банка, е отличен за приноса му в интегрирането на технологичните иновации в макроикономическите анализи. Ученият е твърдо убеден, че правителствата следва да насърчават технологичните иновации като средство за осигуряване на бъдещ просперитет, като подкрепят финансирането на точните науки. Другият лауреат - Уилям Норхаус, често е сочен за бащата на икономиката, свързана с климатичните изменения. Той изследва начините, по които климатичните промени влияят на икономическия модел. Подобен пример може да бъде даден с данъка върху парниковите емисии. „Работата на двамата учени не дава заключителни становища, но откритията им значително ни приближиха до отговора на въпроса как можем да постигнем устойчив икономически растеж в глобален план”, посочва Нобеловият комитет.", "date": "2018.10.08", "title": "Двама американци с нобел за икономика"}
{"url": "https://www.monitor.bg:443/bg/a/view/deo-otnovo-shte-stava-tatko-146317", "text": "Тв водещият Деян Славчев-Део и нежната му половинка Мариана Станчева са в очакване на втори наследник, научи „Монитор“ от близки до двойката. Още не е ясно какъв е полът на бебето, а гордият татко публикува кадър от рождения си ден, на който ясно личи коремчето на красавицата с мулатски корени. Щастливата новина идва точно година, след като 43-годишният певец и любимата му вдигнаха сватба. Миналия октомври те сключиха граждански брак, а седмица по-късно вдигнаха и голямо тържество. Искрите между двойката пламнаха преди повече от 5 години и почти веднага заживяха под един покрив. Мариана и изпълнителят на „Дай газ“ възпитават един син – Борислав, който се появи на бял свят през 2016 г. Прави ми впечатление как си задържа погледа върху нас и ни изучава. Нещо, което ние, възрастните, трябва да правим по-често. Страхувам се в какъв свят ще живее един ден, но тези тревоги се прокрадват за секунди. Когато човек е без дете, в един момент се блъска в стена. Преживяванията на познатите места като че ли се изчерпват. Трябва да се появи дете, на което да му покажеш света. Да преоткриеш света през неговите очи“, коментира преди време вечно усмихнатият блондин.", "date": "2018.10.08", "title": "Део отново ще става татко"}
{"url": "https://www.monitor.bg:443/bg/a/view/smetnaha-vyzmojnostta-za-sreshta-s-izvynzemni-146323", "text": "Учени от Федералния политехнически институт в Лозана, Швейцария, разработиха статистически модел, който позволява да се определи вероятността да бъде открита извънземна цивилизация в Млечния път, съобщи сайтът Физ.орг. Заключенията им са, че ако човечеството не открие източник на радиосигнали в радиус 40 хиляди светлинни години, в галактиката най-вероятно няма други освен нас. Физикът Клаудио Грималди използвал теоремата на Бейс, която позволява да се определи вероятността от събития, които са статистически свързани с други, вече станали събития. Например въз основа на липсата на източници на извънземни радиосигнали на определено разстояние от Земята може да се прецени възможността да съществува технологично развита цивилизация на по-голяма дистанция. Следователно, ако астрофизици не открият следи от извънземни в радиус 1000 светлинни години, вероятността Земята да остане в зоната на достъп за радиосигнали от други галактики ще е над 10-процентна. В този случай радиотелескопите просто не са достатъчно чувствителни, за да открият радиосигналите. Ако обаче дори една цивилизация е в пределите на въпросния радиус 1000 светлинни години, вероятността да съществува друга в различна част от Млечния път се повишава до почти 100 процента. Но досега учените са изследвали пространство, което не надвишава 40 светлинни години. Методът на Грималди освен това отчита единствено възможността за контакт с подобна на нашата цивилизация, но не и с разумни същества, които са в по-нисък стадий от развитието си или вървят по алтернативен път на развитие.", "date": "2018.10.08", "title": "Сметнаха възможността за среща с извънземни "}
{"url": "https://www.monitor.bg:443/bg/a/view/fond-na-bankata-za-razvitie-investira-65-mln-leva-v-malki-firmi-146310", "text": "Българската банка за развитие е регистрирала Фонд за капиталови инвестиции в изпълнение на мисията си за подкрепа на българския бизнес и стратегията си за периода 2017 - 2020. Дружеството е с капитал 65 млн. лв. и ще участва в капитала на малки, средни и стартиращи предприятия с цел повишаване конкурентоспособността на бизнеса, осигуряване на капитал за научноизследователска и развойна дейност, увеличаване на производствения капацитет, финансиране преди набиране на капитал на регулиран пазар и усвояване на средства от фондове на Европейския съюз. Фондът ще може да инвестира в едно предприятие не повече от 10 процента от собствения си капитал или 6 млн. лв., като придобива максимум 34 на сто от капитала на търговското дружество. Приоритетно ще се финансират малки и средни фирми във фаза на растеж, стартиращи предприемачи, социални предприятия, иновации. Фондът ще предоставя също консултантски услуги относно капиталовата структура на малките и средните предприятия и възможностите за инвестиции. По мнение на бизнеса в страната ни има достатъчно финансиране за създаване на стартиращи компании, но липсва дялов капитал за растеж. Данни на Европейския инвестиционен фонд сочат, че в България, както и в цяла Европа, доминират сделките в ранните сегменти при стартиране на бизнес и почти липсва дялов капитал във фазата на растеж. Чрез новото си дружество, което ще заработи в началото на следващата година, Българската банка за развитие ще разполага с още един инструмент за подкрепа на българския бизнес и изпълнение на мандата си за запълване на пазарен недостиг.", "date": "2018.10.08", "title": "Фонд на Банката за развитие инвестира 65 млн. лева в малки фирми"}
{"url": "https://www.monitor.bg:443/bg/a/view/levski-objavi-rejim-sami-sreshtu-vsichki-146321", "text": "В „Левски“ цари истинска еуфория след поредната победа в Първа лига. 26-кратните шампиони записаха успех номер осем под ръководството на Славиша Стоянович след 2:0 срещу „Славия“, а тимът успя отново да се върне на върха, където ще остане поне до сблъсъка с „Лудогорец“ на 20 октомври. Шефовете на „Герена“ останаха повече от доволни от победата във второ столично дерби поред, като недвусмислено посочиха, че остават в борбата за титлата независимо от пределната мобилизация на всички отбори срещу тях. Изпълнителният директор Красимир Иванов пък явно имаше забележки и към съдийската бригада за някои отсъждания в ущърб на „сините“. „Не знам дали се видя по телевизията. Сами срещу всички“, коментира лаконично след двубоя Иванов. Шефът не пропусна да благодари и на публиката, която по думите му е била 12-ти играч в мача. „Д-р Яблонски има и ново амплоа, а Станислав Костов е машина. Материализира труда на отбора“, добави в емоционален пост Иванов впечатленията си от мача с „белите“. „Сините“ се заканват да са над 2000 души в Разград и от сега планират да влязат в контакт с домакините за уточняването на всички условия за гостуващите привърженици. Преди дербито за първото място обаче „сините“ и „орлите“ ще имат на разположение близо две седмици заради паузата за националните отбори. На „Герена“ не възнамеряват на губят игрови ритъм, като за целта ще изиграят контрола с „Локомотив“ (София) на стадион „Георги Аспарухов“. Срещата ще е в събота от 17 часа, а в спаринга се очаква да вземат участие голяма част от футболистите, които не попадат сред титулярните 11 на Славиша Стоянович. Специалистът иска да изпробва и различни тактически постройки преди дербито от 12-я кръг на „Лудогорец Арена“.", "date": "2018.10.08", "title": "„Левски“ обяви режим: „Сами срещу всички“ "}
{"url": "https://www.monitor.bg:443/bg/a/view/55-godishen-namushka-s-noj-bivshija-na-dyshterja-si-146311", "text": "55-годишният Мартин П. От Дългопол беше задържан от полицията за срок до 72 часа, след като намушкал бившия мъж на дъщеря си, съобщиха от ОД на МВР-Варна. Той бе арестуван непосредствено след инцидента в събота и привлечен като обвиняем от Окръжната прокуратура във Варна за убийство на 36-годишния мъж, който преди години живеел с дъщеря му на семейни начала (престъпление по член 115 от НК). Разправията между двамата се разиграла на 6 октомври, като в изблик на гняв, тъста наръгал с нож бившия си зет. Последствията станали ясни, след като жертвата потърсила помощ в здравния пункт в Дългопол. Малко по-късно младият мъж починал там. 55-годишният Мартин пък сам отишъл в полицейския участък в Дългопол и се предал на властите. Там признал, че е намушкал бившия мъж на дъщеря си, след което е бил задържан. Предстои Окръжната прокуратура във Варна да внесе искане във Варненския окръжен съд за определяне на постоянна мярка за неотклонение „Задържане под стража“. Работата по случая продължава под надзора на прокурор от Окръжната прокуратура във Варна.  ", "date": "2018.10.08", "title": "55-годишен намушка с нож бившия на дъщеря си "}
{"url": "https://www.monitor.bg:443/bg/a/view/hvanaha-dyrjaven-slujitel-pijan-zad-volana-146303", "text": "Държавен служител от дирекцията по безопасност и контрол на храните в Пещера е бил спипан да шофира пиян. Мъжът е с инициали Т.А., съобщиха официално от Областната дирекция на полицията в Пазарджик, Неофициално се разбра, че става въпрос за началника на отдела в родопското градче Тодор Апостолов, който бил спрян за проверка по време на рутинна специализирана полицейска операция в събота вечерта. По същото време в цялата пазарджишка област вървеше спецакция на полицията и в много населени места имаше патрулни постове на силовото ведомство. Чиновникът бил седнал зад волана на служебния автомобил, когато бил спрян от автопатрула на МВР. След направен тест с дрегер е установено, че той е седнал зад волана с 1,9 промила. Спрямо нарушителя е образувано бързо полицейско производство. Шофирането с концентрация на алкохол в кръвта над 1,2 промила е престъпление и се наказва с лишаване от свобода до 1 г., както предвижда в такива случаи Наказателният кодекс.  ", "date": "2018.10.08", "title": "Хванаха инспектор по храните пиян зад волана"}
{"url": "https://www.monitor.bg:443/bg/a/view/cacarov-i-mladen-marinov-na-sreshta-s-kriminalisti-v-ruse-146304", "text": "Главният прокурор Сотир Цацаров и вътрешният министър Младен Маринов пристигнаха в Русе. Те влязоха в сградата на областната дирекция на полицията в града. Двамата ще имат среща с местни криминалисти и прокурори във връзка с жестокото убийство на 30-годишната Виктория Маринова, административен директор и водещ на предаване в регионалната телевизия TVN. Те ще разговарят с журналисти след приключване на срещата. Трупът на Виктория Маринова бе открит в събота от гражданин към 14, 20 часа в обрасла с растителност зона до бетонна алея край река Дунав. Смъртта на младата жена е настъпила от множество удари по главата и задушаване. Очаквайте подробности!", "date": "2018.10.08", "title": "Цацаров и Младен Маринов на среща с криминалисти в Русе"}
{"url": "https://www.monitor.bg:443/bg/a/view/milion-i-polovina-za-inovativni-uchilishta-146306", "text": "Милион и половина от държавния бюджет на МОН ще бъдат заделени следващата година за иновации в училищата. Преди това ще бъде изработен списък с най-добрите от тях, заяви просветният министър Красимир Вълчев по време на откриването на   център във Втора английска гимназия \"Томас Джеферсън\". \"Предвиждаме следващата година в бюджета на Министерството да отделим средства за насърчаване на иновации в училище. Няма да бъдат всички иновативни училища. Сумата няма да е много голяма, около милион и половина.\", каза Вълчев. Той обясни, че в края на следващия месец ще се организира дискусия, на която ще се представи мониторинг на реализираните иновации в близо 300 училища, на която да се подберат добрите практики и подходящите. \"Няма как да направим една иновация задължителна за едно училище. трябва да направим списък на добри практики и иновации, които дават резултатите. Всяко училище може да избира.\" \"Няма как да бъдат всички 2400 училища, 50-100. инструменти, с които да се финансират.\",каза още просветния министър. Втора английска гимназията също е със статут на иновативно училище. Техният проект е „STEM център с виртуални лаборатории за учене“.  Целта на иновацията е разширяване на обхвата на иновативните методи в училище чрез изграждане на виртуална STEM лаборатория. Днес бяха представени 4 от тях, свързани с биология, химия, физика, математика, информатика Като в тях едновременно се изучават няколко от изброените дисциплини.С иновацията се усъвършенства моделът на учебния час чрез въвеждане на интегративни модули от учебното съдържание в 9 и 10 клас, свързани със здравето и устойчивата среда. Проектът обхваща периода 2018/ 2022 г. Ще се реализира в 4 етапа. Всеки етап обхваща една учебна година. Иновативната идея се въвежда през уч. 2018/ 2019 г. в три паралелки на 9 кл. – 9А, 9В и 9Г кл., проявили интерес към природните науки, математиката и географията. Следващата учебна година ще се обхванат както тези три паралелки, така и новоприетите. Предвижда се иновацията да се разрасне и да включва часовете по география, изкуство, философия", "date": "2018.10.08", "title": "Милион и половина за иновативни училища "}
{"url": "https://www.monitor.bg:443/bg/a/view/zadyljitelnoto-oditirane-na-malki-i-sredni-firmi-shte-otpadne-146309", "text": "Рядко срещано явление се случи на днешното заседание на националния съвет за тристранно сътрудничество. Бизнесът и синдикатите си стиснаха ръцете относно бъдещите промени в данъчните закони, подготвени от ведомството на финансовия министър Владислав Горанов за догодина. На тристранката бяха обсъдени промени в Закона за корпоративно подоходно облагане и съпътстващите промени в Закона за облагането на физическите лица, Закона за местните данъци и такси, Данъчно-осигурителния процесуален кодекс, Закона за ДДС и този за счетоводството. „Мога да поздравя колегите за единодушно одобрение на внесения законопроект, така че имаме успешно заседание, рядко се случва, но е факт“, заяви пред медиите вицепремиерът и председател на националния съвет Валери Симеонов. Работодателите настояват за по-облекчени условия за одитиране на малките и средните предприятия. Предложенията в Закона за счетоводството ще бъдат подкрепени и внесени от депутати в Народното събрание, а аз ще го предложа на обсъждане на заседанието в сряда на МС, обяви Симеонов в отговор на големите организации, които оценяват разходите на 13 млн. лева. По време на заседанието пое ангажимент въпросът да бъде обсъден, но това може да стане и в парламента, а не преди внасянето на измененията на пакета от данъчни закони в Народното събрание. „Одитът, във вида, в който съществува, има за цел да защити интересите на акционерите, не толкова на фиска, защото фискът има други инструментариуми за контрол и надзор върху дейността на данъкоплатците. Така че сме отворени за този дебат“, заяви Горанов. Задължителното одитиране засяга 6000 фирми от малкия и средния бизнес. Необходимо е да бъдат вдигнати праговете, при които се извършва задължителен одит. Работодателите настояват те да се изравнят с европейската директива и затова са внесли законодателна инициатива за вдигането им от 4 млн. лева оборот годишно на 8 млн. лева. Националният съвет за тристранно сътрудничество обсъди още промени в данъчните закони. С тях се предлага цялостна реформа в облагането на имоти, според която отстъпката от 50% може да се използва само за единствено основно жилище. Предвиждат се промени и в начина за облагане на автомобилите. Местният данък ще зависи от екостандарта им и годината на производство. Очаквайте подробности!", "date": "2018.10.08", "title": "Задължителното одитиране на малки и средни фирми ще отпадне"}
{"url": "https://www.monitor.bg:443/bg/a/view/zamraziha-aktivite-na-deripaska-v-sa-sht-146307", "text": "Властите в САЩ са замразили американските активи на руския олигарх Олег Дерипаска, включително имения в нюйоркския район Горен Ийст Сайд и във Вашингтон. Това съобщава в. \"Ню Йорк пост\", позовавайки се на източници от Министерството на финансите на САЩ. Руският милиардер и контролираните от него компании En+ Group, ГАЗ, \"Базов елемент\" и \"Русал\" бяха сред онези, срещу които Вашингтон наложи санкции в началото на април. Това означава блокиране на активи и забрана на всякакъв бизнес с тези компании за американски граждани. Според изданието през 2008 г. Дерипаска е придобил недвижим имот в Ню Йорк на стойност 42,5 млн. долара. Въпреки замразяването на активи, Дария Жукова, бившата съпруга на Роман Абрамович, друг известен руски олигарх, живее с децата им в имението на Дерипаска на 64-та улица в Ийст Сайд. Представители на Дерипаска и Жукова са отказали да коментират каквото и да било по темата пред вестника.", "date": "2018.10.08", "title": "Замразиха активите на Дерипаска в САЩ"}
{"url": "https://www.monitor.bg:443/bg/a/view/sauditska-arabija-stava-hyb-za-iznos-na-bg-hrani-v-blizkija-iztok-146302", "text": "„Саудитска Арабия е много голям пазар и консуматор на хранителни продукти. Знаем, че имате добра храна и може да използвате Саудитска Арабия като хъб за целия арабски свят. Ние сме много голям и силен пазар. Виждам огромен потенциал в развитието на сътрудничеството ни в областта на земеделието“, това каза при срещата си с българския земеделски министър Румен Порожанов изпълнителният директор на генералния инвестиционен орган на кралството Ибрахим Ал Омар.Ибрахим Ал Омар. „През последните месеци работим изключително активно с министерството на земеделието на Саудитска Арабия по няколко проекта за инвестиции в областта на земеделието. Има инвестиционен проект за завод за фураж в България, който е в напреднала фаза“, каза от своя страна Румен Порожанов. „Съвсем скоро България ще има посолство тук. Както аз, така и правителството на премиера Бойко Борисов, работим много сериозно и имаме голям напредък“, допълни министър Порожанов. Вчера той посети една от най-големите кравеферми в Саудитска Арабия, собственост на компанията „Алмарай“. Министър Порожанов бе посрещнат от принц Наиф бин Султан ал Сауд ал Кабеер. По думите на Ал Кабеер фермата е с много висока продуктивност, една крава дава 40-45 литра мляко на ден. „Алмарай“ отглежда над 170 000 крави в Саудитска Арабия, като компанията оперира в Северна и Южна Америка, Европа и Азия. За нея работят над 45 000 души по целия свят, като освен мляко и млечни продукти, тя произвежда плодови и натурални сокове, тестени изделия и детски храни. Министър Порожанов е в Саудитска Арабия по покана на колегата си Абдулрахман ал Фадли. Днес той официално ще открие българския щанд на изложението Saudi Agrofood, на което България участва за първи път със свой собствен щанд, на който ще се представят девет български фирми и производители.", "date": "2018.10.08", "title": "Саудитска Арабия става хъб за износ на БГ-храни в Близкия Изток"}
{"url": "https://www.monitor.bg:443/bg/a/view/tri-bylgarcheta-obvineni-za-podpalvane-na-pojari-na-krit-146305", "text": "Трима непълнолетни български граждани са разследвани за участие в причиняването на пожар в община Виано на остров Крит, съобщава \"Прото тема\".  Тримата са били задържани, докато са се опитвали да запалят умишлено втори пожар, и след като им е било повдигнато обвинение, са били освободени с ограничителни мерки. Според сведенията на местни жители, непълнолетните българи са се опитали да запалят пожар край пътя по времето, когато в района вече е горял друг пожар, който обаче не ги е застрашавал. Полицията се е намесила незабавно и ги е предала на противопожарните служби, които са прехвърлили случая на прокуратурата в Ираклион. След като на трите момчета е било повдигнато обвинение за опит за палеж, те са били освободени, като са им били наложени ограничителни мерки.", "date": "2018.10.08", "title": "Три българчета обвинени за подпалване на пожари на Крит "}
{"url": "https://www.monitor.bg:443/bg/a/view/uvelichavat-parite-za-gyrcija-ot-evrofondovete-146308", "text": "Еврокомисарят за регионалната политика Корина Крецу обяви, ще бъдат увеличени европейските фондове за Гърция за следващия бюджетен период на ЕС в периода 2021-2027 г., съобщават гръцките медии.  По думите на еврокомисаря, на Гърция ще бъдат отпуснати допълнително около 1,5 млрд. евро в сравнение с периода 2014-2020 г. Част от отпуснатите европейски средства ще имат за цел засилване на конкурентноспособността на 20-те хиляди малки и средни предприятия в Гърция.", "date": "2018.10.08", "title": "Увеличават парите за Гърция от еврофондовете"}
{"url": "https://www.monitor.bg:443/bg/a/view/stoltenberg-v-syrbija-146312", "text": "НАТО бомбардира Сърбия през 1999 година за добро. В това е убеден генералният секретар на Алианса Йенс Столтенберг.  Според него, въпреки че много сърби имат лошо отношение към Пакта, всичко е било направено за тяхно добро, с цел да бъдат спасени. Трябваше да отървем сърбите от режима на Слободан Милошевич, каза той. Той направи това изявление в Белград, по време на събитие в Белградския университет, където очаквано отговаря на много неудобни въпроси. Днес генсекът е на посещение в Сърбия. Той ще проведе среща със сръбския президент Александър Вучич, бивш ултранационалист, днес водещ страната по пътя към Европейския съюз. Очаква се двамата да обсъдят отношенията между НАТО и Сърбия днес. Вучич вече обяви, че Белград няма планове да влиза в Пакта, както и че държи на добросъседските отношения, въпреки тежкото минало на региона. В същото време, Вучич се стреми да запази добрите отношения и с Русия.", "date": "2018.10.08", "title": "Столтенберг в Сърбия"}
{"url": "https://www.monitor.bg:443/bg/a/view/brexit-edva-1-5-ot-biznesa-na-ostrova-e-optimist-za-bydeshteto-146294", "text": "Негативните настроения сред бизнеса във Великобритания се увеличават през последното тримесечие. В последното си проучване експертите на консултантската компания Deloitte предупреждават, че притесненията от дългосрочното въздействие на Brexit се увеличават. Фирмите се опасяват, че търговските им отношения с клиенти в Европейския съюз могат да бъдат прекъснати през следващата година. Последното проучване на Deloitte сред финансовите директори показва, че само 13 на сто от тях са по-оптимистични по отношение на перспективите пред тяхната компания, отколкото преди три месеца. Това е рязък спад в сравнение с юли, когато 24 на сто очакваха условията за бизнес да се подобрят. 79% от финансовите директори заявяват, че очакват дългосрочната бизнес среда да се влоши в резултат на Brexit. За сравнение през второто тримесечие на годината процентът е бил по-нисък - 75%. Това е третото поредно тримесечно покачване до най-високото ниво след референдума за излизане на Великобритания от ЕС, отчитат от Deloitte . \"Финансовите директори станаха по-песимистични относно дългосрочния ефект от излизането на Обединеното кралство от ЕС\", казва Ян Стюарт, главен икономист в Deloitte. \"Едва 12% от финансовите директори казват, че е подходящо време да поемат риск и 44% очакват капиталовите им разходи  да бъдат по-ниски през следващите три години\", коментира още икономистът пред Guardian. Консултантската компания е интервюирала 95 главни директори, от които 18 компании от борсовия индекс FTSE 100 и 36 от по-малките фирми, включени в списъка на FTSE 250.", "date": "2018.10.08", "title": "Brexit: Едва 1/5 от бизнеса на Острова е оптимист за бъдещето"}
{"url": "https://www.monitor.bg:443/bg/a/view/petkova-poskypvaneto-na-prirodnija-gaz-e-zaradi-sporazumenieto-mejdu-ek-i-gazprom-146296", "text": "\"Булгаргаз\" подписа на 28 септември тази година на срещата в Санкт Петербург между \"Булгаргаз\" и \"Газпром\", в това допълнение има много ясно определени параметри, при които тази цена може да бъде предоговаряна. На първо място се променя срока, на базата на който може да бъде предоговорена цената. До настоящия момент той беше на 4 години, сега става на всеки 2 години \"Булгаргаз\" има право да иска промяна на цената. Това коментира пред НоваТВ министърът на енергетиката Теменужка Петкова, относно възможностите за поевтиняване на природния газ.  Но такава промяна може да бъде поискана при строго определени условия, а именно тогава, когато цената на природния газ за България, която ние получаваме по договора с \"Газпром\", се различава от тази, която пазарната цена, на практика съизмерена с тази на границите на Германия, Франция и Италия и хъбовете в Европа. Твърденията, че България е закъсняла с преговорите с руснаците, министър Петкова коментира така: \"На 6 август тази година \"Газпром експорт\" информира \"Булгаргаз\" за споразумението, което е подписано с ЕК и прилага две допълнения към договора с България, които засягат два изключително важни въпроса - възможността за предоговаряне на цената на природния газ и възможността за смяна на входната точка за доставка на България\", коментира енергийният министър. Сливане на АЕЦ \"Козлодуй\" и ТЕЦ \"Марица изток 2\" не решава проблеми, а създава допълнителни такива за топлоелектрическата централа и никой няма да вземе решение, което поставя в риск сигурността на енергийната система, обясни още Петкова.", "date": "2018.10.08", "title": "Петкова: Ще предоговаряме цените с \"Газпром\" на 2 години, вместо на 4 (ОБНОВЕНА)"}
{"url": "https://www.monitor.bg:443/bg/a/view/toto-pechalbi-tiraj-no80-146350", "text": "„6 от 49“: Числа - 12, 15, 32, 38, 44, 46. Печалби: 6 – няма, 5 – 5 по 5280,30 лв., 4 – 351 по 75,20 лв., 3 – 6795 по 5,40 лв. ДЖАКПОТ: 2 407 727,76 лв. „6 от 42“: Числа - 2, 6, 16, 28, 33, 38. Печалби: 6 – няма, 5 – 11 по 1018,30 лв., 4 – 310 по 36,10 лв., 3 – 4536 по 3,50 лв. ДЖАКПОТ: 650 400,67 лв. „5 от 35: I теглене: 2, 12, 20, 21, 33. Печалби: 5 – 1 по 24 399,10 лв., 4 – 141 по 151,40 лв., 3 – 5411 по 5,60 лв. II теглене: 4, 9, 22, 31, 33. Печалби: 5 – 1 по 24 399,10 лв., 4 – 223 по 95,70 лв., 3 – 6559 по 4,70 лв. \"5/50 - 1/12 Зодиак\": Числа - 5, 21, 23, 25, 26; Зодия 3 - близнаци. Печалби: 5+1 – няма, 5 – няма, 4+1 – няма, 4 – 2 по 500,00 лв., 3+1 – 25 по 100,00 лв., 3 – 208 по 10,00 лв., 2+1 – 370 по 5,00 лв., 1+1 – 1545 по 1,50 лв., 2 – 3345 по 0,80 лв., 0+1 – 1887 по 1,00 лв. ДЖАКПОТ: 3 000 000,00 лв. ТОТО ДЖОКЕР: Позиция - 4, 7, 9; Цифри – 6, 8, 0. Печалби: 3 – няма, 2 – 769 по 32,20 лв. ДЖАКПОТ: 44 278,65 лв. „Рожден ден“: Година 53, месец 08, дата 31, ден 3. Печалби: I група – няма, II група – 1 по 465,30 лв., III група – няма, IV група – 4 по 58,20 лв., V група – 1 по 232,60 лв., VI група – 7 по 26,60 лв., VII група – 15 по 15,50 лв., VIII група – 40 по 4,70 лв., IX група – 38 по 7,40 лв., X група – 32 по 10,20 лв., XI група – 230 по 1,60 лв., XII група – 230 по 2,00 лв., XIII група – 197 по 5,00 лв., XIV група – 1239 по 1,30 лв., XV група – 2623 по 0,99 лв. ДЖАКПОТ: 12 142,82 лв. „Втори тото шанс“ Печалба Игра Фиш № Район Форд ЕкоСпорт 6/49 691804357 Дулово 5000 лв. 5/35 911578768 София 5000 лв. 5/35 234832124 Велико Търново", "date": "2018.10.08", "title": "Тото печалби, тираж Nо80"}
{"url": "https://www.monitor.bg:443/bg/a/view/kanie-uest-otnovo-izbjaga-ot-socialnite-mreji-146297", "text": "Рапърът Кание Уест отново се покри от социалните мрежи. Изпълнителят на We Got Love изтри профилите си онлайн, след като стана обект на критика от страна на собствените си фенове с изказвания „за“ робството. За съпруга на Ким Кардашиян бягството от мрежите е обичайна мярка, чрез която се справя с недоброжелателите. Миналата година той изтри акаунта си в Инстаграм, след което на няколко пъти се връщаше и отново блокираше достъпа до профила си. Отсъстваше и от Туитър в продължение на почти година, като след това активира страницата си единствено, за да проведе мащабната пиар кампания за предстоящия си албум. Междувременно Уест, който работи и като продуцент, реши и да смени името си. Ексцентричният рапър държи феновете му вече да го наричат Ие. Музикантът и друг път се е подвизавал на музикалната сцена с този псевдоним, вдъхновен от названието и на осмия му студиен албум.", "date": "2018.10.08", "title": "Кание Уест отново избяга от социалните мрежи"}
{"url": "https://www.monitor.bg:443/bg/a/view/eva-majdel-nastojavame-ek-da-vyvede-edinno-zarjadno-za-mobilnite-ustrojstva-146301", "text": "В писмо до Европейската комисия с мои колеги евродепутати настояваме да се въведе единно зарядно за мобилните устройства в ЕС. Това заяви евродепутатът от ЕНП Ева Майдел, съобщават от пресцентъра на ГЕРБ. Майдел е съавтор на изпратеното в петък - на 5 октомври - писмо до Европейската комисия Майдел уточнява, че става въпрос не само за смартфоните, но и таблети, устройства за електронни книги, смарт часовници, малки камери и други сходни малки смарт устройства. \"Анализите показват, че годишно изхвърляме над 51 тона стари и ненужни зарядни за мобилни устройства, което е екологичен проблем, който може да се реши лесно на европейско ниво. Това е една от ползите на Европейския съюз – да решава проблеми, които не могат да се решат само от една държава.“,  Ева Майдел, която е член на комисията на ЕП за вътрешен пазар и защита на потребителите допълни, че въпреки, че по този въпрос се работи от 10 години, до момента няма задължаваща европейска регулация. „През 2011 г. най-големите производители на мобилни устройства се включиха в меморандум за доброволно използване на универсално зарядно. След няколко години това доброволно споразумение изтече и беше подписано само от някои от участниците, което ги поставя в по-неудобна позиция от конкурентна гледна точка. Освен това, меморандумът се отнасяше само за мобилните телефони. С навлизането на технологиите за бързо зареждане отново всяка компания залага на свои решения, вероятно в опит да задържи клиентите си и за дрги продукти, защото никой не желае да носи 3 различни зарядни, когато отива на почивка или в командировка. Затова настояваме до края на мандата си през юни 2019 г. Европейската комисия да приеме единен стандарт,“ допълни Майдел.", "date": "2018.10.08", "title": "Ева Майдел: Настояваме ЕK да въведе единно зарядно за мобилните устройства"}
{"url": "https://www.monitor.bg:443/bg/a/view/rumen-radev-na-vizita-pri-elizabet-ii-146300", "text": "Президентът Румен Радев ще бъде на посещение във Великобритания по покана на нейно Величество кралица Елизабет II, съобщиха от дминистрацита на президента. Визитата на държаният глава в Обединеното кралство ще е от 17 до 19 октомври, а самата ауденция при кралицата ще бъде на 18 октовмри.  В рамките на визитата си Румен Радев ще изнесе лекция в университета в Оксфорд и ще се срещне с представители на българската общност, уточняват от \"Дондуков\" 2.  Държавният глава ще посети Съюзното военноморско командване на НАТО в Нортууд. Радев и българската делегация ще посетят и Уестминстърското абатство в Лондон. По време на визитата си президентът ще бъде придружаван от съпругата си Десислава Радева, която ще се срещне с учители, преподаващи в българските училища във Великобритания.  ", "date": "2018.10.08", "title": "Румен Радев на визита при Елизабет II"}
{"url": "https://www.monitor.bg:443/bg/a/view/dobrovolci-napraviha-esenno-pochistvane-na-sedemte-rilski-ezera-146298", "text": "Доброволци направиха есенно почистване в района на Седемте рилски езера. Инициативата, в която се включиха десетки хора, беше на фондация „Нашият дом е България“. На всеки един от участниците в акцията бяха предоставени ръкавици, чували и метални шишове, а събраният боклук беше извозен от екип на общинската администрация в Сапарева баня. „Почистването беше необходимо особено сега, след края на летния сезон. Знаете, че не малко туристи остават след себе си боклуци, които замърсяват района около Езерата. Идеята ни бе да използваме само ръчен доброволчески труд, без механизация и препарати. Определено сега районът около Седемте рилски езера е чист“, обявиха участници в акцията.   Само преди по-малко от месец доброволци направиха почистване и на територията на Национален парк „Рила“. В рамките на два дни около 50 доброволци успяха да съберат близо 90 чувала с битови отпадъци, които бяха транспортирани до най-близките депа в района.", "date": "2018.10.08", "title": "Доброволци направиха есенно почистване на Седемте рилски езера"}
{"url": "https://www.monitor.bg:443/bg/a/view/chernobil-zaraboti-otnovo-146299", "text": "Повече от 30 години след най-тежкото ядрено бедствие в историята, Чернобил отново произвежда енергия. Буквално от пепелта на АЕЦ се появи Слънчевата електроцентрала в Чернобил, която бе официално открита миналия петък. Слънчевата система е логичен избор за района. Забранената за достъп зона от 2.600 кв. км. е обезлюдена, опасна живеене и неподходяща за земеделие, въпреки че местната дива природа изглежда се наслаждава на отсъствието на хората. Също така, голяма част от инфраструктурата, необходима за захранване на мрежата с енергия, вече е на лице. В сегашния си вид слънчевата електроцентрала в Чернобил има капацитет от едва 1 MW, което е само малка част от 4000 MW на старата атомна електроцентрала. Но освен очевидните ползи от безопасния добив на електроенергия има планове за увеличаване на производството, в бъдеще до 100 MW.", "date": "2018.10.08", "title": "Чернобил заработи отново"}
{"url": "https://www.monitor.bg:443/bg/a/view/nad-20-jertvi-na-katastrofa-s-limuzina-v-nu-jork-146291", "text": "Най-малко 20 души са загинали при катастрофа в САЩ, съобщиха световните информационни агенции. Пътният инцидент е станал в град Скохери, намиращ се на 260 км северно от Ню Йорк. Лимузина е връхлетяла с висока скорост върху други коли. Има и загинали пешеходци. За момента повече информация по случая не е дадена. Предстои оповестяване и на имената на жертвите. Очевидци са описали пред медиите ужасяващата сцена на пътя. Това е една от най-тежките катастрофи в страната от 2009 година насам.", "date": "2018.10.08", "title": "Над 20 жертви на катастрофа с лимузина в Ню Йорк "}
{"url": "https://www.monitor.bg:443/bg/a/view/arestuvaha-kmet-udaril-futobolen-sydija-146295", "text": "Кметът на пловдивското село Дълго поле Тодор Танански е бил задържан за 24 часа, след като ударил с пластмасова бутилка футболен съдия. Нападението било извършено в съблекалните след мача между отборите на Дълго поле и Цалапица. Таналски бил вбесен, че реферът свирил неправилно. Срещу управника е образувано досъдебно производство за хулиганство. Местните жители на Дълго поле са учудени, че си е изпуснал нервите, тъй като по думите им бил много сдържан. Танански бил треньор и на селския отбор.", "date": "2018.10.08", "title": "Арестуваха кмет ударил футоболен съдия"}
{"url": "https://www.monitor.bg:443/bg/a/view/ben-aflek-i-djenifyr-garnyr-finaliziraha-razvoda-si-146279", "text": "Актьорите Бен Афлек и Дженифър Гарнър официално влязоха в графата „щастливо разведени“. Преди дни бившите съпрузи са се събрали в дома на екранната Електра със своите азвокати и частен съдебен изпълнител, който е финализирал процеса за разтрогване на брака. В медийното пространство вече се появиха сценарии за това кой ще поеме попечителството над трите им деца – Вайлет, Серафина и Самюел, както и как са разпределени финансовите им активи от 190 милиона долара. Още когато съобщиха за краха на любовта си обаче актьорите бяха категорични, че искат съвместно попечителство и че ще разделят имуществото си, придобито след венчавката, по равно. Афлек и Гарнър обявиха решението си да се разделят още през юни 2015 г. Според съобщения в медиите, актьорите са решили да сложат край на 10-годишния си брак главно заради пристрастяването на Афлек към хазарта. Той обаче отрече тези твърдения. Междувременно холивудският ас излезе от клиниката за алкохолици, в която постъпи към края на месец август. Носителят на „Оскар“ прекара 40 дни в рехабилитационното заведение, като към решението да потърси отново помощ за зависимостта си го подтикнала именно Гарнър. От алкохолизъм Афлек се лекува още през 2017 и 2001 г. „Бен е алкохолик. Повечето ми дядовци са алкохолици. Баща ми е алкохолик, от най-лошите, но от 30 години е трезвен. Аз не пия от около шест години\", обясни наскоро и братът на актьора – Кейси Афлек.", "date": "2018.10.08", "title": "Бен Афлек и Дженифър Гарнър приключиха с развода си"}
{"url": "https://www.monitor.bg:443/bg/a/view/zapochva-deloto-sreshtu-obvinenata-za-podkup-kmetica-na-mladost-146287", "text": "Делото срещу отстранената кметица на „Младост“ Десислава Иванчева, бившата ѝ заместничка Биляна Петрова и бившия районен кмет Петко Дюлгеров започва днес в Специализирания наказателен съд.  Обвиненията срещу тримата са, че са изнудвали строителния предприемач Александър Ваклин, за да получат облаги срещу това да бъде придвижена преписката му за разрешение за строеж в квартала. След като на предишното съдебно заседание съдът прецени, че в обвинителният акт не са допуснати съществени процесуални нарушения днес заключителната му част трябва да бъде прочетена в съдебната зала. Той описва как, според прокуратурата, е взето решението за изнудването на Ваклин. Инициатор била Иванчева, помагала ѝ Петрова, а Дюлгеров предложил да е посредник в контактите със строителния предприемач. Първоначалната обсъждана сума била 250 000 лева, но след като станало ясно, че Ваклин има интерес и към други терени в Младост, била удвоена, пише в обвинителния акт. Той описва как се договаряли мястото и начинът на предаване на първата вноска от подкупа - 70-те хиляди лева, който бяха намерение у тримата подсъдими при показните им арести на 17 април. От обвинителния акт става ясно, че бял тефтер на Десислава Иванчева е едно от основните доказателства за корупционната афера. Той е бил намерен в дамската ѝ чанта, а на първите му две страници имало инициали и суми. От ареста си и досега отстранената кметица и бившата ѝ заместничка твърдят, че са невинни и че са жертва на схема, организирана от третия подсъдим - Петко Дюлгеров, и подалия сигнал, че е изнудван - Александър Ваклин. Бизнесменът ще е сред първите разпитвани по делото, както и съпругата му и десетки общинските служители.", "date": "2018.10.08", "title": "Започва делото срещу обвинената за подкуп кметица на \"Младост\""}
{"url": "https://www.monitor.bg:443/bg/a/view/210-hiljadi-chujdenci-ochakvat-v-ski-kurortite-ni-146270", "text": "210 хил. чужденци се очаква да посетят ски центровете ни през идващия зимен сезон. Това прогнозира за „Монитор“ председател на Институт по туризъм към УНИБИТ. По думите му освен това за ски и сноуборд курортите ще бъдат посетени и от още 280 хил. българи. „Около половината от чужденците, дошли за ски у нас, ще отседнат в Банско“, прогнозира още експертът. Според него специално за зимния туризъм се очакват и от Великобритания, Германия и Русия. По малки групи ще има от Израел и от по-далечни страни като Южна Африка и Австралия. Най-дълго в ски курортите ни обикновено отсядат англичаните. Средният им престой е около 7 дни. Най-малко - по 2-3 дни стоят гърците и гражданите на Република Македония. „В най-скъпи хотели се настаняват британците, германците, руснаците. Чартърните полети с туристите идващи в зимните ни курорти обикновено започват от 19 декември. Основните посещения са свързани с посрещане на Коледа и Нова година и ваканцията в началото на януари. След това има пик при студентската ваканция през февруари, когато има и съчетаване с различни международни прояви и основно състезания по ски спортове в нашите зимни курорти. обясни Драганов. Той пресметна още, че зимният сезон с очакваните 1,8 млн. туристи ще е следващият най-голям след летния. „Основно обаче ще са посещенията за културен туризъм и кратките пътувания до големите ни градове, които се реализират с нискотарифните авиокомпании. Следват чужденците, идващи у нас за ски и сноуборд. Освен това зимата е наситена и с делови пътувания и гостуване на близки и роднини. Най-много гости се очакват от Гърция, Турция, следвани от Румъния, Сърбия и Македония. След тях се нареждат туристите от Централна Европа - Германия, Австрия, Франция, Великобритания“, добави експертът. По думите му силата на културния туризъм и посещенията на чужденците у нас също са кукерските тържества през януари, особено в края на първия месец от годината. Повече пътувания има и по повод на Свети Валентин, Трифон Зарезан и други празници през февруари и март. За уикенд туризма също преобладават гостите от съседните ни страни не само в зимните ни центрове, но и в балнеокурортите - Сандански и Кюстендил, Велинград и Хисаря, Поморие, Свети Константин и Албена. Драганов припомни, че до средата на октомври все още има чужденци по Черноморието ни.", "date": "2018.10.08", "title": "210 хиляди чужденци очакват в ски курортите ни"}
{"url": "https://www.monitor.bg:443/bg/a/view/kitaj-podozira-shefa-na-interpol-v-poveche-ot-korupcija-146289", "text": "Интерпол съобщи късно в неделя, че Мън Хунвей - когото Китай обяви, че разследва за нарушения на закона - е подал оставка като президент на международната полицейска организация, предаде Ройтерс. Оставката е била получена в генералния секретариат на Интерпол във френския град Лион и влиза в сила незабавно, се казва в официалното съобщение.  Освен президент на Интерпол Мън е и заместник-министър на обществената сигурност на Китай. По-рано Централната комисия за проверка на дисциплината при Китайската комунистическа партия съобщи на сайта си, че шефът на Интерпол е разследван по подозрение в нарушение на китайските закони.  \"Нямаме информация\", каза говорител на френското вътрешно министерство в отговор на молба да коментира съобщението на китайските власти.  За изчезването на Мън преди няколко дни алармира неговата съпруга от френския град Лион, където е централата на Интерпол. По-късно се появиха съобщения, че той е бил забелязан да заминава от летището на Стокхолм за Китай.  В съобщението от централата на Интерпол се добавя, че южнокореецът Ким Йон-ян ще изпълнява временно длъжността президент на Интерпол до избирането на нов, което ще стане на форум на организацията на 18-21 ноември в Дубай.  Решението за задържане на бившия президент на Интерпол Мън Хунвей в Китай е взето на най-високо равнище, пише вестник \"Саут Чайна морнинг поуст\". Според изданието Мън вероятно е замесен в далеч по-сериозно престъпление от обикновена корупция. \"Смятам, че е имало нещо спешно. Затова и властите са постъпили по този начин, рискувайки да се изложат на международната арена. Ако Мън не е замесен в нещо по-голямо от корупционно разследване, то нямаше да се прибегне до подобни мерки\", твърди, базираният в Пекин, политически наблюдател Чан Лифан. Проф. Стив Чанг, директор на Китайския институт към Лондонското училище за източни и африкански изследвания (SOAS), смята, че решението за задържане на международен чиновник от подобен ранг би могло да бъде взето единствено на най-високо равнище в китайското ръководство. Късно в неделя властите в Китай официално потвърдиха задържането на 64-годишния Мън Хунвей, който заема също поста зам.-министър на обществената сигурност на КНР. Мън беше в неизвестност повече от седмица след пристигането си в Китай. От ЦК на Комунистическата партия на Китай по проверка на дисциплината съобщиха на своя сайт, че Мън е заподозрян в нарушения на китайските закони. Допълнителни детайли не се съобщават, а местонахождението на задържания остава неизвестно.", "date": "2018.10.08", "title": "Шефът на Интерпол подаде оставка "}
{"url": "https://www.monitor.bg:443/bg/a/view/begachi-umrjaha-na-finala-na-maraton-v-uels-146286", "text": "Трагедия помрачи състоялия се в неделя в столицата на Уелс Кардиф ежегоден полумаратон. Организаторите на събитието съобщиха, че двама от участниците в надпреварата по 21-километровата дистанция са починали след пресичането на финалната линия. И двамата починали, чиито имена не са съобщават, са мъже в сравнително млада възраст - единият на около 30, а другият на около 40 години. И на двамата е била оказана спешна помощ непосредствено след финала на състезанието, след което са били закарани в болницата към Кардифския университет, където лекарите единствено констатирали настъпилата смърт от сърдечна недостатъчност. \"Всички, които са свързани с това бягане, са съкрушени от мъка. За нещастие те станаха първите жертви в 15-годишната история на тази надпревара\", констатира Мат Нюман, ръководител на компанията Run4Wales, която е организатор на кардифския полумаратон.", "date": "2018.10.08", "title": "Бегачи умряха на финала на маратон в Уелс"}
{"url": "https://www.monitor.bg:443/bg/a/view/51-mlrd-dostignaha-riskovite-investicii-za-poslednoto-trimesechie-146285", "text": "$51 млрд. достигна обемът на рисковите инвестиции в света за второто тримесечие, сочат данни на консултантите от PwC и Strategy&, цитирани от „Прайм”. Броят им е 3564 или със 17% повече в сравнение с аналогичния период на миналата година. В същото време е отчетен лек ръст от 28% на 30% на делът на корпоративните инвестиции в подобни начинания. От април до края на юни от 12 на 19 са се увеличили бързорастящите технологични непублични компании с капитализация над 1 млрд. долара, се казва още в проучването. По голям е ръстът в броя им - от 5 на 9 в Азия. В САЩ увеличението е от 5 на 6, а в Европа - от 2 на 4. Според доклада на PwC най-перспективни за венчърни инвестиции в разработката на производствения маркетинг чрез използване на данни за клиентите на платежните системи, развитието на блокчейн технологиите в сферата на финансовите услуги, автоматизацията на рутинни задачи в интелектуалната дейност и развитие на безпилотните транспортни средства на базата на компютърната сетивност. В сферата на цифровите технологии в медицината, най-голям интерес през второто тримесечие е имало към набиращите капитал фирми, занимаващи се с телемедицина и научно-приложни разработки отнасящи се до психическото здраве.", "date": "2018.10.08", "title": "$51 млрд. достигнаха рисковите инвестиции за второто тримесечие"}
{"url": "https://www.monitor.bg:443/bg/a/view/kejt-hydsyn-pokaza-bebeto-snimka-146277", "text": "Холивудската красавица Кейт Хъдсън показа първа снимка на новородената си рожба в социалните мрежи. Звездата от „Как да разкараш гаджето за 10 дни“ публикува кадър на дъщеричката си в Инстаграм. Феновете на 39-годишната актриса я засипаха с положителни коментари, повечето от които сравняват фотографията на момиченцето с картичка или картина. Припомняме, че Хъдсън и приятелят й Дани Фуджикава гушнаха първия си общ наследник на 2 октомври. Момиченцето носи името Рани Роуз и е кръстено на дядо си по бащина линия. обясни актрисата. Чаровната блондинка възпитава и двама синове – 7-годишният Бингам от бившия си годеник Матю Белами, както и 14-годишния Райдър Ръсел от брака си с Крис Робинсън.", "date": "2018.10.08", "title": "Кейт Хъдсън показа бебето (СНИМКА)"}
{"url": "https://www.monitor.bg:443/bg/a/view/london-i-berlin-gotvjat-sankcii-sreshtu-rusija-zaradi-kiberatakite-146288", "text": "Правителствата на Великобритания и на Германия обсъждат въвеждането на нови санкции против Русия заради кибератаките, разкрити миналата седмица, съобщи Bloomberg. Три държави - Великобритания, Холандия и САЩ, разкриха през миналата седмица, че руското военно разузнаване извършва масирани кибератаки с цел подкопаване на демокрацията в различни страни и нанасяне на щети за милиони евро. Великобритания нарече Русия държава-парий, Холандия обяви, че е осуетила руска хакерска срещу компютърната мрежа на Организацията за забрана на химическото оръжие. САЩ предявиха обвинения срещу 7 агенти на руското военно разузнаване за кибератаки срещу международни антидопингови агенции. Канада също обяви подобни съмнения. „Трябва да сме готови да вземем мерки самостоятелно или в сътрудничество със съюзниците си”, заяви шефът на канцеларията на премиера на Великобритания Дейвид Лидингтън. В Германия също потвърдиха, че преговарят какви биха били най-добрите мерки, които да се предприемат след кибератаките. В същият дух е и изказването на прессекретарят на украинското външно министерство Марияна Беца, която заяви, че антируските санкции трябва да продължат. По думите на Беца, ограниченията не трябва да спират, докато Москва не престане да погазва принципите на правото. На този фон украинското министерство на отбраната съобщи, че започват многонационални военни авио учения, под названието Чисто небе 2018 г., на територията на Украйна, в които ще участват страните членки на НАТО САЩ, Великобритания, Холандия, Естония, Белгия и Румъния. Украинските военни ще участват и в стратегическите военни учения на НАТО Единен тризъбец (Trident Juncture). Същевременно Канада също се присъедини към САЩ, Австралия и страните от ЕС и обвини Русия за кибератаките, съобщи Глобал нюз. Новият шеф на канадския център за кибер сигурност Скот Джонс коментира, че Русия доминират в кибератаките. Джонс подчерта, че кибератаките са сложно нещо и не става дума да се предпазва човек от един или два инструмента. Според Джонс е много евтино да се направи голяма масова манипулация с информацията. Той коментира, че Русия и Китай може да са най-напред в хакерството, но и по-малки държави могат да извършват подобни нападения. Миналата седмица в съвместна декларация председателите на Европейския съвет Доналд Туск, на Европейската комисия Жан-Клод Юнкер и върховният представител на Европейският съюз по външна политика и сигурност Федерика Могерини осъдиха остро опита за кибератака срещу Организацията за забрана на химическите оръжия в Хага. Генералният секретар на НАТО Йенс Столтенберг заяви, че страните от НАТО застават зад решението на Холандия и Великобритания да посочат Русия като виновна. Междувременно в понеделник Москва привика посланичката на Холандия Рене Джоунс-Бос. От Кремъл заявиха, че Холандия не е давала информация за разследването в Хага, а руският външен министър Сергей Лавров на обща пресконференция в Москва с италианския си колега Енцо Моаверо нарече \"недоразумение\" ареста и експулсирането на руснаците. \"Не е имало нищо тайно в пътуването на нашите специалисти в Холандия. Това е било рутинно пътуване\", заяви той.", "date": "2018.10.08", "title": "Лондон и Берлин готвят санкции срещу Русия заради кибератаките (обзор)"}
{"url": "https://www.monitor.bg:443/bg/a/view/zlatna-esen-s-do-25-gradusa-dnes-146292", "text": "Златна есен с до 25 градуса температура на въздуха ни очаква и днес, сочат прогнозите на синоптиците. На отделни места в низините и по Черноморието видимостта ще е намалена.   Ще духа слаб до умерен североизточен вятър. Минималните температури ще са от 4 до 9 градуса, а максималните - между 20 и 25 градуса. Атмосферното налягане ще е близко до средното на месеца и ще остане без съществена промяна, сочи прогнозата за времето на НИМХ. В планините ще е предимно слънчево. Ще духа до умерен вятър от север-североизток. Максималната температура на височина 1200 м ще е около 17 градуса, на 2000 м - около 11 градуса. По Черноморието ще преобладава слънчево време, преди обяд на отделни места видимостта ще е намалена. Ще духа до умерен североизточен вятър. Максималните температури ще са между 19 и 22 градуса. Вълнението на морето ще е 2-3 бала. Температурата на морската вода ще е 20-21 градуса. Във вторник и в сряда над по-голямата част от страната ще бъде слънчево. Сутринта на места в източните райони и покрай Дунава ще има условия за ниска облачност или за мъгла. В западната половина от страната ще духа слаб източен вятър, в източната - слаб до умерен, от север-североизток. Преобладаващите минимални температури ще са между 4 и 9 градуса, а дневните - предимно между 19 и 24 градуса.", "date": "2018.10.08", "title": "Златна есен с до 25 градуса днес"}
{"url": "https://www.monitor.bg:443/bg/a/view/italija-prodava-85-ot-avioprevozvacha-alitalia-za-2-mlrd-evro-146293", "text": "Правителството на Италия обмисля продажбата на 85% от акциите на националния авиопревозвач Alitalia, като държавният дял от компанията ще остане само 15%, пише вестник Il Sole 24 Ore. За реализация на плана ще трябва да се привлекат около 2 млрд. евро. Кабинетът в Рим води преговори с китайски инвеститори, искащи да превърнат италианските летища в хъб за полети от Китай, Северна Европа, Африка, а също така и Северна и Южна Америка. Alitalia започна процедура за фалит през миналата година, следкоето кабинетът отпусна 900 млн. евро, за да може превозвачът да продължи работа.", "date": "2018.10.08", "title": "Италия продава 85% от авиопревозвача Alitalia за 2 млрд. евро"}
{"url": "https://www.monitor.bg:443/bg/a/view/tristrankata-obsyjda-danychnite-promeni-146283", "text": "Националният съвет за тристранно сътрудничество ще обсъди промените в данъчните закони догодина. С тях се предлага цялостна реформа в облагането на имоти, според която отстъпката от 50% може да се използва само за единствено основно жилище. Променя се и начинът за облагане на автомобилите. Местният данък ще зависи от екостандарта им и годината на производство.", "date": "2018.10.08", "title": "В тристранката спорят за данъчните промени"}
{"url": "https://www.monitor.bg:443/bg/a/view/bg-i-kitajski-ikonomisti-obsyjdat-svetovnata-tyrgovija-146284", "text": "Международен семинар за китайската икономика и предизвикателствата пред световната икономика организира днес Институтът за икономически изследвания при Българската академия на науките. Семинарът ще се предшества от церемония по подписването на споразумение за сътрудничество между  Института за икономически изследвания при БАН и Института за изследване на развитието към Университета Фудан.", "date": "2018.10.08", "title": "БГ и китайски икономисти обсъждат световната търговия"}
