{"url": "https://www.monitor.bg/bg/a/view/otnovo-silno-zemetresenie-v-indonezija-153860", "text": "Земетресение със сила 6,6 бе регистрирано на 170 км северозападно от индонезийския Молукски архипелаг, на дълбочина 60 км, предаде Ройтерс. Първоначално бе съобщено за земен трус с магнитуд 7 на дълбочина 10 км. Тихоокеанският център за предупреждение за цунами заяви, че засега няма опасност от приливни вълни след земния трус. Няма данни за жертви или поражения.", "date": "2019.01.06", "title": "Отново силно земетресение в Индонезия"}
{"url": "https://www.monitor.bg:443/bg/a/view/anglichani-pochivat-na-slynchev-brjag-za-500-leva-153855", "text": "Англичани почиват седем дни на Слънчев бряг за 500 лева. Това пишат от британското издание The Telegraph във връзка с предстоящия летен сезон. Морските курорти у нас са световноизвестни заради ниските си цени, затова и чуждестранните турагенции започват да примамват с оферти още през януари, когато празничният дух и желанието за почивка все още не са напуснали хората. Първият месец на годината е знаков за това как ще протече летният сезон – през него 5,2 млн. англичани правят резервации за почивка, сочат данни на Органа за гражданска авиация (ОГА). Според сайта Travel Supermarket, цитиран от изданието, очакванията са цените на офертите за периода май - октомври да спаднат с една трета. Миналата година на вечер туристите са плащали 32 паунда (около 70 лева) вместо 50. За да избегнат мъртъв сезон и липса на интерес от британските граждани, турагенциите смъкват цените за почивка, за да може да привлекат повече желаещи. За релакс в 4-звезден хотел в Слънчев бряг британци ще дадат 230 паунда, или малко над 500 лева. В южната ни съседка Турция пък е още по-евтино и цената, която всеки ще трябва да плати за една седмица за ол инклузив, е 218 паунда, или близо 476 лева. Най-популярни за тазгодишния летен сезон са слънчевите дестинации като Испания и Португалия, следвани от Гърция с островите Крит и Корфу. Единствено разнообразие в топ 10 на дестинациите според Travel Supermarket внася Мароко с екзотичния Агадир, известен със своите голф игрища и покритите с кафета и заведения плажове.", "date": "2019.01.06", "title": "Англичани почиват на Слънчев бряг за 500 лева "}
{"url": "https://www.monitor.bg:443/bg/a/view/600-tiradjii-sys-samolet-na-protest-v-bruksel-153852", "text": "Румънци, литовци, унгарци, поляци и българи ще протестират срещу плана „Макрон“ в Брюксел в четвъртък. Международните шофьори ще пътуват до белгийската столица със самолет. Билетите им вече са купени от техните работодатели. Уверих се с очите си колко тежка и трудна е работата на нашите шофьори. Няма как с подобно законодателство те да си изкарват хляба, заяви евродепутатът от ГЕРБ/ЕНП Андрей Новаков за готвените промени за бранша по Нова телевизия. \"Как може да гласуваме забраната на пластмасовите сламки, защото замърсяват околната среда, но шофьорите трябва да похарчат стотици литри бензин, за да се върнат по родните си места! Всичко това ще замърси още повече градовете\", каза още евродепутатът. „Лично аз няма да отида в Брюксел, защото нямам възможност. Протестът в Брюксел е почти безпредметен, тъй като решенията на комисията и съвета вече са взети. Въпросът е да се търсят варианти за компромис”, смята председателят на Синдиката на международните шофьори Александър Стамболийски. Той допълни, че условията в кабината са поносими. Според него сериозен проблем е, че превозвачите спят на неохраняеми паркинги в Европа. „Възнагражденията на превозвачите от различите държави горе-долу се изравниха. Имаме разлики единствено в осигурителните прагове”, каза още Александър Стамболийски. Според него българското правителство може чрез дипломатически преговори с Румъния да направи удара за шофьорите на тирове по-малък.", "date": "2019.01.06", "title": "600 тираджии със самолет на протест в Брюксел"}
{"url": "https://www.monitor.bg:443/bg/a/view/djavolyt-ne-e-tolkova-cheren-153853", "text": "Суматохата около въвеждането на електронната система за купуване и отчитане на винетки е типичен пример за народния израз, че дяволът не е толкова черен. Всъщност дори няма дявол, а поредица от несвършена работа на тези, които е трябвало да я въведат. Случилото се е типичен пример за това, че не трябва да се действа на принципа “проба-грешка”, а че е трябвало предварително да се проиграят възможните гафове и те да бъдат избегнати. Въпрос на дни, обаче е система да заработи и всичко да дойде на мястото си. В тази връзка по-добре е да се гледа напред като се оцени полезността на системата - спестяването на излишни скъпо струващи усилия на граждани, пътни полицаи, служители АПИ и в крайна сметка на държавата, която има нужда от тези пари. Не се учудваме от опитите за политически спекулации, най-вече на маргиналните остатъци от ДСБ и ДА(й)България, обединили се под гръмкото “Демократична България”, които се опитват да внушат, че дигиталният преход на страната ни е провален. Няма да спорим с провалили се заради некадърност, които само, заради опитите за хакерски атаки и издаването на фалшиви бележки за притежание на винетки, би следвало да си мълчат. Но ще отбележим, че случилото се само доказва правилността да се отхвърли електронното гласуване за предстоящите избори. Не искаме дори да си представим какво би се случило, ако заради подобни сривове биха се провалили те. Добрата новина е, че въвеждането на винетната система е голяма стъпка в електронното управление на страната. Тя ще бъде една добра база за надграждане с много допълнителни услуги. И спестяване на напразно хвърлени сега пари в излишна чиновническа бумащина и губене на време.", "date": "2019.01.06", "title": "Дяволът не е толкова черен"}
{"url": "https://www.monitor.bg:443/bg/a/view/zlaten-globus-time-s-up-otnovo-beleji-garderoba-na-zvezdite-na-chervenija-kilim-153858", "text": "Бледосиня феерия – това предложи носителката на „Грами“ Лейди Гага на червения килим на 76-ите награди „Златен глобус“. Певицата, която бе номинирана за ролята си на Али в „Роди се звезда“ дефилира в официална рокля на Valentino Haute без презрамки и с шлейф, разпростриращ се до няколко метра зад нея. По традиция, звездата заложи и на доза екстравагантност във вида си, като боядиса косата си в тон с пищната рокля. Гага спечели фенове и модни критици и с реверанса си към Джуди Гарланд – тоалетът на изпълнителката на Born This Way наподобяваше този, носен от популярната актриса и певица от началото на миналия век във версията на „Роди се звезда“ от 1954 г. Екранната партньорка на Брадли Купър впечатли и с огърлицата си - масивна серия от диаманти на Тифани, наречена Аврора. С елегантна бяла рокля впечатли и водещата на вечерта Сандра О, която си тръгна и със статуетка за най-добра актриса в драматичен сериал („Убивайки Ийв“). В гащеризон с шлейф – едно от най-нестандартните предложения на Стела Маккартни, на червения килим се появи и Джулия Робъртс. Рейчъл Броснан дефилира в изчистена официална рокля на „Прада“, а Катрин Зита Джоун показа бедро в модел на Elie Saab. Всички цветове на дъгата присъстваха тази година на червения килим на „Златните глобуси“, след като миналата година церемонията бе белязана от черен дрескод във връзка с борбата за полова равнопоставеност в средите. И тази година част от звездите се явиха с гривни и панделки с надпис Time's UpX2, но те далеч не се отличаваха толкова, колкото на церемонията през 2018 г. Сред най-ексцентричните визии този път предложи актьорът Били Портър от „Поза“, който се разходи пред „Бевърли Хилтън“ с наметало.", "date": "2019.01.06", "title": "Лейди Гага спечели червения килим на „Златен глобус“ (СНИМКИ)"}
{"url": "https://www.monitor.bg:443/bg/a/view/otmeniha-rekord-na-90-godishen-koloezdach-zaradi-doping-153847", "text": "Американската антидопингова агенция (USADA) отмени световния рекорд на 90-годишния колоездач Карл Гроув, Причината е в уличаването му в употреба на забранени стимуланти. В пробата му, взета на 11 юли 2017 г. след състезанията \"Мастърс\" за ветерани са били открити следи от анаболния стероид епитренболон. В последствие Гроув беше лишен от държавната титла на САЩ и световния рекорд, поставен по време на състезанието за възрастова група 90-94 г. Преди това 90-годишният американски колоездач е получил публично предупреждение от USADA за нарушаване на антидопинговите правила. Самият Гроув твърди, че поглъщането на замърсено месо е \"по-вероятно, отколкото не\" причината за положителните тестове за тренболон, открит след поставянето на световния рекорд на националното първенство. Предишният ден той е дал чиста проба. В официалното изявление на уебсайта на USADA се съобщава: \"USADA обяви, че Карл Гроув, от Бристол, Индия, спортист в спорта колоездене, е приел обществено предупреждение за нарушенията на антидопинговите си правила. Гроув, 90-годишен, е дал положителен тест епитренболон, метаболит на забранената субстанция тренболон, в резултат на проба на урината, която той е осигурил на 11 юли 2018 г., след като е поставил световен рекорд на националното първенство. По време на разследването на USADA за обстоятелствата по неговия случай, Гроув предостави информация, която установи, че източникът на неговия положителен тест е по-вероятно, отколкото не, причинен от замърсено месо, консумирано вечерта преди да се състезава на 11 юли 2018 г. Той е тестван на 10 юли 2018 г. и пробата му не е дала положителен резултат. Тъй като неговата положителна проба е събрана след състезание, Гроув е дисквалифициран заради положителните резултати, получени на 11 юли 2018 г., датата, на която е взета пробата.\"", "date": "2019.01.06", "title": "Отмениха рекорд на 90-годишен колоездач заради допинг"}
{"url": "https://www.monitor.bg:443/bg/a/view/majkata-na-fejka-se-izdade-che-obslujva-cvetan-vasilev-153848", "text": "„Майката“ на фалшивите новини – издателката на „Медиапул“ Стояна Георгиева, сама се издаде, че е пристанала на банкера беглец Цветан Василев. В материал с патетичен тон, озаглавен „Адвокат по делото КТБ се сдоби с ново обвинение“, интернет изданието се ожали, че единият от адвокатите на БГ Мадоф – Лазар Карадалиев, е разследван за пране на пари.   Въпросният адвокат обслужва и авера на Василев – оръжейния търговец Емилиян Гебрев, който под носа на държавата прилапа военния завод „Дунарит“. В публикацията на „Медиапул“ е намесено името на депутата от ДПС и издател на „Телеграф медиа“ Делян Пеевски, като без каквито и да било факти му се приписват несъществуващи интереси в „Дунарит“. Стояна Георгиева е говорител на бившия премиер Иван Костов, Георгиева е известна като Майката на фалшивите новини още от времето, когато лансираше на сайта си „Медиапул“ как симпатизанти искали нова дясна партия, след като Костов прегази дясното и разруши ОДС. Всъщност тя популяризираше поредното политическо ГМО, създадено от Драгалевския лаборант – „Демократи за силна България“ (ДСБ). Кампанията на „Медиапул“ по прокламиране на ново отроче на политическия инженеринг на Командира и свързаните с него олигарси беше осеяна с гафове. Но най-голямата му издънка безспорно беше лъжата, че с писмо Европейската комисия е поискала оставката на главния прокурор Сотир Цацаров. Този фейк бързо бе опроверган от Брюксел и от София. Наложи се дори и тогавашният зам.-председател на ЕК Франс Тимерманс да опровергава лъжата и да обясни, че такова писмо не съществува. Най-новият пасквил, публикуван от сайта на Георгиева, обаче я Цветан Василев, избягал в Сърбия от българското правосъдие. И тъй като безплатен обяд, както гласи народната мъдрост, няма, сайтът й едва ли безвъзмездно обслужва БГ Мадоф. А откъде той има средства, за да плаща за подобни щедри услуги, на всички е ясно – от източените милиарди на вложителите в КТБ. Подобно на Костов и на по-малката му дъщеря Мина Костова, които щедро бяха захранвани от БГ Мадоф с откраднатите средства от фалирания трезор. Костовата фондация „Демокрация“ освен сграда имаше обилно отпуснати кредити от банкера беглец, а Мина Костова също беше на хранилка от КТБ чрез консултантски договор с фирмата й „Анторна“. В сайта си Стояна Георгиева защитава адвоката Карадалиев, който заедно с Гебрев е разследван за пране на пари, намесвайки името на Делян Пеевски „заради съмнения“, че се опитвал да придобие оръжейния завод в Русе, без да отчита факта, че и сега „Дунарит“ продължава да е касичка на банкера беглец (виж карето). Пеевски няма никакъв интерес към оръжейния завод – Парите от военния завод „Дунарит“ отиват в посока Белград. Това обяви преди вече над година зам. главният прокурор Иван Гешев. „Ние от прокуратурата сме извършвали претърсвания на офиси на кухи дружества, които са на един адрес на столичния бул. \"Цар Борис III\" 159. Освен тези офиси на кухи дружества там е и касата на Цветан Василев и офис на банката. Тези фирми, които източват банката, се помещават при него, за да може удобно да ги контролира. Да, има активи, които са закупени с пари от банката, но проблемът е, че КТБ няма контрол върху тях. Ако Василев бе добронамерен, той щеше да обяви, че връща \"Дунарит\" на държавата. Защото за никого не е тайна кой контролира \"Дунарит\" сега - Василев чрез подставени лица“, коментира Гешев. Фалшивата новина беше препечатана в тъмна доба в петък срещу събота от сайта „Фрогнюз“. Още в малките часове основателят на сайта Огнян Стефанов – агент Академик на ДС, се бе погрижил да разпространи пасквила в онлайн пространството. Сайтът на агент Академик играе ролята на пресцентър на банкера беглец, а Стефанов – на негов личен рупор. Той често си сътрудничи с подопечните НПО-та на БГ Мадоф „Боец“ и „Ние, гражданите“, където се подвизава друг агент на ДС – Вера Ахундова. Тя е рекордьорка по обявявания от Комисията по досиетата като агент Ана Хранова – 9 пъти.", "date": "2019.01.06", "title": " Майката на фейка се издаде, че обслужва Цветан Василев"}
{"url": "https://www.monitor.bg:443/bg/a/view/kiril-despodov-e-futbolist-nomer-edno-na-bylgarija-za-2018-godina-153856", "text": "Най-добрият футболист на България за 2018 година се казва Кирил Десподов.  Младият играч на ЦСКА прекрати хегемонията на Ивелин Попов, който през последните три години беше номер едно в България. Талантливият футболист на \"червените\" победи в изключително оспорвана битка Георги Петков от \"Славия\" и Тодор Неделев от \"Ботев\" (Пловдив). 22-годишният национал събра 159 точки, като изпревари само с осем точки 42-годишния страж на \"белите\", който има 151 точки. Звездата на \"канарчетата\" пък остана със 149 точки. Така за първи път в историята на най-важната индивидуална награда в родния футбол - \"Футболист на година\" има толкова малка разлика между първите трима в крайното класиране. Четири години по-късно отново играч от родното първенство е №1 у нас. За последно вратарят на \"Лудогорец\" Владислав Стоянов, който е тежко контузен вече две години, спечели това специално отличие за всеки български футболист, като представител на състав от Първа лига. Това се случи през 2014 година. Така за първи път от 19 години българското първенството има трима представители на първите три места. За последно това се случи през 1999 година, когато Александър Александров от \"Левски\" изпревари своя съотборник Станимир Стоилов, а на трето място остана 18-годишният Димитър Бербатов от ЦСКА. В традиционната анкета гласуваха 118 спортни журналисти, представители на 48 медии. 58-ата анкета \"Футболист на годината\" се организира в партньорство от \"Дакс Медия\", Българската асоциация на спортните журналисти и Българския футболен съюз. ВСИЧКИ НАГРАДЕНИ НА ЦЕРЕМОНИЯТА \"ФУТБОЛИСТ НА ГОДИНАТА\" - 2018 ГОДИНА! Гол на годината в България за 2018 година- Иван Петков (Етър)   Награда \"Лъвско сърце - Трифон Иванов - Михаел Ангелов   №1 в женския футбол за 2018 година Евдокия Попадинова, 43 гласа-  Най-перспективен млад играч за 2018 година - Валентин Антов (ЦСКА-София), 22 гласа   Най-добър чужденец в Първа лига за 2018 година - Клаудиу Кешерю(Лудогорец), 74 гласа Най-добър вратар в Първа лига за 2018 година - Георги Петков (Славия), 80 глава Най-добър защитник в Първа лига за 2018 година - Николай Бодуров (ЦСКА-София), 68 гласа  Най-добър полузащитник в Първа лига за 2018 година - Тодор Неделев (Ботев Пловдив), 82 гласа Най-добър нападател в Първа лига за 2018 година - Мартин Камбуров (Берое), 43 гласа   Треньор №3 на България за 2018 година - Златомир Загорчич (Славия), 98 точки Треньор №2 на България за 2018 година - Димитър Димитров (Лудогорец/Иртиш), 144 точки Треньор №1 на България за 2018 година - Петър Хубчев (България), 265 точки Специална награда \"Развитие\" - \"Асарел-Медет\" - Футболист №3 на България за 2018 година - Тодор Неделев (Ботев Пловдив), 149 точки Футболист №2 на България за 2018 година -  Георги Петков (Славия), 151 точки Футболист №1 на България за 2018 година -  Кирил Десподов (ЦСКА-София), 159 точки", "date": "2019.01.06", "title": "Кирил Десподов е футболист номер едно на България за 2018 година"}
{"url": "https://www.monitor.bg:443/bg/a/view/tyrsim-pomosht-na-tel-112-s-videoobajdane-153846", "text": "В най-скоро време се предвижда системата за спешни повиквания 112 да може да приема и видеообаждания през различни платформи, научи „Монитор”. Това се прави с цел достъпът до услугите на системата да е по-лесен, а и да се улесни работата на операторите. С видеовръзката те ще могат да преценяват по-добре дали обаждането е истинско или нерегламентирано. Освен това ще могат неща, които търсещите помощ не могат да обяснят. Например с показване на екрана на нараняването на пострадали при катастрофа ще се знае какъв екип точно да бъде изпратен. Очаква се да заработи и приложение, което ще позволи на хора с увреден слух и зрение също да могат да подават сигнали. Според данни на националната система 112 от създаването й до средата на миналата година са били приети 44 323 431 обаждания, от които 16 366 885 с конкретни искания за оказване на помощ. На смяна един оператор приема средно над 200 обаждания. Наблюдава се трайна тенденция на увеличение на броя на регламентираните повиквания. Само за миналата година Общият брой на регистрираните неверни сигнали към телефон 112 са едва 0,2%. Ниският процент се дължи на добрата операторска работа и координация със службите за спешно реагиране, твърдят от 112. Гражданите, избиращи старите спешни номера 150, 160 и 166, които автоматично биват пренасочвани към 112, намаляват. През 2017 г. техният процент е под 3 от общия брой спешни обаждания. Най-често гражданите звънят на телефон 112 за спешна медицинска помощ, за престъпления против личността и собствеността, пътнотранспортни произшествия, пожари и със сигнали от компетентността на общинските администрации.", "date": "2019.01.06", "title": "Търсим помощ на тел. 112 с видеообаждане"}
{"url": "https://www.monitor.bg:443/bg/a/view/bardonekija-izmesti-bansko-kato-naj-evtina-ski-destinacija-153854", "text": "България вече не предлага най-евтини ски екскурзии и почивки, пишат от британското издание „Дейли мейл“. Според сайта на вестника цените у нас са се качили и все повече туристи бягат към Италия, за да се насладят на екстремни спортове и адреналин. Ски курортите у нас са популярни както заради ниските цени и доброто обслужване, така и заради наличието на сняг. Сезонът започна още в началото на декември, а при по-големите курорти – в средата на месеца бяха посетени както от родни, така и от чуждестранни туристи. Според „Дейли мейл“ обаче Банско вече не е най-евтината ски дестинация в Европа за семейства. Вместо това челната позиция е заета от курорта Бардонекия, разположен в Северна Италия. За 2-ма възрастни цената е близо 1500 паунда за цяла седмица, като включва безплатен ски пропуск за цялото семейство, наем на екипировка, както и безплатни ски курсове. Отделно скиорите ще могат да се насладят на безплатна храна и напитки в курорта. Банско се нарежда на второ място с 10 паунда по-висока цена, което обаче е 18% увеличение в сравнение с предишни оферти. Най-скъп от 20-те дестинации е курортът Саас-Фий в Швейцария, където ще дадем 2925 паунда.", "date": "2019.01.06", "title": "Бардонекия измести Банско като най-евтина ски дестинация "}
{"url": "https://www.monitor.bg:443/bg/a/view/340-telefonni-teroristi-otivat-na-syd-za-godina-153845", "text": "Близо 340 телефонни терористи, които подават фалшиви сигнали до тел. 112 отиват на съд всяка година. Те най-често получават като наказание общественополезен труд или глоби между 2000 и 5000 лева. Това показва проверка на „Монитор” в различни съдебни решения на осъдени по чл. 326 ал. 1 от Наказателния кодекс, който гласи, че „който предава по радио, телефон или по друг начин неверни повиквания или заблуждаващи знаци за помощ, злополука или тревога, се наказва с лишаване от свобода до две години или с поправителен труд”. До момента обаче случаите на пратени в затвора са единични. Повечето провинили се сключват споразумение с прокуратурата и получават наказание „общественополезен труд“. В зимните месеци телефонните терористи са наказвани да хващат лопатите в помощ на снегопочистващите фирми, а лятно време метат и почистват, след като ги изпратят да правят уборки на градинки и улици. Така например жена от Радомир, която се обадила, че искат да я изнасилят няколко мъже и да я убият, Причината е, че целият ресурс на полицията бил вдигнат, за да я защити, докато тя просто си седяла на кафе с приятелката си. Мъж от Ивайловград пък ще помага в близка община с боядисването на детските площадки, защото над 11 пъти потърсил помощ от полицията за измислено отвличане. До постановяването на присъда се стига, след като се подаде неистински сигнал до спешния телефон 112. Най-напред той трябва да бъде регистриран и подаден до съответната областна дирекция или районно на МВР. Едва когато екипите реагират и установят, че обаждането е било неистинско, тогава се преценява дали да се търси отговорност на човека, който го е подал. Това става, след като събраните материали се изпратят до съответната прокуратура. Според данни на МВР всяка областна дирекция праща по един сигнал месечно до прокуратурата. Това са около 30 сигнала на месец или 360 годишно. Не всяко разследване обаче стига до съда. Често самото държавно обвинение предлага да се освободи от наказателна отговорност обвиняемият. Последният такъв случай е от Стара Загора. Делото е с номер 1145 от 2018 година. Според записаното в материалите млад мъж заседнал сам да пие. Имал две цели бутилки с домашна ракия и още половинка, която му останала от предния ден. Купонджията започнал да се налива, а и да се оплаче, че комшиите му шумят. Веднага бил изпратен патрул, който да провери за какво става въпрос. Оказало се, че единственият шумен в блока е обвиняемият. След малко последвало второ обаждане от същия телефонен номер. Този път сигналът бил за бушуващ пожар в блока. Незабавно били изпратени полицаи и пожарни екипи, които също установили, че на мястото няма никакъв огън. Мъжът, който вече бил порядъчно пиян, бил установен, арестуван и изправен на подсъдимата скамейка. Той признал вината си и се оправдал с голямото количество изпит алкохол. Така наказателното преследване и затворът му се разминали, но пък бил осъден с административно наказание да заплати глоба от 5000 лева. Не такъв късмет имал обаче 29-годишен мъж от Мездра, който бил пратен директно в затворническата килия. Той се признал за виновен за това, че в края на 2017 година подал две неверни повиквания на тел. 112 за злополука. В 13,15 часа той подал сигнал за масов бой пред блок 4 в град Роман, а пет минути по-късно за това, че е пострадал и има разцепване на главата и кърви. Впоследствие въпросните фалшиви сигнали били пренасочени към Районното управление на МВР и към филиала за спешна медицинска помощ. С определение на съда на Г. М., който има предходни осъждания, е наложено наказание от дванадесет месеца „лишаване от свобода“ при строг режим на изтърпяване. Общият брой на регистрираните обаждания, завършили с разговор на спешния телефон, за година са близо 4,2 млн. От тях обаче половината се водят като „нерегламентирани“. Това са случайни набирания, докато телефонът е в джоба, известни като Pocket call. „Грешна преценка“ също попада в графата „нерегламентирани“. Това е, когато подаващият сигнал преценява, че случаят е спешен, но за службите ситуацията не е такава. Например счупен пръст на ръката. Има и обаждания за искане на административна информация, както и такива от лица с психически отклонения. Не липсват агресивни позвънявания или такива, които само кликват, въпреки че телефонът е безплатен”, обясниха пред „Монитор” от тел. 112. От там поясниха обаче, че няма как всички няколко милиона нерегламентирани обаждания да стигат до прокуратурата.", "date": "2019.01.06", "title": "340 телефонни терористи отиват на съд за година"}
{"url": "https://www.monitor.bg:443/bg/a/view/bratcheta-se-borjat-s-tejko-genetichno-zaboljavane-153823", "text": "Две братчета от Русе се борят с тежко генетично заболяване. 8-годишният Симеон и 5-годишният Калоян страдат от ранна малкомозъчна атаксия, причинена от мутация на един от гените. Драмата в семейството е голяма, защото от тази болест страда и майката на двете момченца – Розалина, която най-вероятно я е предала на синовете си. Коварното генно увреждане е засегнало в различна степен тримата – най-добре е Рози, след това големият й син, а с най-тежки последици – малкият Коко. То води до нарушения в говора, двигателните умения, съпроводено е с тремор на ръцете, но интелектуалното развитие е запазено. От нарушената координация болните често падат и се удрят, а това причинява допълнителни страдания, към които трябва да се прибави и липсата на социален живот. Розалина е оставила зад гърба си обидите и упреците, че щом има генно увреждане, не е трябвало да създава потомство. Но коя жена не иска да стане майка, след като е намерила своя партньор в живота, а и лекарите са на мнение, че малко вероятно е болестта да се унаследи. Други в рода не са страдали от атаксия и „грешката“ се е случила само при Рози. Вече била завършила информатика в Русенския университет, когато се запознали с Александър по интернет. Започнали да излизат заедно да разхождат кучето й, харесали се и се събрали да живеят като семейство, а не след дълго се родил Симеон. Детето проходило късно, а родителите се притеснили още повече, когато започнали да се проявяват и други обезпокоителни симптоми. Докато обикалят лекарските кабинети, Рози разбрала, че ще става майка за втори път. Вярвали с Александър, че при второто им дете всичко ще бъде наред. Но съдбата решила друго. „Преживявам всичко случващо се с децата на дъщеря ми Рози за втори и за трети път. Не мога да забравя как й се подиграваха в училище заради походката, как никой не искаше да бъде приятел с нея. Рози имаше самотно детство“, казва бабата на Симо и Коко – Снежана Марчева, която много помага на дъщеря си в отглеждането на децата. Семейството не търси вече отговор на въпроса в кого е грешката. Децата са дошли на този свят и каквото може, трябва да се направи, за да се подобри състоянието им. За ежедневието нямат притеснения – Александър и Снежана работят, братът на Рози също помага, получават и помощи, полагащи се на деца с увреждания. Със средства от кампанията „Българската Коледа“ и от дарители от Русе е направено генетично изследване на братчетата, за да се установи точно в кой ген е станала „грешката“. През лятото на миналата година семейството се е свързало с проф. Ердал Кардайоз от клиниката LIV HOSPITAL в Истанбул, който дал надежда, че състоянието на децата ще се подобри чрез лечение със стволови клетки. Терапията обаче е изключително скъпа. Само шест вливания, колкото трябва да се направят на всяко дете, струват 48 000 долара. Близките на децата започват мащабна дарителска кампания за набиране на средства. Тъй като състоянието на Калоян е по-тежко, а парите не могат да се съберат толкова бързо и за двамата, лечението започва най-напред при него. Извършени са му две вливания – през октомври и ноември м.г. Събрани са пари и за следващите две, за които вече има насрочени дати – 12 януари и 11 февруари. Ако бъдат събрани необходимите средства за още две вливания, т.е. 16 000 долара, на тези дати ще бъдат направени вливания и на Симеон. Ако това не се случи, лечението на голямото братче ще се отложи. „Моля се синовете ми да растат здрави и да имат детство, каквото заслужават. Не искам да преживявт това, което аз преживях, докато растях. Виждам подобрение при Коко още след първите две вливания и това ме обнадеждава. Походката му е по-уверена, вече можем да излизаме само двамата, а преди това не беше възможно, тъй като и аз съм нестабилна“, радва се на първата постигната победа Розалина. Дарителски сметки: Калоян Александров Стоянов Първа инвестиционна банка гр. Русе IBAN: BG69FINV91501317202042 BIC: FINVBGSF Пощенска банка – EUROBANK гр. Русе IBAN: BG02BPBI79214045281901 BIC: BPBIBGSF Може да дарите чрез ДМС кампанията или да изпратите SMS /на цена 1 лев/ с текст на латиница DMS KALOYAN на номер 17777 Симеон Александров Стоянов Първа инвестиционна банка гр. Русе IBAN: BG68FINV91501317246874 BIC: FINVBGSF Може да дарите чрез ДМС кампанията или да изпратите SMS /на цена 1 лев/ с текст на латиница DMS SIMEON на номер 17777 PayPal: rozalina1983@abv.bg -на името на майката Розалина Марчева", "date": "2019.01.06", "title": "Братчета се борят с  тежко генетично заболяване"}
{"url": "https://www.monitor.bg:443/bg/a/view/vlado-penev-stava-hadjija-153844", "text": "Актьорът Владимир Пенев се отправи на пътешествие до Божи гроб следпразнично. Звездата от „Бащата“ замина преди ден за Израел – екскурзия, която планирал отдавна. Да пътува е сред любимите хобита на Пенев, който въпреки мъглата успя да изкачи Мачу Пикчу в Перу преди година. Тогава той изрази щастието си, че за първи път заедно с него куфарите стегнала и дъщеря му Яна. Да стане хаджия е друга мечта на Пенев. Той позиционира пътуването си точно в почивката между сезоните на „Откраднат живот“, където облича престилката на проф. Цонев. Новите епизоди на поредицата ще се завърнат през пролетта с мотото „Любовта лекува“, а докторите ще пристъпят за първи път в болница, различна от специално изградената за целите на продукцията „Свети Кирил“. Според слуховете, снимачното лечебно заведение ще се намира в близост до летището в София. Подробностите около сюжета на седмия сезон на медицинската драма засега се пазят в тайна.", "date": "2019.01.06", "title": "Владо Пенев става хаджия"}
{"url": "https://www.monitor.bg:443/bg/a/view/turist-padna-v-propast-pod-vryh-botev-i-zagina-153836", "text": "Турист падна в пропаст под връх Ботев, съобщи бТВ. Мъжът е на 54 години от Карлово. Загиналият бил заедно със свой приятел. Двамата тръгнали да се изкачват от хижа „Рай” към връх Ботев, като избрали популярен летен маршрут, който обаче се избягва от планинарите и туристите през зимата, защото става рисков. При прехода мъжът се подхлъзнал и паднал в дълбоко дере. За инцидента съобщил неговият приятел, който потърсил помощ в хижа „Рай”.", "date": "2019.01.06", "title": "Турист падна в пропаст под връх Ботев и загина"}
{"url": "https://www.monitor.bg:443/bg/a/view/berlin-zove-za-novi-pravila-i-kontrol-na-vyoryjenijata-153834", "text": "Русия трябва да потвърди, че спазва Договора за ликвидиране на ракетите със среден и малък обсег (ДЛРСМО), заяви германският външен министър Хайко Маас в интервю за в. \"Велт ам зонтаг\". \"Ключът към съхраняването на ДЛРСМО се намира в Москва. Ако Русия иска да съхрани договора, тя трябва да извършва разоръжаване, което може да бъде проверявано\", каза Маас. Той напомни, че този договор десетилетия наред е гарантирал сигурността на Европа и затова Германия продължава да му придава голямо значение. В същото време Маас призна, че от момента на сключването на този договор през 1987 г. положението в света съществено се е променило. \"Трябва да изработим нови правила за прозрачност и контрол на въоръженията. Затова ние предлагаме да се водят дебати по този въпрос с Китай и Индия\", заяви той. Любопитен е фактът, че според ново допитване, проведено в Германия от сп. Internationale Politik, немците се чувстват еднакво силно заплашени както от Русия (56%), така и от САЩ (55%), пише в. „Билд“. Третата държава, сред най-опасните според гермаците е КНДР (27 на сто), следвана от Турция, Саудитска Арабия и Китай. На 4 декември м.г. държавният секретар на САЩ Майк Помпейо заяви, че Вашингтон ще спре да изпълнява задълженията си по ДЛРСМО, ако Русия в срок от 60 дни не започне отново да спазва своите задължения по него.", "date": "2019.01.06", "title": "Берлин зове за нови правила и контрол на въоръженията"}
{"url": "https://www.monitor.bg:443/bg/a/view/tragikomedija-vitosha-153840", "text": "Прави ми впечатление, че от 4-5 години насам планината се е превърнала в декор за евтин български филм. От тези, дето трябва да са смешни, но актьорите са посредствени, сценарият скучен и невзрачен, а фразите – като от самодеен театър. Затова и не са смешни, а жалки. Поредната случка, в която хижари не отвориха вратата на премръзнал младеж на Витоша, отново ме подсети за това. Хубостникът тръгнал по къси гащи и гол до кръста насред Нова година в планината (приятелите му с кой ли акъл са го пуснали така?), обаче взело, че му прилошало току пред заслона. Знам отличен метод за сгравяне на изпаднал в хипотермия младеж, като този с голия дирник, дето се е правел на бабаит. Методът се нарича „термошамари“. Не може да се келешиш посред зима без екипировка из чукарите, а после да чакаш някой да ти поднесе топло млекце. Обаче и тези т.нар. хижари, които не са отворили на очевидно бедстващ и неадекватен младеж, също за бой. Защото всяка хижа, заслон, метеостанция, барака или както там се води, трябва да приюти изпаднал в нужда човек. Хижите в планините не са хотели с пет звезди, нито елитни ресторанти, които могат да си позволят да връщат клиенти, защото не са спазили дрескода. За да си съдържател на планинско убежище, трябва да си преди всичко Човек. Признавам, че ме озадачава реакцията на мнозинството от българите, които едва ли не са склонни да дадат медал на хижарите, които не искали да си развалят рахатлъка. Ама не знаели, че младежът е в хипотермия, ама през ден ги тормозели агресивни и пияни неканени гости. Алоууу, планинарите? Като ви страх от мечки и пияни туристи, що дирите посред нощ на Витоша? Та нали да живееш в заслон в пущинака означава, че трябва да имаш топки да приютяваш странници. Ако толкова искаш планинско имение за лично ползване, вадиш парите и си купуваш къща в Драгалевци. Четейки коментарите в интернет, имам чувството, че 90% от пишещите там биха искали младото псевдопланинарче да беше умряло. След това биха играли хоро около трупа му и с удоволствие ще очакват да чуят за колко години ще влязат в затвора другите псевдопланинари – тези, дето са се заключили на топло в къщичката си, докато онзи отвън е забелил очи. Що за хора сме? Нали добрината не се познава по сантименталното бърборене във Фейсбук, а по делата? И последно, политическо мнение. Ако всички правеха като самодоволните хижари от Витоша, България днес още щеше да мръзне гола и премръзнала пред вратите на ЕС и НАТО.", "date": "2019.01.06", "title": " Трагикомедия „Витоша“"}
{"url": "https://www.monitor.bg:443/bg/a/view/gol-zimen-planinski-turizym-153841", "text": "Да тръгнем оттам: ако някой гол от кръста нагоре или от кръста надолу мъж реши да намине край нас, да не разчита на мен. Няма да му отворя, няма да го подслоня и няма да го гушкам, докато се сгрее. Това не е нормална ситуация, а и никой няма да ми вземе лиценза, за да го даде на някоя по-човечна и хуманна хижарка от мен, така че упражнението е напълно ненужно. Потенциалният герой на утрешните новини да се счита за предупреден. Няма да имам абсолютно никакви угризения на съвестта, ако му измръзнат топките. Не изпитвам жал и съчувствие към хора, които в опитите си да се направят на интересни, постъпват безотговорно към другите или към себе си. Не аплодирам героизма, граничещ с лудост. Особено когато е лишен от всякакъв смисъл. Есенцията на джендър философията, движението Me too, Je suis Charlie, професионалните протестъри, а сега и голият зимен планински туризъм. Тези вресливи инициативи ми идват в повече. Фалш и лицемерие прозират зад случая с голия зимен планински турист, довел до искания за линч на хижарите. На коментаторите в социалните мрежи не им е достатъчно, че договорът с тях е вече разтрогнат. Виртуално ги бесят по дърветата. Упрекват ги в бездушие. Квалифицират ги. Мерят им работното време. Хайде, не се правете! Това ли са единствените хора в държавата, които разсъждават така? Колко пъти са ви връщали от болницата с репликата за края на работното време? Колко пъти са ви подмятали из града като гумена топка с пищящо от болки дете, защото в най-близката поликлиника няма дежурен кабинет? На чиновниците по гишетата дали им пука, че на някой на опашката му е зле и е пред инфаркт? Ще си удължат ли работното време, за да го обслужат или ще го върнат? Това, което са направили ентусиастите в новогодишната нощ, е същото като да влязат в морето на черен флаг и да се издавят, а на брега да стои възмутена група от сеирджии, които да псуват спасителите, че не са си на мястото.. Не на последно място - какво изобщо са търсели тези млади и енергични, добре образовани и напредничави хора на това място навръх Нова година? Правили са си хепънинг? Искали са да се докажат пред някого? Да се тагнат оттам? Това звучи налудничаво. Като цялата история, впрочем. Хвала на дежурните от Планинската спасителна служба и на лекарите, които си бяха на мястото. Всички останали измислени герои си получиха петте минути слава. Повече не им се полага!", "date": "2019.01.06", "title": " Гол зимен планински туризъм"}
{"url": "https://www.monitor.bg:443/bg/a/view/maradona-v-otlichno-zdrave-sym-153838", "text": "Легендарнията аржентинец Диего Марадона заяви, че се чувства добре и е в отлично здраве, въпреки принудителния престой в болница. Легендарният аржентинец бе изписан от клиника в Буенос Айрес, в която бе настанен заради кървене в стомаха, но в крайна сметка изследванията не показаха нещо сериозно. Вътрешният кръвоизлив в тялото на 58-годишния аржентинец бе установен по време на рутинен медицински преглед. „Нищо страшно не се е случило. В отлично здраве съм и се чувствам повече от добре. Хората обичат да спекулират с името ми и особено на тема здравословното ми състояние, но аз съм свикнал. Винаги е било така. Сега се връщам на работа в клуба си“, сподели Марадона. В края на декември се появиха информации, че Марадона не се е появявал няколко дни в лагера на мексиканския Дорадос, чийто треньор е, но както аржентинецът, така и неговият агент подчертаха пред медиите, че специалистът ще продължи да води тима.", "date": "2019.01.06", "title": "Марадона: В отлично здраве съм"}
{"url": "https://www.monitor.bg:443/bg/a/view/dani-de-vito-vliza-v-sveta-na-avatarite-s-djumandji-2-153837", "text": "Киноиконата Дани де Вито ще влезе с гръм и трясък в света на аватарите като най-новото попълнение на продължението на „Джуманджи: Добре дошли в джунглата“. Все още не е ясно дали актьорът ще изиграе реален човек или герой от видеоигра в лентата, с която на голям екран ще се завърнат Дуейн Джонсън-Скалата, Кевин Харт, Джак Блек и Карън Гилън. Припомняме, че сюжетът на първата част от франчайза се завъртя около Спенсър – невротичен зубър, който по стечение на обстоятелствата попада в училищната стая за наказания заедно с трима свои съученици. По погрешка всички заедно се впускат в приключение в истинска джунгла, резултат от еволюиралата игра „Джуманджи“, където наред с чудовища като човекоядни хипопотами, трябва да се преборят и със собствените си страхове. Режисьор на втория филм от поредицата ще бъде отново Джейк Касдан.", "date": "2019.01.06", "title": "Дани де Вито влиза в света на аватарите с „Джуманджи 2“"}
{"url": "https://www.monitor.bg:443/bg/a/view/levski-prikluchva-lagera-sreshtu-hit-v-syrbija-153839", "text": "„Левски“ ще изиграе общо шест контролни срещи на предстоящия лагер в Кипър, като последната от тях ще е срещу сръбския „Чукарички“ на 8 февруари. Тимът направи отлична есен в сръбското първенство и заема четвъртото място, като е на пет точки от третия „Партизан“. В друга от известните досега приятелски срещи „сините“ ще се изправят срещу елитния полски „Висла“ (Плоцк), а спарингът ще е на 30 януари. От „Левски“ все още не са обявили пълния си график за зимна подготовка, като първата тренировка на тима е утре от 10 ч. на „Герена“. На 10 януари отборът ще замине за Кипър, където ще остане цял месец – до 9 февруари. В дните на подготовката трябва да стане ясно и дали клубът ще се сдобие с нов изпълнителен директор. Очаква се в близките дни гласеният за поста Павел Колев да разгледа всички баланси и отчети на акционерното дружество и да се консултира с финансисти и икономисти. Ако той стане изпълнителен директор на „Левски“, ще трябва да слага подписа си под всяка сделка, свързана с клуба и респективно ще носи отговорност. Сега това прави Красимир Иванов, който се очаква да освободи кабинета си и да бъде понижен във финансов директор, като не е изключено и да напусне клуба.", "date": "2019.01.06", "title": "„Левски“ приключва лагера срещу хит в Сърбия  "}
{"url": "https://www.monitor.bg:443/bg/a/view/hirsher-naj-byrz-v-zagreb-za-64-a-pobeda-v-belija-kervan-153843", "text": "Марсел Хиршер беше най-бърз на слалома за Световната купа по ски алпийски дисциплини в Загреб. Австриецът беше втори след първия манш с 52,17 сек., на 0,37 сек. от Марко Шварц (Швейц). Във втория седемкратният носител на Кристалния глобус обаче хвърли всичко и с много агресивно каране даде първо време 56,47 сек., с което осигури 64-ата си победа в Белия керван, 6-а за сезона и 5-а в хърватската столица. След финала обаче се видя, че по лицето му има синини и засъхнала кръв над горната устна от сблъсъците с коловете. \"Това не беше най-лесната ми победа, коментира Хиршер след награждаването. - Вложих всичко от себе си, за да я спечеля. Виждате какво става с лицето ми, когато карам агресивно, но всичко си има цената. Беше прекрасно състезание над този прекрасен град.\" Втори, на 0,60 сек. се нареди Алекси Пентюро (Фр), който беше едва пети след първото спускане. Третото място на подиума пък зае сънародникът на Хиршер Мануел Фелер, на 0,62 сек. Водачът след първия манш Марко Шварц (Ав) явно не издържа на напрежението, пропусна врата още в началото на втория и отпадна. В първия не завършиха общо 18 алпийци, а във втория - още 9. От българите първи между 67-те врати се пусна с №42 Камен Златков, който завърши на 42-а позиция, на 3,87 сек. от Марко Шварц. Алберт Попов пък беше на косъм от класиране за втория манш. Той финишира 33-и, на 2,47 сек. от Шварц, след като направи малки грешки в горната част на трасето. Само 0,23 сек. го разделиха от 30-ото място, което дава право на второ спускане. На него се нареди швейцарецът Марк Рохат, който отпадна заради пропусната врата. В генералното класиране Хиршер води със 756 точки, следван от Хенрик Кристоферсен (Нор) с 421 и Макс Франц (Ав) - 408 точки. Алберт Попов е 84-и с 26 точки и 28-и при слаломистите. За малката купа в слалома Хиршер е лидер с 336 т., пред Даниел Юле (Швейц) - 246 и Марко Шварц - 235.", "date": "2019.01.06", "title": "Хиршер най-бърз в Загреб за 64-а победа в Белия керван"}
{"url": "https://www.monitor.bg:443/bg/a/view/demi-lovato-skochi-sreshtu-videoigra-153832", "text": "Поп старлетката Деми Ловато се разгневи от реклама, публикувана в Инстаграм, в полза на видеоиграта Game Of Sultans. В причина за недоволството на изпълнителката на Sorry Not Sorry се превърнаха кадри от промоционалния клип, в които по думите й е използвано съдържание, „вредно за хората, които са чувствителни на тема какво смята обществото за теглото и диетата им“. Видеото, което прави разлика между „затлъстял“ и „красив“ персонаж, бе свалено от Инстаграм в деня на публикуването си именно след реакцията на Ловато. Певицата призова социалната мрежа да От платформата обясниха, че одобрението за публикуване на клипа се случило „по погрешка“, а след повторна оценка на ситуацията, той е вече категоризиран като неприемлив и е премахнат от сайта. През последните месеци Ловато се крие от светлината на прожекторите, като прекарва повече време със семейството и приятелите си докато се възстановява от предозирането си, вкарало я в болница за няколко седмици през юли. Самата звезда на „Дисни“ също е страдала в миналото от хранителни разстройства като анорексия и булимия.", "date": "2019.01.06", "title": "Деми Ловато скочи срещу видеоигра"}
{"url": "https://www.monitor.bg:443/bg/a/view/kevin-hart-otnovo-aut-ot-oskarite-153825", "text": "Церемонията по връчването на статуетките „Оскар“ най-вероятно ще се проведе без водещ. До това се стигна, след като Кевин Харт се отказа от поста за втори път в рамките само на месец. В петък комикът и Американската филмова академия изявиха желание отново да се сработят за бляскавата вечер, а в ролята на посредник влезе водещата Елън Дедженеръс. Въпреки това обидени от опцията Харт да се завърне на позицията останаха чернокожите представители на LGBTQ общонстта. Причината – комикът не е правил филм с актьор с различна сексуална ориентация. Според позицията им, цитирана от The Hollywood Reporter, комикът никога не е заявявал и подкрепата си към цветнокожите актьори. По думите на недоволните, в Холивуд се поражда порочна практика, в която когато един чернокож актьор е обвинен в хомофобство, той веднага се обявява жертва на расизъм. Именно това афиширал, според тях, и Харт. Самият актьор окончателно призна, че няма намерение да води оскарите. Въпреки това той не коментира нападките по негов адрес. Вместо това той изтъкна, че не иска да отвлича вниманието на зрителите от „главните герои“ на церемонията – номинираните филми и актьори. Оставало и прекалено малко време до заветната вечер, което правело подготовката му на практика невъзможна. Така, филмовата академия за пореден път остана без водещ за връчването на наградите си. Според слуховете, големите звезди, които биха могли да изнесат на гърба си шоуто и да привлекат нова, по-млада аудитория, каквото е желанието на кино институцията, не са съгласни да заемат поста. Причината – всички, включително и публиката, ще знаят, че те са били „резервния вариант“.", "date": "2019.01.06", "title": "Кевин Харт отново аут от оскарите"}
{"url": "https://www.monitor.bg:443/bg/a/view/i-iliana-raeva-izplaka-za-laskin-vyv-fejsbuk-153826", "text": "Винаги ще нося спомена за теб, за онази вълшебна нощ в градината ни, през нощта четиримата около огъня, над нас звездите, красивият ни нощен разговор за истинските неща от живота и прекрасната ти усмивка... Толкова е тъжно и нереално....Това написа във Фейсбук председателката на Федерацията по художествена гимнастика Илиана Раева. \"Светъл път и мир на душа ти, прекрасно момче.... Много те харесваме и обичаме... Сега ще бъдеш звездичката на любимите си две момичета. Бог да те прости. Поклон!", "date": "2019.01.06", "title": "И Илиана Раева изплака за Ласкин във Фейсбук"}
{"url": "https://www.monitor.bg:443/bg/a/view/rut-uilsyn-razkazva-dramata-na-svojata-baba-snimki-153727", "text": "Британската актриса Рут Уилсън оглави каста на нова поредица, която проследява драматичния живот на нейната баба. Звездата от „Аферата“ буквално ще сложи перлите на предшественичката си в мини-сериала „Госпожа Уилсън“. В три епизода време ще бъде разгърнато случващото се в Лондон между 40-те и 60-те години на миналия век, а сюжетът ще се завърти около Алисън Уилсън и смъртта на съпруга й Александър, който е писател, шпионин и агент на разузнавателните служби по време на Първата световна война. В неговата роля влиза Йън Глен, най-известен с превъплъщението си в Джора Мормон от „Игра на тронове“. В коментар за ролята си в новата продукция Рут Уилсън казва: “Много съм развълнувана да разкажа на екран невероятната история на живота на родителите на моите родители. Освен Рут и Йън, в сериала ще видим още Кийли Хауис, Анупам Хер и Фиона Шоу. На режисьорския стол за драмата сядат Анна Симън, Тим Крук и самата Алисън Уилсън. „Госпожа Уилсън“ ще се завърти в три поредни нощи от 22 ч.  с премиера на 28 януари по Epic Drama.", "date": "2019.01.06", "title": "Рут Уилсън разказва драмата на своята баба (СНИМКИ)"}
{"url": "https://www.monitor.bg:443/bg/a/view/izprashtame-ivan-laskin-vyv-vtornik-153830", "text": "Актьорът Иван Ласкин почина на 48-годишна възраст във Военномедицинска академия в нощта срещу неделя, малко преди именния си ден. Той бе приет в болницата на 28 декември миналата година с тежка чернодробна недостатъчност и близките му се надяваха да се намери спешно донор за трансплантация, но състоянието на Ласкин бе толкова критично, че операцията не би могла да бъде извършена, обясниха преди дни лекарите. Така навръх Богоявление Иван загуби битката за живота си, нареждайки се за съжаление сред немалката група талантливи родни актьори, давещи в алкохол разочарованията си от нелеката артситуация у нас и напуснали тоя свят преждевременно, в разцвета на творческите си сили – Антоний Генов, Радко Дишлиев, Кирил Варийски, Андрей Баташов, Чочо Попйорданов и мнозина още... „Имам спомени още от студентството на Иван, защото той беше от възпитаниците на първия ми клас във ВИТИЗ, на които съм дал много за тяхното развитие и които изключително много ценя – каза пред „Монитор“ неговият учител проф. Здравко Митков. – В един от дипломните ни спектакли той направи огромна, великолепна роля като Шекспировия Ромео, която бе оценена високо и при гостуването на постановката в Испания. Не искам да ставам фаталист, но Иван ми беше споделил още в академията, че любимата му роля е от „Адската машина“ на Жан Кокто, където той игра Анубис – египетско божество, което пренася душите на мъртвите. Дали е случайно?!...“ Последната работа на професора с него бе в „Неделя вечер“ от Захари Карабашлиев в Театър „София“ преди десетина години. „Настоявах именно той да играе и го поканих като гост-актьор, защото образът поне 90% го изразяваше като отношение към света. И той наистина го направи по интересен начин – тогава още беше изключително работоспособен. Иван затова мина през много трудности в кариерата си. Беше с остри възприятия за света, притежаваше честолюбие и природно чувство за справедливост. А, както знаем, животът не е справедлив и този дисбаланс със света руши чувствителната личност. Иска ми се да положим усилия да променим нашия живот така, че да не си отиват без време чувствителни и талантливи хора като Ласкин“, изтъкна Здравко Митков. Драматургът и режисьор Димитър Кабаков, под чието ръководство Ласкин осъществи едно от най-скорошните си участия на сцената – в пиесата „Обич.com“ на Екатерина Кънчева в „Сълза и смях“ (продукция на „Креди Арте“), бе потресен, когато узна тъжната вест от „Монитор“. „Ще го запомня като човек, който не обичаше компромисите и никога не се примиряваше с тях. Това му изяде и главата. В малка България артистичната общност също е малка и почти всеки разчита на подкрепа от колеги и се предава на конформизма. А Иван Ласкин това не го можеше!“, коментира Кабаков. Покрусена беше и актрисата Ернестина Шинова. Тя и съпругът й Андрей Слабаков бяха не само колеги, но и близки приятели с Ласкин. „Много е трудно в такъв момент да се съсредоточа върху изказа, върху фразата, макар че сме имали безброй общи случки, ситуации, емоции... Ще запомня Ванката в неговата цялост, като сложна личност. Той беше явление! Много специален човек“, с болка отбеляза Шинова. Иван Ласкин отдавна имаше сериозни здравословни проблеми. През февруари 2016 г. в Плевен той се почувства зле преди представление и не успя да излезе на сцената. Тогава беше приет в спешното отделение на университетската болница в града. Малко по-късно призна пред медиите за проблемите си с алкохола, като обясни, че пие, защото нищо край него не му харесва, държавата не цени труда на талантите, а той страда, като гледа в каква простащина растат децата му. Само преди няколко месеца, в средата на септември миналата година, Ласкин влезе по спешност в гастроентерологията на Втора градска болница. Две седмици преди това актьорът бе загубил баща си Славчо, който го е отгледал след развода с майка му. Близки предполагат, че личната му трагедия също е допринесла за състоянието му. Ласкин бе които често предизвикваха полюсни мнения и полемики в медиите и социалните мрежи. Мнозина го обвиняваха, че маскира несполуките си с арогантност и агресия срещу колеги и непознати. В същото време той бе нежен и любящ съпруг за Александра Сърчаджиева и добър баща за малката им дъщеря, 7-годишната София. Актьорът има и по-голяма дъщеря Люба, на 21 г., от брака си с актрисата Мирослава Гоговска. На раздаването на наградите „Аскеер“ през 2009 г. Ласкин ядоса голяма част от гилдията, като каза от сцената на Театър „Българска армия“, в качеството си на един от домакините на церемонията, че в „Сфумато“ ще имат точно толкова зрители, ако отидат и на Луната. Организаторите трябваше да се извиняват и на публиката, и на колегите си от Театралната работилница, а скоро след това и Ласкин, и Сърчаджиева напуснаха военната трупа. Идеологът на „Сфумато“ проф. Иван Добчев пък не се сдържа и отвърна в пресата на обидните закачки на Ласкин по техен адрес. Смъртта обаче изглажда много противоречия и конфликти. Боготворен от някои и ненавиждан от други приживе, актьорът с кончината си предизвика искрена скръб във Фейсбук. Над снимка на малкия Ласкин от може би най-известната му роля – във филма „Васко да Гама от село Рупча“, актрисата Касиел Ноа Ашер написа: „Ето това обично дете излетя в другия свят! Харизматичен като ангел и дявол, смешен като Ласкин “Лаурел Харди“, саркастичен като екзекутора от Кале, верен приятел, лудньо, който обожаваше дрифтовете по ледения път на живота, лошо момче с кърваво добро сърце, очарователен лъжец и манипулатор – точно както всеки един Велик Артист... А Великите Артисти са малко, толкова малко... и дишаме само когато откровението, бесовете, тъмните тайни, посланието ни е прегърнато от зрителя... Кислородът, спасението на Артиста е неговата Работа! Скъпи Иване, някога, някъде... на небето ще изиграем нашето “Двама на люлката“. „ Има още много прочувствени слова. Поетесата Маргарита Петкова: „И този кораб отплава... Пори́ вълните на небесния океан, както го правеше през земния, и нека той бъде към теб по-ласкав, Иване! Мир на душата ти и аплодисменти!“ Музикантът Румен Бояджиев: „Много съжалявам за Иван... много. И ...тази грозотия, в която живеем. А издържалите не са герои... дори и силни не са. Просто... търпеливи.“ Драматургът на Сатиричния театър Ина Шкарова: „...Иван намери изход от своята битка... светъл му път... сърцето ми е за Алекс... за всичко, което това момиче преживява в целия си живот... за това, че е прекрасна... боец... една от \"най-мъжките\" супермацки, които познавам... Казват, че големите изпитания са за силните... но твърде голям дял ти се е паднал, момиче... Дано това да е последното изпитание и някой ден да си отново щастлива... заслужаваш го... обичам те, Алекс Сърчаджиева...“ PR експертът Ива Екимова: „В деня, в който Дими щеше да навърши 49, Иван Ласкин реши, че е време да тръгва... натам, където са най-ярките му приятели, мъже, таланти, непреклонни и непримирими духове.... Поклон пред паметта ти, приятелю... Александра Сърчаджиева, сила и любов... той винаги ще бди над вас.“ Шоуменът Къци Вапцаров: „Беше готин пич, с добро сърце, интелигентен и готвеше страхотно в Къщата! Бог да го прости!“ Театралният критик Гергана Пирозова: „Бог да прости Иван Ласкин! Беше чувствителен и добър човек, с чувство за хумор и проницателност, поне аз го познавам такъв. Не можем да съдим никого за тежестите и тъгите, които преодолява или маскира по свой начин...“ Не останаха безразлични и представителите на институциите. От Съюза на артистите в България, чийто шеф Христо Мутафчиев е добър приятел на актьора, откликнаха: „Сбогом, Иван Ласкин!? Трудно ни е да вярваме, че това е краят!“ От Сатиричния театър съобщиха: „Днес всички скърбим по Иван Ласкин. И дълго след това ще жалим с Александра Сърчаджиева... Светъл път на неспокойната ти душа, Иване. И това изпитание за силата на духа си ще пребориш, момиче. Поклон и аплодисменти!“ От Министерството на културата обявиха на своя сайт: „Отиде си един от най-популярните и талантливи български актьори - Иван Ласкин. Иван Ласкин бе от онези Ивановци, които не оставят никого безразличен, за които името е титла, но и отговорност. И той я носеше с чест. Човек с голямо сърце и с неповторим нрав. Непримирима с житейските несправедливости личност, която даваше много, но и изискваше много. Огънят в сърцето му се разпалваше с пълна сила в работата, където беше безкомпромисен към себе си и толкова безстрашно докрай искрен с публиката, колкото малко актьори си позволяват в днешно време. Любовта, която раздаваше от сцената, бе същата чиста обич, която пазеше за най-близките хора до себе си, тези, които го \"заземяваха\" в трудните моменти, тези, които той обожаваше. Винаги бе готов да отстоява ярката си гражданска позиция, а на чувството му за хумор можеха да завидят и най-големите сатирици на нашето време.“ Председателят на комисията за култура и медии в Народното събрание и бивш министър на културата Вежди Рашидов заяви пред Канал 3: „Иван Ласкин беше мъжкар и ще ни липсва. Той беше известно време на лечение при моята съпруга в „Пирогов“, след това беше преместен във ВМА. За съжаление не излезе от кома. Иван е от знаковите хора, които ще запомним. Той беше прям и казваше всичко директно. Такива хора винаги са на ръба да бъдат отричани, но това са и хората, които са запомняни. Той носeше таланта си от дете. Иван е от типа на странните, но талантливи чешити. Изключително предан като приятел и мъжко момче. Ще ни липсва много! Светла му памет!“   Актьорът Иван Ласкин е роден на 10 март 1970 г. в София. Става популярен през 1986 г. с изпълнението си на малкия Васко в 6-серийния детски филм \"Васко да Гама от село Рупча\" на режисьора Димитър Петров по сценарий на Братя Мормареви. За ролята е избран съвсем случайно. Родителите му нямат нищо общо с киното и театъра. Корените на баща му са от Самоков, а по майчина линия е арменец. Асистенти на режисьора Димитър Петров го забелязват на улицата сред група момчета, които обикалят из улиците на София и стрелят с прашки. През 1994 г. завършва НАТФИЗ в класа на проф. Здравко Митков. Същата година в Малък градски театър \"Зад канала\" изпълнява ролята на Джими Портър в постановката \"Обърни се с гняв назад\" от Джон Осбърн, която му носи голям успех. За тази роля през 1995 г. печели награда \"Аскеер\" в категория \"Изгряваща звезда\". В творческата му биография са записани участия в повече от 12 български игрални филма, 20 европейски и американски продукции и телевизионни сериали. Участвал е във филмите и сериалите \"Вагнер\" (1998) ,\"Магьосници\" (1999), \"Дунав мост\" (1999), \"Хайка за вълци\" (2000), \"Колобър\" (2001), \"Отвъд чертата\" (2003), \"Стъклената река\" (2010). Играл е в почти всички столични театри - от 1994 г. до 1997 г. в Малък градски театър \"Зад канала\", от 1997 г. до 2014 г. в Театър \"Българска армия\". Участвал е в постановки на Народния театър \"Иван Вазов\", в Театър \"Сълза и смях, Театър 199. Известен е с ролите си в постановки на режисьорите Красимир Спасов, Крикор Азарян, Николай Ламбрев, Стефан Москов, Бина Харалампиева... Една от последните му главни роли е в \"Иванов\" от Чехов в Драматичен театър \"Гео Милев\" в Стара Загора.", "date": "2019.01.06", "title": "Последното пътешествие на Васко да Гама от Рупча (ОБНОВЕНА)"}
{"url": "https://www.monitor.bg:443/bg/a/view/zaprjanov-ofertata-za-f-16v-e-naj-dobrata-153827", "text": "Офертата за самолетите F-16V е най-добрата. Това коментира зам.-министърът на отбраната Атанас Запрянов пред БНР по повод процедурата за избор на нов изтребител. По думите му тя е напълно завършена, а самолетите се предлагат окомплектовани. Тази седмица темата трябва да се обсъжда в МС, а след това НС трябва да дадe мандат на военното ведомство, заедно с това на финансите, икономиката и на външните работи да започнат преговори с американското правителство. Запрянов разясни, че едва на по-късен етап ще има разговори с фирмата „Lockheed Martin“, която предлага на страната ни F-16. \"Смятаме, че ако постигнем с американците обещаното намаление, - те са същите, каквито са на Ф-22 и Ф-35\", аргументира се той. По думите му така България ще има същото качество на своята бойна авиация, каквото и Гърция, която също ще мигрира техните F-16 до блок 70, на Румъния и почти на Турция. Запрянов разясни, че за да се вмести офертата в бюджета ни от 1,8 млрд. лв. е достатъчно САЩ да намали стойността ѝ с няколко процента. Междувременно президентът Румен Радев за пореден път коментира процедурата за избор на изтребители, като определи конкурса за опорочен и удар върху страната, европейските партньори и американската страна. В същото време военният министър Красимир Каракачанов отново подчерта, че към момента става дума само за стартиране на преговори, но е и за сделка. Офертата на САЩ за F-16 била на по-висока цена, но предлагали и оборудване. Тези на Италия и Швеция за „Юрофайтър“ и „Грипен“ влизали в рамката, но оборудването трябвало да се купи от трета държава – САЩ, и целият пакет пак надхвърлял рамката. Освен изтребителите, Каракачанов коментира и темата за българите в чужбина, като настоя да бъде създадено министерство, което да отговаря за тях.", "date": "2019.01.06", "title": "Запрянов: Офертата за F-16V е най-добрата"}
{"url": "https://www.monitor.bg:443/bg/a/view/leonardo-di-kaprio-se-javi-na-razpit-za-vylkyt-ot-uolstrijt-vyv-vashington-153828", "text": "Холивудският ас Леонардо ди Каприо се яви на разпит във Вашингтон. Той говори пред съдебните заседатели във връзка със схемата за източване на пари от държавен фонд в Малайзия, чрез която според спекулациите е заснет филмът му „Вълкът от Уолстрийт“. Разпитът се е провел при затворени врата, като говорителите, както на Ди Каприо, така и на съда, са отказали коментар по темата. Припомняме, че през 2016 г. американските власти съобщиха, че около 100 милиона долара са били използвани от Риза Азиз, доведения син на малайзийския премиер, за телевизионното студио Red Granite Pictures, което е финансирало изцяло филма на режисьора Мартин Скорсезе от 2013 г. За участието си в продукцията Ди Каприо е пополучил хонорар в размер на 25 милиона долара. Още тогава звездата от „Завръщането“ заяви, че ще сътрудничи напълно на властите по казуса.", "date": "2019.01.06", "title": "Леонардо ди Каприо се яви на разпит за „Вълкът от Уолстрийт“ във Вашингтон"}
{"url": "https://www.monitor.bg:443/bg/a/view/kej-nishikori-s-titlata-v-brizbejn-153833", "text": "Кей Нишикори, който спря Григор Димитров на 1/4-финала в Бризбейн спечели титлата в турнира с награден фонд $589 680 в австралийския град. Японецът надигра на финала №4 в схемата - Данийл Медведев (Рус) с 6:4, 3:6, 6:2. С това той прекъсна серията си от 9 поредни загуби в мач за титла на АТР турнири от февруари 2016 г. когато триумфира в Мемфис (САЩ). Нишикори, №9 в световната ранглиста, направи обрат от 0:3 гейма до 6:4 в първия сет. Във втория 22-годишният Медведев, който ще играе и на Sofia Open, успя да изравни след пробив при 5:3. В третия японецът дръпна с 5:1 и спечели 12-ато титла в кариерата си. Каролина Плишкова (Чех) пък стана шампионка в Бризбейн при жените, където се разигра $1 млн. награден фонд. Чехкинята се наложи на финала над украинката Леся Цуренко с 4:6, 7:5, 6:2 след 2.12 часа игра. За Плишкова това беше 12-и трофей в кариерата й и втори поред в този турнир. С успеха тя скочи с 1 позиция в ранглистата на WTA и ще измести от 7-ото място сънародничката си Петра Квитова.", "date": "2019.01.06", "title": "Кей Нишикори с титлата в Бризбейн"}
{"url": "https://www.monitor.bg:443/bg/a/view/haskovski-hudojnik-predstavja-bylgarija-v-iran-153824", "text": "Худоожникът и карикатурист от Хасково Живко Тенев – GISSEN е един от шестимата българи, които представят България в Международно биенале на карикатурата в Иран. Темата на Четвъртото издание на престижния арт форум в ислямската държава е книгата В Техеран участват над 700 автори от 60 държави. Най-многобройни са авторите от страната домакин, следвани от Индонезия и Китай. По регламент всеки от карикатуристите изпраща до 5 свои работи. Част от участниците са отпаднали на предварителния кръг, международно жури определя селекцията в следващия етап и финалистите, които ще станат ясни в края на януари. Освен голямата награда, ще бъдат присъдени сребърен и бронзов приз, както и три поощрителни. Финалистите ще си разделят и награден фонд от близо 6 хил. евро. Участниците ще получат и каталози с всички избрани  творби. Биеналето ще бъде закрито с изложба на отличените автори, която ще е през април. За Тенев това е първото участие Биеналето в Техеран. Той вече е печелил редица международни награди за карикатури от биеналета в Италия, Сирия и Китай.    ", "date": "2019.01.06", "title": "Хасковски художник представя България в Иран"}
{"url": "https://www.monitor.bg:443/bg/a/view/bokluci-udyljavat-vakancijata-na-uchenicite-v-rim-153813", "text": "Утре част от училищата в Рим няма да отворят врати след двуседмичната Коледна ваканция, ако общината не почисти незабавно улиците и тротоарите пред тях от зариналите ги боклуци – заплаши с писмо кметицата на Вечния град Вирджиния Раджи президентът на Националната асоциация на школските директори Марио Рускони. Нещо повече – ако италианската столица продължи да тъне в отпадъци, то той и колегите му училищни шефове смятат да удължат почивката на питомците си до вторник, сряда и дори до края на седмица. Според Рускони своебразната стачка е наложителна не само заради трудното придвижване пеша и с автомобили покрай училищата, но и защото огромните вонящи камари разнасят куп зарази и са изключително опасни за здравето на подрастващите. Все пак в неделния следобед властите в Рим поеха ангажимента да почистят и да осигурят работата на 3000 училища в италианската столица. Тревожното положение с небивалото замърсяване на Рим с всевъзможни боклуци, за което „Монитор“ вече информира, продължава почти месец. Според общината основната причина за него е подпалването на 11 декември на намиращия се недалеч от италианската столица завод за биологична прерабтка на отпадъци и изваждането му от строя. Опозицията в местния парламент обаче обяви, че въпросният завод е поемал една много малка част от отпадъците на Рим и обвини за превръщането му в сметище слабото общинско ръководство и лично кметицата Раджи. Явно дваки си сметка за критичната ситуация, вчера тя мобилизира всички служители и цялата техника на градската служба по чистотата, но активизирането им със сигурност няма да успее да острани за ден – два стотиците тонове боклуци. Може би за това Вирджиния Раджи обяви, че почистването на Рим е национален проблем и поиска с него да се заемат пожарникарите, служителите на силите за сигурност и войската. Ситуацията със замърсяването на столицата разтревожи и правителството – вицепремиерът Луиджи ди Майо, което е съпартиец на Раджи от движението „Пет звезди“, обяви вчера, че кабинетът няма да пести усилия и средства и много скоро Рим щял да върне извечните си блясък и красота.", "date": "2019.01.06", "title": "Боклуци удължават ваканцията на учениците в Рим"}
{"url": "https://www.monitor.bg:443/bg/a/view/djizysa-i-zlatka-horata-se-draznjat-che-sme-shtastlivi-153812", "text": "Завист – на това отдадоха негативните коментари по свой адрес Благой Георгиев-Джизъса и Златка Райкова, които се сгодиха навръх Коледа. категорична бе русата изкусителка пред Нова тв. Заедно с любимия й са категорични, че не се интересуват от хорското мнение, а само времето може да покаже дали обичта им е истинска. Въпреки това Джизъса отсече, че няма да търпи опетняване на името им, като вече е завел няколко дела за клевета. Относно годежа си с бившия си приятел Георги Валентинов пък Райкова отсече, че е бил нежелан. „Ако един човек е благодарен, че се е отървал от мен, то той няма да дава подобни интервюта. Грешката ми е, че не се разделих с него година по-рано. Изпитвах уважение и съжаление към него. Въпреки че съм казвала многократно, че не искам да ми предлага брак той прецени да го направи в национален ефир“, заяви тя. Припомняме, че ММА боецът падна на едно коляно по време на лайв на „Като две капки вода“ през месец март миналата година.", "date": "2019.01.06", "title": "Джизъса и Златка: Хората се дразнят, че сме щастливи"}
{"url": "https://www.monitor.bg:443/bg/a/view/rekorden-broj-posetiteli-na-kolizeuma-prez-2018-g-7-6-mln-dushi-153814", "text": "През миналата година Колизеумът в Рим е бил посетен от рекорден брой туристи – 7,6 млн. души от цял свят. Според управата на историческия резерват, която оповести цифрата, единственият съперник в света на прочутия античен паметник, е Лувърът в Париж. Интересното е, че по темпове на нарастването на броя посетителите Колизеумът прави на пух и прах кокуренцията - през миналага година входът му са прекрачили със 7,4% повече хора отколкото през 2017 г. Управата на Клизеума обяви също така, че започва преустройство на зелените площи коло него, за да станат те истинско място за душевна и естетична наслада на гостите от близо и далеч. Ще бъде подменено изцяло и осветлението на наближаващия 2000 години прочут амфитеатър, за да може той да стане още по-привлекателен и през нощните часове.", "date": "2019.01.06", "title": "Рекорден брой посетители на Колизеума през 2018 г. – 7,6 млн. души!"}
{"url": "https://www.monitor.bg:443/bg/a/view/s-bager-tyrsjat-krysta-v-reka-mytnica-v-kostandovo-153816", "text": "Християнският кръст, който бе хвърлен на Богоявление в ледените води на река Мътница в град Костандово, не бе намерен от смелчаците, хвърлили се в реката. Отец Стоил от църквата „ Св.Великомъченица Неделя“ в общинския център Ракитово хвърли Божието разпятие в реката, около 20-ина младежи, облечени в народни носии, скочиха да го извадят, но не го намериха и  след почти час и половина напразно бъркане в студената вода, се наложи да бъде изпратен багер. Машината ще разчисти реката от събралата се тиня, за да може да се намери металния кръст.В съседното село Дорково кръстът беше изваден от Георги Кадрев под звуците на родопски кабагайди и мъжко хоро, а светата литургия за Богоявление отслужи Константийският епископ Яков. В Ракитово кръста извади Тодор Мечев, а в Пазарджик 16-годишният възпитаник на Езиковата гимназия „ Бертолт Брехт“ в Пазарджик Борислав Палашев, европейски шампион в триатлона, спортист и отличен ученик, неколкократен носител на награди от Фондация „Надеждата на Пазарджик“, хвана хвана Йордановския кръст. Сред хвърлилите се във водите на Марица двайсетина младежи имаше и една дама. На излизане от водата Борислав Палашев пожела на всички преди всичко здраве, а на себе си – световна титла. Тази година той се хвърля за кръста за втори път.", "date": "2019.01.06", "title": "С багер търсят кръста в река Мътница в Костандово"}
{"url": "https://www.monitor.bg:443/bg/a/view/kristian-kostov-otkriva-kitajskoto-singer-2019-s-beautiful-mess-video-153817", "text": "Определяното като най-голямо музикално риалити в Азия – китайското Singer 2019, ще заложи на силно представяне от страна на Кристиан Костов за откриването си до дни. Момчето-чудо ще даде тон за песен на сезона с изпълнение на Beautiful Mess – парчето, което го изстреля на световната сцена след участието му в Евровизия през 2017 г. Кристиан вече засне промоционалния си видеоклип и фотосесия за шоуто, в чийто предишен сезон с голямата награда си тръгна номинираната за „Грами“ Джеси Джей. Както „Монитор“ вече писа, на сцената на Singer 2019 отличникът от X Factor ще се качи на 11 януари. За победата той ще се бори с още 6 изпълнители. Шоуто ще се излъчва всеки петък от 22 ч. местно време до април по Hunan Television, Mango TV. От България пък ще можем да проследим участието на Костов в официалния канал на предаването в платформата на YouTube. Междувременно изпълнителят на Get It е в Китай в компанията и на брат си Даниел, видя „Монитор“. До скоро двамата работиха заедно по нова музика за Кристиан във Виена, след като той издаде дебютния си краткосвирещ албум Shower Thoughts.", "date": "2019.01.06", "title": "Кристиан Костов открива китайското Singer 2019 с Beautiful Mess (+ВИДЕО)"}
{"url": "https://www.monitor.bg:443/bg/a/view/bus-se-udari-v-tesnolinejkata-septemvri-dobrinishte-153819", "text": "Микробус се е сблъскал с теснолинейката по жп линията Септември-Добнинище в района на Велинград. Сигнал за катастрофата е получен на тел. 112 около 10.30 часа тази сутрин, съобщиха от пазарджишката Областна дирекция на МВР. Служители на Районното управление на полицията във Велинград са реагирали на повикването. Водачът на преминаващ през неохраняем жп прелез микробус не е съобразил идването на малкото влакче и се е блъснал в него. Няма пострадали хора, но са нанесени сериозни материални щети на микробуса. Извършен е оглед от полицейски служите от Велинград, уведомена е и Окръжната прокуратура в Пазарджик. След огледа по инцидента теснолинейката е продължила по направлението си.", "date": "2019.01.06", "title": "Бус се удари в теснолинейката Септември-Добринище"}
{"url": "https://www.monitor.bg:443/bg/a/view/instruktor-po-pluvane-vadi-za-treti-pyt-krysta-v-sofija-153820", "text": "Инструкторът по плуване Вячеслав Борисов извади за трети път кръста на Йорданов ден в София. 51 мъже скочиха в ледените води на езерото в столичния квартал „Дружба“ 1, където традиционно всяка година се провежда ритуалът. Късметлията Борисов скача за осми пъти, а за трети път успява да изпревари останалите храбреци, които скачата в ледените води на езерото. Най-възрастният от участниците в ритуала бе на 77 години, а най-младият на 18. На церемонията за Богоявление беше и кметът на София Йорданка Фандъкова, министърът на вътрешните работи Младен Маринов, предшественикът му Валентин Радев, председателят на екокомисията в СОС Лорита Радева, районният кмет на Искър Ивайло Цеков, общинските съветници Стефан Марков, Екатерина Йорданова и др. Стотици граждани, местни и гости се събраха около езерото, за да наблюдават традиционното хвърляне на кръста. След тържествения молебен свещениците заедно със знамената направиха обиколка и наръсиха със светена вода десетки от софиянци.", "date": "2019.01.06", "title": "Инструктор по плуване вади за трети път кръста в София"}
{"url": "https://www.monitor.bg:443/bg/a/view/grisho-trenira-sys-serena-v-melbyrn-153831", "text": "Григор Димитров проведе тренировка на корта \"Род Айлънд Арена\" в Мелбърн със Серена Уилямс, похвалиха се се в Twitter организаторите на първия турнир от Големия шлем Australian Open. Двамата започват участието си в него от 14 януари. Най-добрият ни тенисист ще бъде поставен под №20 в основната схема. Гришо и Серена показаха, че са запазили добрите си отношения след като се срещаха и разделиха преди години. Те обсъдиха и спортната си екипировка. Миналата година Димитров стигна до 1/4-финал в Мелбърн. Григор Димитров обяви намерението си да участва в новия отборен турнир ATP Cup, който стартира догодина, от името на България. Така той ще представлява страната ни за първи път от 2016 г., когато игра на олимпиадата в Рио. Ако иска да участва на летните игри в Токио 2010 г., той ще трябва да се пусне с отбора ни и на купа \"Дейвис\". ATP Cup ще се проведе в 3 австралийски града в рамките на 10 дни (от 3 до 12 януари) 2020 г., като ще бъде решаваща подготовка да Откритото първенство на Австралия и в него ще участват 24 отбора.", "date": "2019.01.06", "title": "Гришо тренира със Серена в Мелбърн"}
{"url": "https://www.monitor.bg:443/bg/a/view/bradli-kupyr-praznuva-rojden-den-na-nagradite-zlaten-globus-153822", "text": "Закъсняло парти за рождения си ден ще получи Брадли Купър след броени часове, когато в Ел Ей ще бъдат раздадени престижните отличия на Асоциацията на чуждестранните журналисти „Златен глобус“. Режисьорският дебют на актьора „Роди се звезда“ е големият фаворит на критици и букмейкъри за отличието за „най-добър филм“. Самият Купър пък е номиниран в актьорската драматична категория. Дори и да не прибере нито един приз от гала вечерта, което е малко вероятно, звездата от „Ергенски запой“ все пак ще се появи на сцената, тъй като заедно с екранната си половинка Лейди Гага ще връчи един от призовете на церемонията. разкри наскоро Купър, като добави, че е отворен към възможността да пренесе кинорожбата си и на Бродуей. Междувременно актьорът бе залят от честитки по повод 44-ия си рожден ден, който се състоя тази събота. Уилиам Белли, който се разписва с участие в „Роди се звезда“ благодари на режисьора на продукцията за свободата, която са получили всички актьори по време на снимачния процес. „Той наистина ни позволи да разперим крила и да импровизираме. Не мисля, че и една моя реплика, заложена първоначално в сценария, се дореди до финалния вариант на филма“, обясни Белли. Дженифър Гарнър пък сподели в социалните мрежи бекстейдж кадър от сериала Alias (2001-2006), в който двамата се срещат пред камера. „Аз го научих на всичко, което знае сега! Честит рожден ден, Брадли! Разбий ги утре! Всички много се гордеем с теб“, написа бившата съпруга на Бен Афлек визирайки именно наградите „Златен глобус“. Припомняме, че раздаването им ще стартира утре сутрин от 6 ч. българско време. Водещи на събитието ще бъдат актьорите Сандра О и Анди Самбърг. У нас ще можем да проследим кои са големите победители на отличията „Златен глобус“ с няколко часа закъснение – от 21 ч. на 7-и януари, в ефира на KINO NOVA.", "date": "2019.01.06", "title": "Брадли Купър празнува рожден ден на наградите „Златен глобус“"}
{"url": "https://www.monitor.bg:443/bg/a/view/aleksandra-nacheva-e-sportist-1-pri-mladite-153821", "text": "Лекоатлетката Александра Начева беше избрана за най-добър млад спортист на България за 2018 г. Тя спечели безапелационно осмото издание на анкетата на сайта за детско-юношески спорт Viasport.bg, S Media и Фондация „Играй с Развитие“. През изминалата година Начева стана шампионка в тройния скок на младежките олимпийски игри в Буенос Айрес, златна медалистка е от световното първенство при девойките под 20 г. в Тампере и сребърна от европейското до 18 г. в Дьор. Тези постижения й донесоха 1507 точки за класацията, в която участваха рекордните 159 спортни журналисти. Те посочиха общо 42-ма състезатели от 21 вида спорт в анкетните си карти, както и шестима треньори на подрастващи и 4 отбора. Алекс си тръгна с колело на българския производител Sprint от церемонията, която се проведе в невероятната обстановка на Образователно-спортен комплекс „Лозенец“. През 2017 г. Начева бе първа подгласничка в класацията на плувеца Антъни Иванов, който сега остана втори с 1182 точки. На трета позиция за 2018 г. с 1100 точки се нареди тенисистът Адриан Андреев, за когото това е рекордно пето влизане в топ 10 при младите. Златната десетка се допълва от: Мариела Костадинова/Панайот Димитров (акробатика), Боряна Калейн (художествена гимнастика), Едмонд Назарян (борба), Валентин Андреев (лека атлетика), Христо Христов (вдигане на тежести), Ивет Горанова (карате) и Мария Делчева (бадминтон). Преди Александра Начева приза за №1 при младите са печелили: Владимир Зографски (2011 г., ски скок), Ния Димитрова (2012, биатлон), Денис Димитров (2013, лека атлетика), Благой Найденов (2014, бокс), Даниел Асенов (2015, бокс) и Антъни Иванов (2016 и 2017, плуване). Наставникът на Начева Стойко Цонов бе избран за най-добър треньор на подрастващи също с огромна преднина. Той получи 1140 точки и остави далеч зад себе си втория Борислав Георгиев (бокс) с 210 т. Цонов бе награден с картина от пловдивската художничка Неда Начева и с купа, връчена от главния секретар на ММС Асен Марков пред всички треньори, присъствали на церемонията. Цонов се присъедини към елитната компания от специалисти, вдигали купата за №1 на Viasport.bg, в която са: Камелия Дунавска (художествена гимнастика, 2013 г.), Александър Димитров (футбол, 2014 г.), Драган Иванов (волейбол, 2015 г.), Асен Пандов (шорттрек, 2016) и Ангел Стойков (футбол, 2017). Девойките от националния отбор по волейбол (U17), водени от Стоян Гунчев, спечелиха купата за най-добър отбор, след като изпревариха с огромна преднина юношеските национали по бокс. Волейболистите под 16 г., които станаха балкански шампиони, и техният треньор Мартин Стоев пък получиха специалния приз на Фондация „Играй с Развитие“. С наградата „Воля за победа“ бе отличен 13-годишният Емил Кондев от Пазарджик, който е роден с аутизъм, но тренира плуване и през 2018-а спечели първите си медали. Интересен сюжет от церемонията бе, че много от отличените получиха своите награди от действащи спортисти, които до скоро са били в полезрението или дори са печелили анкетата на Viasport.bg за подрастващи. Сред тях бяха Тайбе Юсеин (борба), Димитър Кузманов (тенис) и Александра Стублева (карате), които са били победители в месечните анкети в зората на сайта; Стефани Стоева (бадминтон), която намери място в първата Златна десетка през 2011 г., както и победителят за 2013 г. Денис Димитров (лека атлетика). Освен със специалните статуетки, отличените бяха наградени с мобилни телефони и раници от А1, спортна екипировка от Asics, книги от издателство „Жануа '98“ и други предметни награди. Топ 10 на младите в България за 2018 г. 1. Александра Начева (лека атлетика) 1507 точки 2. Антъни Иванов (плуване) 1182 3. Адриан Андреев (тенис) 1100 4. М. Костадинова/П. Димитров (акробатика) 682 5. Боряна Калейн (худ. гимнастика) 556 6. Едмонд Назарян (борба) 527 7. Валентин Андреев (лека атлетика) 402 8. Христо Христов (вдигане на тежести) 375 9. Ивет Горанова (карате) 358 10. Мария Делчева (бадминтон) 230 Треньор №1 на подрастващи за 2018 г. 1. Стойко Цонов (лека атлетика) 1140 точки Отбор №1 при подрастващите за 2018 г. 1. Национален отбор по волейбол за девойки под 17 г. 970 точки", "date": "2019.01.06", "title": "Александра Начева е спортист №1 при младите"}
{"url": "https://www.monitor.bg:443/bg/a/view/karakachanov-predlagam-ministerstvo-na-bylgarite-v-chujbina-153815", "text": "„Закриването на Агенцията за българите в чужбина не решава никакви проблеми. Това не е решение, а изказване на премиера. Аз пък предлагам министерство за българите в чужбина”. Това заяви министърът на отбраната и лидер на ВМРО Красимир Каракачанов пред бТВ. Според него, при 4 милиона емигранти и 2 милиона историческа българска диаспора, подобно предложение е логично. Каракачанов коментира и въпроса с покупката на бойни самолети. Военният министър е категоричен, че преговорите за F16 са в начална фаза и в момента не се говори за сделка. \"Започваме преговори, ако не ни отговаря на изискванията – финансови и икономически, имаме право да започнем преговори със следващата страни”, заяви Каракачанов. По повод офертите за нови изтребители – от САЩ, Швеция и Италия, той коментира, че тази на Щатите е на по-висока цена от тази, която е гласувал парламентът – 1,8 млрд. лв. с ДДС, но предлагат и оборудване. Италия и Швеция пък влизат в рамката, но оборудването трябва да се купи от трета държава – САЩ, и целият пакет пак надхвърля рамката.", "date": "2019.01.06", "title": "Каракачанов: Предлагам министерство на българите в чужбина"}
{"url": "https://www.monitor.bg:443/bg/a/view/osveti-ha-bojnite-znamena-patriarh-neofit-da-nadgrajdame-postignatoto-153803", "text": "Патриарх Неофит освети бойните знамена на българската армия. Традиционният ритуал по освещаването на знамената-светини на бе проведен пред паметника на Незнайния воин в столицата.   Президентът Румен Радев прие почетния строй на представителните ни части. А под звуците на гвардейския духов оркестър с военният министър Красимир Каракачанов подложиха венци пред Паметника на Незнайния воин. На ритуала присъстваха още зам.-председателят на парламента Емил Христов, министърът на отбраната Красимир Каракачанов и началникът на отбраната генерал-лейтенант Андрей Боцев, народни представители и евродепутати и други. „Нека извършеното освещаване на бойните знамена да бъде за всички проява на Божията милост и подкрепа за целия наш народ и общество\", заяви патриарх Неофит по време на церемонията и допълни - „  „Нека да засвидетелстваме пред Бога нашето единство и упованието си в неговия благ промисъл за всеки от нас и цялото ни общество. Нека църквата и народът, войнството и държавността – заедно и вярно следвайки заветите на нашите предци, отново да изпросим от Бога Неговата велика милост\". Той пожела с помощта на Всесветия Дух да надграждаме стореното и постигнатото от поколенията преди нас. По думите му знамената на българската армия носят неувяхващата слава на народното ни войнство, което и днес продължава да бъде надежда и гарант за свободата и независимостта на нашата обична Майка България. „Нека Божията милост да бъде с нас и през новата 2019 г. за много и благословени години“, заключи той. Преди това Неофит отслужи Велик Богоявленски водосвет отслужи в Патриаршеската катедрала \"Св. Александър Невски“ по повод християнския празник Богоявление – Йордановден. На него присъства и бившият премиер Симеон Сакскобурггостки и неговата съпруга Маргарита. Въпреки студеното време много миряни преминаха през храма, за да запалят свещ. Неофит освети водата, с която бяха поръсени присъстващите на водосвета, а след това и знамената на армията. По-рано през деня пък бе отслужена и света литургия.", "date": "2019.01.06", "title": "Осветиха бойните знамена, патриарх Неофит: Да надграждаме постигнатото"}
{"url": "https://www.monitor.bg:443/bg/a/view/sportist-izvadi-bogojavlenskija-kryst-v-kustendil-153804", "text": "19-годишният спортист Любослав Ганев извади богоявленския кръст от ледените води на река Банщица. Ритуалът започна от централния храм „Успение Богородично“ и завърши на Моста с голите жени, където стотици кюстендилци очакваха божия символ. Въпреки изключително ниските температури, над 20 смелчаци скочиха в замръзналите води на Банщица. Под бурните аплодисменти на многобройната публика, 19-годишният Любослав извади разпятието. Събитието беше изключително вълнуващо, като публиката посрещна младия мъж с възгласи „Българи, юнаци“. „Аз участвам в ритуала на Богоявление за трети път. Едва сега обаче на мен се падна честта да извадя кръста. Искам да пожелая на кюстендилци 2019 г. да бъде много здрава и успешна“, обяви Любослав Ганев. В Дупница също божия символ беше хванат от 19-годишен младеж. След оспорвана конкуренция Ерик Кирилов извади кръста от водите на река Джерман. Преди 2 години отново той бе късметлията, който хвана разпятието. За поредна година организатори на събитието бяха Община Дупница и „Патриоти“, а събитието на Наков мост привлече хиляди зрители. За хората бяха осигурени безплатни кебапчета и стотици литри вино. Всички събрани средства от този ден ще отидат за деца от социално слаби семейства, обявиха организаторите. „Макар и да хващам кръста за втори път, тръпката е неописуема. Трябва да го преживее човек, за да разбере. Пожелавам си само да сме живи и здрави. Другото Господ ще го даде“, обяви развълнуван 19-годишният Ерик.", "date": "2019.01.06", "title": "Спортист извади богоявленския кръст в Кюстендил"}
{"url": "https://www.monitor.bg:443/bg/a/view/sinyt-na-muto-ciganina-otvleche-hlape-za-da-kradat-153806", "text": "Синът на Муто Циганина от град Баня отвлякъл 14-годишно хлапе от хисарското село Михилци. Съденият за кражби Иван Тодоров с прякор Гангстера бил заловен в родната си къща при масирана акция на жандармерията. Екшънът с отвличането и последвалото издирване на Гангстера станал този петък. Иван вечно нямал пари и често бил забелязван по улиците на Баня да проси по два лева от хората. „Дай ми, бате, 2 лева, че нямам пари хляб да си купя”, твърдял синът на Муто Циганина. Когато получел парите, лицето му грейвало и почвал да танцува, разказаха хора от Баня. „Артисти. Преструва се колко са зле, а като обърне гръб и се хили. Целият му род са такива”, обясниха местните. Самият Муто също не работел. Изкарвал някой лев, ако го повикат да копае канали из дворовете на хората. парите пък харчел предимно за ракия. Вечно бил пиян, разказват местните хора от Баня. Този петък те видели засиленото присъствие на жандармерия в циганската махала на градчето. Оказало се, че униформените издирват сина на Муто Циганина за отвличане. Като отишъл в Михилци, Иван подмамил 14-годишното момче уж да го упъти за пътя към Баня, след което го набил и го принудил да отидат до съседното село Бегово. По пътя казал на малкия, че иска да оберат някоя къща. Хлапето му отказало и Иван го вързал с връзката от якето му за вратата, пише blitz. В Бегово влязъл да краде в една от къщите, за което също му било повдигнато обвинение. Задържан е за 72 часа в ареста в Пловдив.  ", "date": "2019.01.06", "title": "Синът на Муто Циганина отвлече хлапе, за да крадат"}
{"url": "https://www.monitor.bg:443/bg/a/view/tyrgovec-na-koli-izvadi-krysta-pod-lipite-153808", "text": "27-годишен дилър на автомобили пръв стигна до дървения кръст, хвърлен от старозагорския митрополит Киприан в ледените води на езерото насред парка „Йордан Капсамунов“. 27-годишен дилър на автомобили пръв стигна до дървения кръст, хвърлен от старозагорския митрополит Киприан в ледените води на езерото насред парка „Йордан Капсамунов“. Заедно с Калоян Лазов скочиха още 24 младежи, някои от тях пострадаха от острите ръбове на ледените късове, това обаче не им попречи да изиграят хоро преди да излязат на брега, за да приемат поздравленията от хилядното множество.Късметлията коментира, че участва в гмуркането за трета поредна година, до сега обаче все го изпреварвали.За смелостта си ергенът получи и парична сума от владиката, чийто размер обаче бе запазен в тайна. Час преди ритуала на езерото митрополит Киприан отслужи велик Богоявленски водосвет пред входа на митрополитския храм „Свети Николай Мирликийски“ където освети бойните знамена на Втора Тунджанска механизирана бригада. Сред присъстващите на двата ритуала бяха областният управител Гергана Микова, командирът на воинската част бригаден генерал Костадин Кузмов, народният представител Георги Гьоков,зам. кметът на Стара Загора Иванка Сотирова и общински съветници. 32-годишният Костадин Димитров се оказа най-бърз в търсенето на кръста сред скочилите във водите на казанлъшката Стара река, мъжът вади този късмет за втори път, а е участвал общо 17 пъти.На финала всички участници получиха в дар риза с народни шевици. Ритуала Водици възродиха в барите край Мъглиж активисти на прабългарската школа за оцеляване Багатур, те изиграха и символното мълчано хоро.", "date": "2019.01.06", "title": "Търговец на коли извади кръста под липите"}
{"url": "https://www.monitor.bg:443/bg/a/view/razuznavach-izvadi-krysta-ot-reka-jantra-pod-carevec-153807", "text": "Разузнавачът Пламен Георгиев от Националния военен университет „Васил Левски”, извади Богоявленския кръст от водите на река Янтра във Велико Търново Въпреки студа и замръзналата река, над 40 смелчаци се престрашиха и влязоха в ледените води на реката под хълма Царевец за да се преборят за кръста. Честването на Йордановден започна с Велик водосвет и Света литургия отслужени в катедралния храм „Рождество Богородично” от митрополит Григорий. След това пред портите на Царевец бяха осветени бойните знамена на НВУ и на структурите на Съюза на офицерите и сержантите от запаса и резерва. Шествие, водено от кмета инж. Даниел Панов достигна до Владишкия мост, където бе кулминацията на честването. По стара традиция владиката Григорий хвърли кръсто от моста, а чакащите отдолу курсанти, се хвърлиха да го ловят. В съседна Горна Оряховица във водите на Янтра край село Първомайци, за Светия кръст скочиха 25 души. За втора поредна година той беше изваден от 20 годишният Александър Алексиев, студент по право в София. младежът сподели, че след като през миналата година е извадил кръста, цяла година не е боледувал от нищо. Той получи освен традиционната парична награда, още шал на местния футболен тим „Локомотив”. Накрая всички участници в ритуала изиграха в ледените води на Янтра българско хоро.", "date": "2019.01.06", "title": "Разузнавач извади кръста  от река Янтра под Царевец"}
{"url": "https://www.monitor.bg:443/bg/a/view/ludogorec-vze-zdravko-zdravkov-153805", "text": "Здравко Здравков влиза в щаба на наставника на „Лудогорец“ Антони Здравков. 48-годишният бивш национален страж е новият треньор на вратарите на представителния отбор на „орлите“, като ще замени на поста Виктор Георгиев, който се завръща на работа в Академията на клуба. Здравков за последно работи в Китай, но предпочете да прекрати отношенията си с „Ханчжоу Грийнтаун“ и за да бъде по-близо до семейството си. От „Лудогорец“ ще разчитат Здравков да допринесе с огромния си опит към тренировъчния процес, като шампионите се надяват той да е и допълнителен коз за привличането на Пламен Илиев от „Астра“. Ръководството на румънския клуб вече обяви, че очаква офертата за българския национален страж. Президентът Дани Коман призна за местното издание „Газета Спортурилор“, че желанието на Илиев е да напусне, а клубът е готов да го продаде, но при подходящщо предложение. „Илиев е национален вратар и е нормално той да Очакваме от „Лудогорец“ да се свръжат с нас и да дискутираме въпроса. Той трябва да започне зимна подготовка с нас на 7 януари. Готови сме да преговаряме, не можем да го задържим, ако той има по-добро предложение. Илиев имаше контузия, но вече е напълно възстановен. В негово отсъствие Давид Лазар се справи отлично и ни помогна да спечелим доста точки\", коментира Коман. В следващитге дни ще стане ясно дали Илиев ще остане в Румъния до лятото, или ще напусне още този месец. Интерес към него проявяваха още „Стяуа“ и „Динамо“ (Букурещ). В близките дни се очаква развитие и по трансфера на набелязания от „Порто“ младежки национал на Португалия Фернандо Фонсека.", "date": "2019.01.06", "title": "„Лудогорец“ взе Здравко Здравков"}
{"url": "https://www.monitor.bg:443/bg/a/view/starozagorsko-depo-pazi-carsko-lokomotivche-i-barelef-na-stachnik-153810", "text": "Специално поръчано за железницата в някогашния царски парк Врана локомотивче и барелеф на организатора на голямата железничарска стачка през 1919-1920 година Иван Радев се пазят в Локомотивно депо – Стара Загора. Локомотивчето е произведено по поръчка на цар Фердинанд в далечната 1905 година в немската фабрика „A.Borsig.Berlin“, парният котел е с №5912, а самата машина е с №202.Тя е обслужвала теснолинейката от парка Врана до жп гара Казичене, била е докарана за скрап в Града на липите преди около 50 години. Възстановено е в първоначалния му вид и е експонирано във вътрешния двор на депото преди десетилетие.Разказват, че пиететът на цар Борис Трети към локомотивите е дошъл точно от тази машина, приличаща повече на детска играчка.Възрастни железничари разказват, че при екстрадацията на царското семейство то е стигнало до Казичене с композиция, теглена от този локомотив, за да се качи на нормален влак за Турция. По ирония на съдбата локомотив №202  е само на метри от барелефа на Иван Радев, който е сред основните организатори на голямата железничарска стачка /от 27 декември 1919 до към края на февруари 1920 година/ в България. Радев е участник и в Септемврийското въстание, умира едва 23 годишен през 1925 година. Барелефът е изработен от камък, поръчан е бил от градската управа през 1973 година, припомня си авторът му, скулпторът Стефан Начков, който само след месец ще навърши 81 години, но въпреки солидната си възраст продължава да работи в столичното си ателие. Ваятелят, чийто над  1 800  творби са притежание на ценители от близо 50 страни по целия свят остана приятно изненадан, че барелефът е оцелял през изминалите десетилетия. Лично той не го е виждал от тържеството за откриването му на 23 септември 1973 година.Пенсионирани специалисти от депото разказват, че веднага след 10 ноември 1989-а имало опит паметничето да бъде премахнато, но хората скочили като един в негова защита. Стигнало се до компромис- махнали  плочата с името на Радев. Сходна съдба има и локомотивът, с който въстаниците през септември 1923 година са се отеглили от Стара Загора в посока на гара Тулово. Той е бил каран от машиниста Минчо Стоянов. За 9 септември 1974-а по инициатива на ученици-кръжочници от тогавашната гимназия „Гео Милев“ го извадили от купчина стари железа, пребоядисали го и експонирали първоначално на собствен коловоз, а в последствие и до гарата в Града на липите.От няколко години е изоставен на произвола на съдбата и ръждясва, периодично се чуват гласове за премахването му, но поне засега това не се случва. За последно имаше идея до него да бъде експониран и оцелял по чудо влак от някогашната царска композиция, внесен за нуждите на княз Кирил, но след много перипетии вагонът отпътува за София след намесата на столичния зам. кмет Тодор Чобанов. Той обоснова преместването с идея да бъде възстановена жп линията от Врана до Казичене, но поне до сега това не се е случило. Съвсем наскоро, в хода на обсъждането на проект за цялостен ремонт на старозагорската жп гара паметливи заралии предложиха да бъде обособен своеобразен музеен кът, където да намерят място трите артефакта.Дали това ще се случи все още никой не е в състояние да даде отговор.", "date": "2019.01.06", "title": "Старозагорско депо пази царско локомотивче и барелеф на стачник"}
{"url": "https://www.monitor.bg:443/bg/a/view/zadyrjaha-stopanina-na-stajata-na-smyrtta-v-polsha-153809", "text": "Полските правоохранителни органи задържаха стопанина на помещението, където по време на решаване на загадка-игра избухна пожар и загинаха пет 15-годишни момичета, съобщи местната полиция. \"Веднага след трагедията ние взехме мерки за установяване на лицата, занимаващи се с тази дейност. Оказа се, че това е 28-годишен жител на Великополското воеводство, неосъждан. Този човек бе задържан и доведен в Кошалин\", каза главният комендант на полицията Ярослав Шимчик. В т.нар. ескейп стаи (или стаи на загадките) участниците биват заключвани и трябва да се надпреварват с времето, да решават загадки и да се справят с предизвикателства, за да намерят правилния път, по който да излязат от стаята. Този тип развлекателни обекти първо станаха популярни в Азия, а после се появиха и в Северна Америка и Европа. Трагедията се разигра в северозападния полски град Кошалин в петък вечерта. Пожарът избухнал в момент, когато участниците се намирали в заключеното помещение, от което трябвало да излязат, решавайки загадки главоблъсканици. Пожарникарите пристигнали, когато огънят вече бушувал из целия първи етаж на сградата. Аутопсиите показаха, че децата са загинали от отравяне с въглероден монохсид. Според полския премиер Матеуш Моравецки, който също взе участие в брифинга, в момента всички подобни заведения в страната се подлагат на щателни проверки, 13 от тях вече са затворени. Според главния комендант на държавната противопожарна охрана Лешек Суски предварителните изводи сочат, че на обекта е имало много нарушения. Отоплителните прибори вероятно са се намирали много близо до леснозапалими материали. В помещението също така били намерени свещи, което говори, че вероятно е бил използван и открит огън. Площта на ескейп стаята е била едва 7,3 кв. м. Вътре имало две кресла и лампа. \"За самите участници оставало съвсем малко място. Причина за трагедията е най-вече липсата на възможност за евакуация на намиращите се вътре хора\", каза Суски.", "date": "2019.01.06", "title": "Задържаха стопанина на “стаята на смъртта“ в Полша"}
{"url": "https://www.monitor.bg:443/bg/a/view/myjyt-na-antonija-petrova-shte-prisystva-na-rajdaneto-153811", "text": "По-малко от десет дни преди да гушне първородния си син, Антония Петрова призна, че съпругът й Ивайло Батинков ще присъства на раждането. Предвид медицинския му бекграунд, това няма да е стресиращо преживяване за мъжа до нея, категорична е Мис България 2009, като допълва, че ще се чувства значително по-спокойна, ако избраникът й държи ръката в заветния момент. Бъдещите родители вече са се спрели и на име. Въпреки че по план моделът трябва да роди около 17-и януари, бебето няма да се казва Антон (тогава се празнува Антоновден – б.а.). Чаровната блондинка отказва обаче към момента да издаде на какво име са се спрели с Батинков. Всичко около посрещането на бебето също е готово – стаята за мъника е подредена, а Петрова вече е подготвила и чантата, с която ще отиде към родилното, когато настъпи моментът. В тази връзка не съм решила дали ще бъде естествено, или със секцио - искам самото бебе да си прецени. Ако има всички предпоставки за нормално, хубаво раждане, със сигурност няма да проявявам капризи и да искам секцио, но пък ако има и най-малко нещо, заради което лекарите преценят, че е необходимо секцио, веднага ще направим“, сподели Петрова пред dir.bg. Тя признава още, че няма търпение и да потегли на първата си екскурзия с бебе на ръце. „Сметнахме, че за 9-те месеца бебето е било на 4 континента и в 17 държави“, уточни тя. Още на втория месец след раждането семейството отново ще потегли в странство, дава заявка миската.", "date": "2019.01.06", "title": "Мъжът на Антония Петрова ще присъства на раждането"}
{"url": "https://www.monitor.bg:443/bg/a/view/jylt-kod-za-opasno-studeno-vreme-utre-153802", "text": " Жълт код за ниски температури е обявен в цяла България за утре. Това сочи прогнозата на НИМХ. Ще остане предимно облачно и на места ще превалява сняг, по-значителен в Западния и Централния Предбалкан. През следващото денонощие с умерен северозападен, в Източна България и временно силен вятър от север-североизток ще продължи да нахлува студен въздух. Опасно студено и температури под 0 градуса се очакват в първия ден от новата седмица. Облечете се добре, ако ви се налага да излизате. Привечер от северозапад валежите ще спират, облачността ще се разкъсва и намалява. Минималните температури ще бъдат между минус 9 и минус 4 градуса, максималните - между минус 4 и 1 градуса, сочи прогнозата на НИМХ. Над Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1 и плюс 1 градуса. Температурата на морската вода е около 6 градуса. Вълнението на морето ще бъде 2-3 бала. Над планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и слабо ще се усили. Вечерта валежите ще спират. Максималната температура на височина 1200 метра ще е около минус 9, на 2000 метра - около минус 15 градуса. Още през нощта срещу вторник вятърът ще отслабне и минималните температури ще се понижат на места до минус 15 - минус 17 градуса. Във вторник ще има разкъсана облачност, на места до слънчево време, но дневните температури ще останат отрицателни. В сряда сутринта също ще е доста студено. От запад облачността бързо ще се увеличи и още преди обяд в западните райони ще завали сняг. Вятърът ще придобие южна компонента, в Източна България и ще се усили. Дневните температури там бързо ще се повишат и към вечерта и през нощта срещу четвъртък валежите там ще са от дъжд и сняг.", "date": "2019.01.06", "title": "Жълт код за опасно студено време утре "}
{"url": "https://www.monitor.bg:443/bg/a/view/31-godishen-ot-svilengrad-izvadi-krysta-v-plovdiv-153793", "text": "31-годишният Стефан Гадьов от Свиленград бе най-бърз и извади Богоявленския кръст от река Марица в Пловдив. Преди това пловдивският митрополит Николай отслужи архиерейска света литургия в катедралния храм „Успение Богородично” и освети бойните знамена на военните части от Пловдив. После поведе литийното шествие към реката, където благослови записалите се за участие в ритуала мъже. Тази година те бяха над 80, но най-бърз от тях бе именно Стефан от Свиленград. Пред медиите той призна, че хваща кръста за първи път, въпреки че предишни години се е пробвал в родния си град. Пожелава си здраве за себе си и близките си. В Асеновград кръстът бе изваден от река Чая от 28-годишния Мартин Пеев. Той участва за осми път в ритуала, а успява да достигне пръв до кръста за втори път. Общо 41 бяха смелчаците, които тази година се престрашиха в студената януарска сутрин да скочат в реката и да станат част от Богоявленския ритуал.", "date": "2019.01.06", "title": "31-годишен от Свиленград грабна кръста в Пловдив"}
{"url": "https://www.monitor.bg:443/bg/a/view/evropejski-shampion-izvadi-krysta-v-blagoevgrad-153794", "text": "   23-годишният неколкократен европейски шампион по таекуондо Илиян Томанов извади Богоявленския кръст от водите на река Благоевградска Бистрица. Това е втора поредна победа на младия благоевградчанин – миналата година късметът съще беше на негова страна. Когато Божият символ беше хвърлен в плитката вода десетки мераклии се вкопчиха в люта схватка. С добре обмислена тактика съотборник на победителя пръв се добра до kръста и с „къс пас“ над водата умело го хвърли на Илиян, който победоносно го вдигна над главата си. Победителят пожела на себе си и всички хора здраве, късмет и ...“да бъдем всички по-добри!“. Над половин час победителят търпеливо изчака всички желаещи да целунат кръста, пожелавайки им здраве и късмет.    За четвърта поредна година 15 младежи от кукерската група на „Плаж махала“, облечени в народни носии поведоха мъжкото „Ледено хоро“   с високо вдигнат трибагреник под съпровода на гайда и тъпан. Победителят също се хвана на хорото с кръста в ръка.    Борбата за божия символ бе наблюдавана от стотици благоевградчани, които, въпреки студа бяха окупирали двата бряга на реката и моста срещу възрожденския  квартал „Вароша” oще час преди събитието. Веднага след ритуала по хвърлянето на кръста беше извършен водосвет на бойното знаме на военно формирование 24 600 – Благоевград.", "date": "2019.01.06", "title": "Европейски шампион извади Кръста в Благоевград"}
{"url": "https://www.monitor.bg:443/bg/a/view/18-godishen-uchenik-izvadi-krysta-vyv-varna-153795", "text": "18-годишният ученик Александър Матев извади на Богоявление кръста от ледените морски води край Първа буна. Той е възпитаник на СУЕО „Ал.С. Пушкин” в морската столица и участва в надпреварата за втори път. На излизане от водата победителят пожела здраве на всички и дари финансовата си награда и извадения кръст на група младежи, които плуват благотворително в подкрепа на 6-годишния Младен Алексиев, който е в будна кома, вследствие на ваксина и му предстои лечение със стволови клетки. Организатор е варненецът Емил Атанасов, който миналата година извади кръста на Богоявление. Инициативата наблюдават още бащата на детето и неговият по-голям брат. Александър Матев тренира водна топка и за изваждането на Светия кръст от морските води се пребори край Първа буна с други 78 участници. Най-младият сред тях беше на 15 години, а най-възрастният Васил Тепеделенев - на 79 години. Стотици жители и гости на морската столица се събраха на Крайбрежната алея в почивния ден, за да проследят ритуала по спасяването на кръста. Светинята беше хвърлена от Варненския и Великопреславски митрополит Йоан. Победителят в надпреварата беше награден с плакет от кмета на Варна, Иван Портних.", "date": "2019.01.06", "title": "18-годишен ученик взе кръста във Варна "}
{"url": "https://www.monitor.bg:443/bg/a/view/desetki-smelchaci-se-hvyrliha-za-bogojavlenskija-kryst-v-dobrudjanskoto-more-153797", "text": "Десетки смели мъже се хвърлиха в студените води на Добруджанското море, за да стигнат първи до Божия кръст. 22-годишният пожарникар Андриян Сократев от село Българево извади кръста под нос Чиракман в Каварна. Той  участва в традиционния ритуал за трета година, като през 2016 г. той  хваща за пръв път Светия кръст. \"Пожелавам на всички да са живи и здрави и да има все повече хора да скачат за кръста. Посвещавам това на всички\", каза победителят Андриян Сократев. Отец Василий Селемет отслужи празнична литургия и хвърли христовото разпятие, а осем смелчаци се престрашиха тази година да се хвърлят в студените морски води. Великият Богоявленски водосвет с хвърляне на Светия кръст във водата за здраве на Йордановден събра на морския бряг стотици жители на община Каварна. Всички участници в ритуала по спасяването на кръста получиха подаръци от община Каварна, а първенецът бе награден от закестник-кмета Митко Недев с парична и предметна награда. Седем души скочиха в леденото море в Шабла. Пред очите на десетки шабленци, пръв до кръста стигна Атанас Атанасов, военнослужещ. Празникът бе съпроводен с традиционния водосвет и литийно шествие. В балчишките храмове „Света Петка“ и „Свети Георги“ бе отслужена Света Златоустова литургия. Общо 12 мъже скочиха във водата край Морска гара, за да стигнат до Божия кръст. Победител тази година стана 20-годишният Живко Господинов, студент 2 курс в Национална спортна академия. Температурата на водата в Балчик днес бе 5 градуса, а на въздуха – минус 5. И тази година победителят получи 200 лева парична награда от името на кмета на Община Балчик, а всички останали смелчаци – поощрителни награди по 50 лева.  ", "date": "2019.01.06", "title": "Десетки смелчаци се хвърлиха за Богоявленския кръст в добруджанското море"}
{"url": "https://www.monitor.bg:443/bg/a/view/zahari-baharov-otnachalo-ne-iskah-roljata-v-denjat-na-bashtata-153796", "text": "Съвсем скоро, най-много още месец очакване, и любимото телевизионно лице Захари Бахаров ще се завърне в ефира на БНТ 1 с чисто нов сериал. Поредицата се казва „Денят на бащата“ и я очакваме през февруари, а „лошото момче“ е именно този баща от заглавието. Героят му се казва Димо, но химията между двамата съвсем не е се е получила лесно. разкри за пръв път подробности за новото си тв предизвикателство той в предаването „Извън играта“ на обществената медия. Отчуждение, раздяла, наранени детски мечти – това е основата, върху която Захари и колежката му Весела Бабинова ще разгърнат взаимоотношенията в едно нормално семейство, което съвсем нормално иска да се разведе. „Разводът започва съвсем приятелски, но нещата се усложняват зверски. Няма художествена измислица, някакви въображаеми неща в измислени светове. Това се случва в София, ей сега. Съвсем нормални хора им се случва съвсем нормално нещо, но от това произлизат няколко съвсем неприятни ситуации особено за детето.“, допълва актьорът, който отново ще се партнира на екран с Александър Сано, с когото бяха чудна комбинация в криминалната поредица „Под прикритие“. Сано е бащата в другото семейство, където в ролята на съпругата му влиза Глория Петкова – да, същата модел, актриса, дизайнер, която наскоро гледахме в „Биг Брадър“. Сценарият на шестте серии докарва една съвсем обичайна ситуация като раздялата на едно семейство до такива екстремности, че Димо – героят на Бахаров, не може да вижда детето си. Весела Бабинова крие малкия Боби, а бащата започва жестока битка. доволен е от работата си в екипа на „Денят на бащата“ Захари.", "date": "2019.01.06", "title": "Захари Бахаров: Отначало не исках ролята в „Денят на бащата“"}
{"url": "https://www.monitor.bg:443/bg/a/view/zadyrjaha-okolo-9000-litra-gorivo-bez-dokumenti-v-sofija-153798", "text": "Столични митничари са задържали около 9000 л гориво без документи, съобщават от Агенция \"Митници\". От митниците уточняват, че на 3 януари инспектори са извършвали проверки на Околовръстното шосе на София, в рамките на които спират микробус. В товарния му отсек са установени два PVC-куба, всеки с вместимост по 1000 литра, съдържащи течност с характеристики на петролен продукт - вероятно дизел. Оказва се, че шофьорът на микробуса и преди е попадал в полезрението на митническите органи, макар и да не е санкциониран за конкретно нарушение. За превозваното от него горивото този път той не успял да предостави документи, които да удостоверят заплащането, начисляването или обезпечаването на акциза. При последващите оперативни действия на митническите инспектори, със съдействие на шофьора, е проверен обект, намиращ се в София, за който има основателни съмнения, че се стопанисва от същото лице и че там се съхраняват също петролни продукти без документи. В склада инспекторите установяват наличие на още три 1000-литрови PVC-куба, пълни с нефтопродукти, както и спряна от движение автоцистерна, без регистрационни номера, в която също е установено наличие на около 4000 л течност с мирис на петролен продукт. До приключване на проверката не са представени документи, които удостоверяват заплащането, начисляването или обезпечаването на акциза.", "date": "2019.01.06", "title": "Задържаха около 9000 литра гориво без документи в София"}
{"url": "https://www.monitor.bg:443/bg/a/view/27-godishen-pojarnikar-stigna-pryv-do-bogojavlenskija-kryst-v-shumen-153800", "text": "27-годишният пожарникар от ОДМВР в Шумен Стефан Митев стигна пръв до Богоявленския кръст в първия от десетилетия ритуал за 6 януари във водите на Шуменското езеро.  За да могат деветимата смелчаци да се хвърлят след символа на вярата трябваше първо да бъде направен голям \"вир\" в заледения водоем. Сред деветимата, които не се уплашиха от минус четири градуса на въздуха и отрицателната температура на въздуха бяха шампионите по бойни спортове Християн Тотев и Пламен Борисов.", "date": "2019.01.06", "title": "27-годишен пожарникар стигна пръв до Богоявленския кръст в Шумен"}
{"url": "https://www.monitor.bg:443/bg/a/view/snejen-ad-skova-gyrcija-153799", "text": "Жена загина, а двама мъже са в неизвестност, след като снежни виелици удариха части от Гърция, съобщиха полицейски представители. Температурите в Централна и Северна Гърция стоят под нулата от почти седмица, а обилните снеговалежи нарушиха транспортните услуги и наложиха отклоняване на полети от северната част на страната. Дебелината на снежната покривка достигна един метър. Тялото на 66-годишна жена е намерено в преобърнала се кола близо до поток в Кератеа, на 45 км югоизточно от Атина. В колата е имало и двама мъже, чиято съдба е неизвестна. Очаква се от понеделник Гърция да бъде ударена от нов студен фронт. Много райони на Халкидическия полуостров бедстват. Без ток са най-малко две села – Сивири и Криопиги. Екипи на електрическата компания се опитват да отстранят повредата по мрежата, но работата им е затруднена от блокираните пътища, На полуостровите Ситония и Касандра снежната покривка достига до 40 сантиметра. Големи участъци от пътната мрежа в района са затрупани от сняг и непроходими. Има и паднали дървета, които препречват пътищата. В събота в разчистването се е включила и армията, след като нейната помощ е била поискана от местните власти на полуостров Халкидики. В Олимпиада ловно куче беше спасено като по чудо, след като служител на пожарната успял да се спусне и го извади от кладенеца, в който е паднало. Кучето е изчезнало в петък след обяд по време на лов, а собственикът му го търсил напразно дълго време. Накрая то било проследено по GPS системата, която имало на нашийника си и тя показала, че животното се намира на 30 метра дълбочина в кладенец в район между Олимпиада и Варвара. Синоптиците успокояват, че силата на циклона намалява и ще бъде по-лесно на общинските служби да отворят пътищата. В събота движението с вериги в много райони на северна Гърция беше задължително.", "date": "2019.01.06", "title": "Снежен ад скова Гърция"}
{"url": "https://www.monitor.bg:443/bg/a/view/api-do-kraja-na-januari-ot-4500-tochki-shte-se-kupuvat-e-vinetki-153801", "text": "До края на януари гражданите ще могат да купят е-винетка от над 4500 точки в цялата страна. Няма фалстарт на електронната система, а технически проблеми при въвеждането на нов и сложен продукт, които се отстраняват веднага, каза инж. Светослав Глосов, председател на УС на АПИ, в интервю за „Неделя 150“ по БНР. Правим анализ на проблемите и най-вероятно ще предявим претенции към изпълнителя, съгласно договора, за неспазване на графиците. Той подчерта, че досега не е платена и стотинка на изпълнителя на електронната система \"Капш\". В момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна. От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато, съобщи инж. Глосов. На ГКПП „Калотина“ освен терминали за самотаксуване вече са оборудвани  Въвеждането на електронна винетка е само част от продукта тол система, който ще бъде цялостно въведен през август тази година, когато ще стартира тол таксуване за автомобилите над 3,5 тона, каза инж. Глосов.", "date": "2019.01.06", "title": "АПИ: До края на януари от 4500 точки ще се купуват е-винетки "}
{"url": "https://www.monitor.bg:443/bg/a/view/pobediteljat-v-ruse-kysmetyt-i-vjarata-bjaha-s-men-153792", "text": "23-годишният Пламен Атанасов извади кръста от ледените води на Дунав край Русе на днешния Йордановден. „Късметът и вярата бяха с мен. Тази сутрин реших да скачам, взех си плувките и кърпата, отидох в църквата и там реших“, каза победителят. Младежът е от Русе и се занимава със стрийтфитнес. Прекъснал е студентството си в Пловдив, където учел за учител по физическо. Скача на Йордановден за трети път, но за първи път вади Богоявленския кръст. Пламен пожела на семейството си и на всички, дошли на днешния ритуал, много здраве. Шестнайсет бяха здравеняците, които се хвърлиха в ледените води на Дунав. Сред тях бе и неколкократният победител в предишни години ММА боецът Светлозар Савов. По традиция извадилият кръста бе награден от кмета на Русе с хавлия и парична награда. Митрополит Наум го дари със сребърно кръстче.", "date": "2019.01.06", "title": "Мъжът извадил кръста в Русе:  Късметът и вярата бяха с мен"}
{"url": "https://www.monitor.bg:443/bg/a/view/tereza-mej-v-tyrsene-na-nova-otsrochka-za-okonchatelnoto-glasuvane-po-brekzit-153781", "text": "Британският премиер Тереза Мей може отново да отложи окончателното гласуване в парламента на споразумението за Брекзит, три месеца преди официалната дата за напускане от Великобритания на ЕС, съобщи вестник \"Сънди телеграф\", цитиран от Ройтерс. Според изданието се предполага, че съветниците на Мей работят по план, предвиждащ одобряването на споразумението от парламента да бъде обвързано с условие ЕС да предостави повече отстъпки. Вестникът посочва, че този ход има за цел чрез него да бъде намалена съпротивата в парламента срещу плана за Брекзит на министър-председателя и същевременно да осигури повече време, за да продължат преговорите с евролидерите. През декември Мей беше принудена да отложи гласуването от парламента на постигнатото от нея споразумение с ЕС за условията на Брекзит поради сериозната съпротива в редиците на нейната Консервативна партия, както и на други групи в парламента на Обединеното кралство. Така гласуването беше изместено за седмицата, която започва на 14 януари, но то трябва да бъде предшествано от парламентарни дебати, които се очаква да започнат през следващата седмица. Великобритания напуска ЕС на датата 29 март. Неспособността на Мей досега да прокара споразумението си в парламента обаче тревожи водещи фигури в бизнеса и инвеститорите, които се опасяват, че Обединеното кралство се е насочило към вреден от икономическа гледна точка Брекзит без споразумение. Британският премиер от своя страна отново започна да предупреждава за възможните последствия, ако парламентът не одобри споразумението й. Пред вестник \"Мейл он сънди\" тя заяви, че работни места са заложени на карта и че депутатите ще изложат демокрацията на риск, ако не спазят решението от референдума от 2016 г. за излизане от ЕС. \"Сънди таймс\" съобщи, че някои депутати, включително от торите на Мей, ще се опитат да предотвратят варианта за Брекзит без споразумение. Това трябва да стане чрез предложение от тяхна страна, предвиждащо спиране на финансирането за правителството и предизвикване оттам на спиране на работата на държавните институции като това в САЩ, ако парламентът не даде подкрепа на Мей по въпроса за споразумението с Брюксел.", "date": "2019.01.06", "title": "Тереза Мей в търсене на нова отсрочка за окончателното гласуване по Брекзит"}
{"url": "https://www.monitor.bg:443/bg/a/view/nachalnikyt-na-kancelarijata-na-pentagona-hvyrli-ostavka-153783", "text": "Шефът на канцеларията на Пентагона контраадмирал Кевин Суийни подаде оставка броени седмици след като това направи и Джеймс Матис като министър на отбраната. Това съобщи вчера министерството на отбраната на САЩ. \"След две години в Пентагона реших, че моментът е подходящ да се върна в частния сектор\", заяви Суийни, който заемаше поста от януари 2017 г. \"За мен бе чест да служа отново редом до мъжете и жените от министерството на отбраната\", добави той. Оставката на Суийни последва тази на Матис, който се оттегли от поста си на 20 декември след като президентът Доналд Тръмп обяви, че американските сили ще бъдат изтеглени от Сирия. Матис, който изкара почти две години като шеф на Пентагона, първоначално смяташе да се оттегли през февруари. Тръмп обаче реши да го замени по-скоро, след като пенсионираният генерал подаде язвителна молба за напускане, в която се говореше за различия с президента.", "date": "2019.01.06", "title": "Началникът на канцеларията на Пентагона хвърли оставка"}
{"url": "https://www.monitor.bg:443/bg/a/view/jyltite-jiletki-ne-davat-mira-na-makron-153784", "text": "Френският президент Еманюел Макрон осъди \"крайното насилие\", както се изрази той, по време на вчерашните протести на \"жълтите жилетки\". Той направи това в публикация в Туитър. \"За пореден път Републиката беше атакувана от крайно насилие - нейните пазители, нейните представители, нейните символи\", се казва в съобщението на Макрон в социалната мрежа. \"Справедливостта ще възтържествува\", посочи той и добави: \"Всички трябва да се успокоят, за да може да има дебат и диалог\". Около 50 000 души са участвали в демонстрациите вчера в цяла Франция според министъра на вътрешните работи Кристоф Кастанер. Участието прилича на нещо като съживяване на протестите след намаляването на броя на протестиращите в последните седмици на 2018 г. През празничния период в демонстрациите се включиха малцина. Макрон беше предложил мерки за намаляване на данъците и бонуси към възнагражденията, за да успокои протестиращите, които искат по-добър жизнен стандарт. Той също така беше обещал национален дебат по шрокия кръг от въпроси, повдигнати от протестното движение. \"Не може да се види краят на улицата\", каза млад протестиращ на фона на изпълнения с демонстранти булевард \"Сен Жермен\", носещи жълти светлоотразителни жилетки, превърнали се в символ на протестното движение. \"За началото на годината е добре\", каза 27-годишната Лесли Жоли, 27-годишен логистичен мениджър, също участвала във вчерашните протести в Париж. За правителството на Макрон обаче вчерашният ден беше белязан от сцени на насилие, след като протестиращите влязоха в сблъсъци с полицията край Сена и на пешеходен мост. Профилът на малката агенция Лайн нюз в Туитър събра 1,7 милиона гледания на кадри, на които мъж - очевидно боксьор - напада полицейските части за борба с безредици с голи ръце и заедно с други протестиращи ги принуждава да се отдръпнат от моста. Човек със същите дрехи, може да бъде видян и на още един видеозапис, на който видимо рита полицай, паднал на земята. Кастанер сподели съобщение в Туитър на полицейски синдикат и заяви, че мъжът е идентифициран и определя действията му като \"страхливо и нетърпимо посегателство\". Лидерът на радикалната левица Жан-Люк Меланшон, който подкрепи протестното движение, обаче изрази друго виждане за нещата. \"Ръкопашен бой по парижките мостове\", написа той в Туитър. \"Властите, които издават подобни заповеди, да не би да са републиканци?\", пита Меланшон в публикацията си. Правителственият говорител Бенжамен Гриво каза, че трябвало да бъде евакуиран от кабинета си, след като вратата на сградата на министерството, в която се помещава кабинетът му, била разбита от неизвестни лица. Полицията оцени броя на протестиращите в Париж на 3500, с 800 повече в сравнение с преди седмица и с 2000 повече в сравнение с преди две седмици. Поради сблъсъците между демонстранти и полиция на брега на Сена многобройни групи от туристи трябваше да напуснат известния музей Орсе. Като цяло броят на протестиращите в цяла Франция остана доста под този от първите няколко седмици след началото на протестното движение.", "date": "2019.01.06", "title": "\"Жълтите жилетки\" не дават мира на Макрон"}
{"url": "https://www.monitor.bg:443/bg/a/view/myjkoto-horo-v-kalofer-izigrano-po-vsichki-pravila-nadjavat-se-unesko-da-gi-odobri-153785", "text": "За първи път от години мъжкото хоро в Калофер бе изиграно само от местни мъже. Около 150 човека нагазиха в реката, предвождани от местния народен оркестър с тъпани и гайди. Мъжете бяха прегърнати през рамо и пееха народната песен \"Залюбила е Василка\". Точно това бе желанието на кмета на Калофер Румен Стоянов, който още през декември призова мъжете от други краища на страната да не развалят ритуала. Основната причина естествено е кандидатстването пред ЮНЕСКО за вписването на леденото хоро в световната листа за нематериалното културно богатство – идея, за която Монитор писа първи още преди 3 години. Видео: TrafficNews TV Традицията в Калофер е кръстът да бъде \"хванат\" от най-малкия участник в хорото. Тази година това бе 8-годишният Кристиян, който бе в реката на раменете на своя по-голям батко. Възрастен мъж от хорото улови кръста, хвърлен от отец Димитър и го подаде на Кристиян, какъвто е ритуалът в града на Ботев.  Точно 10 минути преди 8 часа на 6 януари в река Тунджа нагазиха около 150 -200 мъже от Калофер. Пред тях вървяха по стара традиция музиканти с тъпани и гайди. Минути по-рано тъпанджията на състава мина по маршрута на хорото в реката и строши с голяма гега образувалия се 5-сантиметров лед. Ако реката е замръзнала, ледът предвещава здрава и плодородна година, вярват местните хора. Чак после в Тунджа влизат мъжете от други градове, които тази година бяха около 500 на брой. „Мъжкото хоро в Калофер е на най-малко 160 години, каза кметът Румен Стоянов. Той уточни, че във вида, в който е познат в наши дни, се изпълнява от около 30-ина години. По времето на социализма скачането за християнския кръст в река Тунджа е било тотално забранено, но въпреки това местните мъже са продължили с ритуала. От година на година в града на Ботев се събират все повече и повече гости, които искат да се насладят на уникалния за България ритуал. Хотелите и къщите за гости в Карлово, Калофер и съседните населени места се резервират от лятото на предишната година, а в града обикновено се събират по над 10 000 туристи.", "date": "2019.01.06", "title": "Мъжкото хоро в Калофер изиграно по всички правила, надяват се ЮНЕСКО да ги одобри"}
{"url": "https://www.monitor.bg:443/bg/a/view/150-snegorina-chistiha-stolicata-ot-snega-153786", "text": "Общо 150 снегорина са работили във всички райони на столицата по трасетата на градския транспорт, общински пътища, опасни и стръмни участъци и основни улици в кварталите, съобщиха от Столична община.  След валежите от сняг тази сутрин в София са извършени обработки със смеси срещу заледяване. В планината Витоша се извършва опесъчаване на пътищата Драгалевци - Алеко и Бояна - Златни мостове. Почистват се подходите към подлези, прилежащите пространства на спирките на градския транспорт и тротоари. Градският транспорт се движи по редовните си маршрути. Екипи на Столичен инспекторат и Дирекция \"Аварийна помощ и превенция следят обстановката. Температурите днес ще останат ниски и са възможни заледявания, предупреждават от общината. В Кризисните центрове на Столична община са настанени 150 души, останали без дом.", "date": "2019.01.06", "title": "150 снегорина чистиха столицата от снега"}
{"url": "https://www.monitor.bg:443/bg/a/view/blizo-400-mashini-sa-se-borili-sys-snega-153789", "text": "Близо 400 машини са обработвали пътните настилки през нощта, за да се осигури безопасността на пътуване при зимни условия. В районите със снеговалеж работата им продължава. Шофьорите трябва да тръгват на път с автомобили, подготвени за зимни условия, апелират от Агенция „Пътна инфраструктура“. Поради снегонавявания е ограничено движението на всички автомобили през проход „Троянски“. Временно е ограничено движението на товарни автомобили с ремаркета и полуремаркета по път ІІІ-866 Девин – Михалково и през прохода „Превала“. Движението по останалите републикански пътища е без ограничение. От пътната агенция напомнят на шофьорите на тежкотоварни превозни средства и на леки автомобили да тръгват на път само с подходящи гуми, да спазват дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Гражданите и транспортните фирми могат да получават информация за актуалната пътна обстановка на сайта на АПИ и денонощно на тел. 0700 130 20 в агенцията. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.06", "title": "Близо 400 машини са се борили със снега "}
{"url": "https://www.monitor.bg:443/bg/a/view/pochina-aktioryt-ivan-laskin-153787", "text": "Актьорът Иван Ласкин почина в реанимацията на ВМА след като още преди Нова година той беше приет в \"Пирогов\", а по-късно прехвърлен във Военна академия. \"Иван Ласкин беше мъжкар и ще ни липсва\", заяви депутатът и бивш министър на културата Вежди Рашидов по повод кончината на актьора, предаде Канал 3. \"Иван Ласкин беше кумир за цели поколения българи и най-вече за някогашните деца, които израствахме с неговия образ. Уникалното му присъствие на екрана промени завинаги изкуството у нас. Имах честта да го познавам и не мисля, че \"сбогом\" е подходящо за него - който винаги ще остане в сърцата ни. Поклон пред теб, Иване, и на добър път към Небесата, които както вярват дедите ни, се отварят на Богоявление\". Това написа Тодор Чобанов, зам.-кмет на столична община. Преди две седмици актьорът понесе голяма загуба - баща му Славчо почина след кратко боледуване. Голямата криза със здравето му започна в средата на септември, когато Ласкин бе приет по спешност във Втора градска болница и бе настанен в отделението по гастроентерология. Преди това през февруари 2016 г. той бе лекуван в спешното отделение на Университетската болница в Плевен, след като не успя да се качи на сцената на плевенския драматичен театър. В края на 2012 г. районният съд във Велинград постанови 15 месеца без шофьорска книжка и 800 лв. глоба за Ласкин. Наказанието му бе заради отказа му да бъде тестван с дрегер за употреба на алкохол, докато шофирал джип. До последно до него неотлъчно е голямата му любов - актрисата Александра Сърчаджиева. Двамата се влюбват един в друг в труден и за двама им период от живота ни. Запознават се на снимачната площадка. Иван Ласкин става известен още 16-годишен - играе главната роля във филма \"Васко да Гама от село Рупча\". Завършва актьорско майсторство за драматичен театър във ВИТИЗ през 1994 г. в класа на професор Здравко Митков. Малко преди това започва кариерата му в театъра - в „Сълза и смях“ играе от 1991 г. Участва в сериала \"Дунав мост\". Снимал се е в \"Хайка за вълци\" и е участвал в над 20 европейски и американски продукции от периода 1989 – 2007 г.", "date": "2019.01.06", "title": "Почина актьорът Иван Ласкин"}
{"url": "https://www.monitor.bg:443/bg/a/view/lg-vgrajda-izkustven-intelekt-v-televizora-153791", "text": "LG няма търпение до откриването голямото годишно технологично изложение CES, и разкри малко за серията си телевизори за 2019, като AI подобрено качество на изображението и звука, 8K резолюция и поддръжка на асистентите Amazon Alexa и Google Assistant. Това означава, че изкуствения интелект (AI) ще подобрява съдържанието по определен начин, като според околната светлина настрои яркостта и контраста в определена конфигурация. Освен това, двуканалния звук също е подобрен, създавайки съраунд звукови ефекти с помощта на AI обработка. Обработката на съдържание от изкуствения интелект (AI), вграден в тези телевизори позволява, извършването на повече изчисления на базата на входящите данни, като телевизора ще може да взима интелигентни решения за намаляване на шума и баланс на тъмните и светлите зони във всеки кадър, независимо от това дали потребителите гледат телевизионно шоу, спортно събитие или филм. LG вече е вграждал Google Assistant в някой модели телевизори, но сега се присъединява и Amazon Alexa, предоставяйки на потребителите избор между двата дигитални асистента. Освен че отговарят на въпроси, предоставят свързана с контекста информация и взаимодействат с други приложения, като Spotify и Uber, тези асистенти могат да контролират и съвместими интелигентни устройства за дома. Моделите на LG за 2019 година ще разполагат и с HDMI 2.1. Новият HDMI стандарт поддържа 8K резолюция при 60 кадъра в секунда, за разлика от предишните 30 кадъра в секунда, по-добра HDR обработка и подобрена поддръжка на променливи честоти на опресняване. Вече всяко 4K съдържание ще може да се показва при честота на опресняване до 120 кадъра в секунда, което до сега беше 60 кадъра в секунда.", "date": "2019.01.06", "title": "LG вгражда изкуствен интелект в телевизора "}
{"url": "https://www.monitor.bg:443/bg/a/view/novata-mazda-3-plenjava-sys-strasten-dizajn-153790", "text": "На автосалона в Лос Анджелис се състоя световната премиера на четвъртото поколение на компактния модел Mazda 3 във варианти хечбек с 5 врати и седан. В Европа новият японски модел ще бъде представен на изложението в Женева през март. Четвъртото поколение на Mazda 3 е изградено на новата платформа, наречена Skyactiv-Vehicle Architecture и ще се предлага с изцяло нов революционен бензинов двигател. Дизайнът е повлиян от прототипа KAI Concept, представен през 2017 г. в Токио. Още на пръв поглед новата Mazda 3 пленява с агресивния си дизайн и страстния червен цвят във варианта хечбек, а седанът се отличава с елегантни линии, хармонични пропорции и престижно излъчване. Най-смелите детайли в каросерията са издълженият капак на двигателя и огромната агресивна решетка отпред в стила на новите модели Mazda 6 и CX-5. Предният капак и броните са изработени от материали, които абсорбират енергията на удара, за да може при евентуален сблъсък с пешеходец нараняванията да са по-леки. Салонът на новата Mazda 3 е с изцяло ново оформление, като запазва изчистената и интуитивна подредба на уредите, но се отличава с ориентирано към водача табло. За пътниците отпред се предлага по-дълъг ход на регулиране на седалките, а воланът се настройва в широки интервали по височина и в дълбочина. На върха на централната конзола е поставен 8,8-инчов цветен сензорен екран, а броят на бутоните е намален. Специално внимание е обърнато на озвучаването във всички версии, като в най-високото ниво аудиосистемата отново е на BOSE. В салона на новата Mazda 3 е значително по-тихо, благодарение на подобрената шумоизолация и новостите в шасито и ходовата част. Първоначално новата Mazda 3 ще се предлага с познатите бензинови двигатели Skyactiv-G с обем 1,5 и 2,0 литра. За Европа ще се предлага и новият турбодизелов агрегат Skyactiv-D с обем 1,8 литра. Скоростните кутии са 6-степенна механична или 6-степенна автоматична. От юни месец 2019 г. новата Mazda 3 ще се предлага с изцяло нов бензинов двигател, наречен Skyactiv-X, без запалителна свещ, работещ на принципа на дизелов агрегат. При новия бензинов мотор горивната смес се възпламенява не чрез искра от свещ, а чрез компресия, както е при дизеловите агрегати. През следващите години японците ще използват новия двигател в почти цялата си гама, тъй като според първите тестове той е с 30% по-икономичен. Новата Mazda 3 може да се поръча с нова система за задвижване на четирите колела 4х4, при която има сериозно намаляване на загубите на въртящ момент. Системата прецизно дозира тягата към предните и задните колела, а със спирачни импулси към вътрешните на завоя колела се подпомага по-прецизното следване на кривата на завоите. Новата Mazda 3 предлага множество системи за асистенция на водача, като например асистентът за полуавтономно движение, който отменя водача в трафика на задръстванията, поемайки контрол над газта, спирачката и волана. Новият модел е оборудван със система, улесняваща преминаването през кръстовища, която предупреждава за приближаващи коли в условията на лоша видимост. За първи път новата Mazda 3 ще предлага и въздушни възглавници за коленете на водача.", "date": "2019.01.06", "title": "Новата Mazda 3 пленява със страстен дизайн"}
{"url": "https://www.monitor.bg:443/bg/a/view/horoto-v-kalofer-za-bogojavlenie-na-pyt-da-vleze-v-unesko-153779", "text": "Хорото в Калофер е на път да влезе в признатите от ЮНЕСКО ритуали, след като през тази година се проведе само от местни хора и бяха спазени традициите.  Церемониите по знаменитото местно Мъжко хоро на празника Богоявление се проведоха от 7 до 9 ч., като те включват няколко етапа - в навечерието, нощната подготовка, сутрешното шествие до Тунджа и самото хоро. Най-напред тъпанджия нагази във водите, за да счупи дебелия лед. Последваха го около 100-150-ина калоферци, които си изиграха хорото в кръг. Хиляди бяха окупирали бреговете и снимаха с телефоните си. Отец Димитър хвърли кръста, мъж го пое и го даде на 8-годишния Кристиян, както повелява традицията. Хиляди гости на града, включително от чужбина, както и пратеници на ЮНЕСКО, са в Калофер, за да присъстват на хорото. Местните власти са създали строга организация и са наели частна фирма, чиито гардове ще охраняват ритуала заради хора, нагазващи преди местните мъже в ледените води на Тунджа, с което те провалят ритуала им. Представители на ЮНЕСКО за трета поредна година ще наблюдават мъжкото хоро на Богоявление.", "date": "2019.01.06", "title": "Мъжкото хоро в Калофер за Богоявление на път да влезе в ЮНЕСКО"}
{"url": "https://www.monitor.bg:443/bg/a/view/171-godini-ot-rojdenijato-na-hristo-botev-153780", "text": "171 години от рождението на българския революционер и поет Христо Ботев отбелязваме днес. Той е роден в Калофер на 6 януари през 1848 г. и с делата си като революционер, поет и журналист се е превърнал в национален герой. През 1863 г. с помощта на Н. Геров заминава за Русия, където постъпва като частен ученик във Втора Одеска гимназия. През 1865 г. Ботев напуска гимназията и се свързва с руските революционни среди. Заради произнесената от него реч на 11 май в чест на славянските просветители братята Кирил и Методий е принуден да напусне Калофер и заминава отново за Русия с намерението да продължи образованието си в Одеса. След това се прехвърля в Румъния, като отначало се установява в Букурещ, а после в Браила и работи като словослагател в печатницата на Д. Паничков. Попада в средата на българската революционна емиграция и се сближава с Хаджи Димитър и Стефан Караджа. През лятото на 1868 г. Христо Ботев се приготвя да мине в България с четата на дядо Жельо войвода (Ж. Чернев), на която е определен за секретар. Тогава написва стихотворението си \"На прощаване\". След като по различни причини преминаването на четата в България се осуетява, Ботев заминава за Букурещ, където се записва да следва в Медицинското училище. Поради липса на средства е принуден скоро да прекъсне образованието си. В края на април 1871 г. Ботев е задържан в продължение на два месеца във Фокшанския затвор (във връзка с разкриване дейността на Н. Ф. Меледин) и след излизането му на свобода се установява отново в Букурещ. Започва работа в печатницата на Л. Каравелов и става негов съратник в редактирането на в. \"Свобода\", след неговото спиране през 1873 г. - и на в. \"Независимост\". През 1873 г. Ботев започва издаването и на своя втори самостоятелен в. \"Будилник\". На 8 декември 1874 г. той започва да издава като орган на комитета в. \"Знаме\". По такъв начин след удара, нанесен на Вътрешната революционна организация след обесването на В. Левски и колебанията на Л. Каравелов, той застава начело на БРЦК . След избухването на въстанието в Босна и Херцеговина през 1875 г. БРЦК под ръководството на Христо Ботев започва подготовката на въстание в България. Преждевременното избухване на въстанието и неговият неуспех (Старозагорско въстание 1875 г.) довеждат до сериозни разногласия в БРЦК. След избухването на Априлското въстание през 1876 г. Ботев застава начело на чета и с нея преминава в България, за да окаже помощ на въстаналия народ. След неколкодневни тежки боеве той е убит в подножието на връх Камарата във Врачанския балкан. Творчеството на Христо Ботев оставя белег в сърцата на всички родолюбци и патриоти, признат е за световен поет. Сред най-известните му произведения са “Майце си”, “Към брата си”, “На прощаване”, “Елегия”, “Делба”, “До моето първо либе”, “Хайдути”, “Пристанала”, “Борба”, “Странник”, “Гергьовден”, “Патриот”, “Хаджи Димитър”, “В механата”, “Моята молитва”, “Зададе се облак темен”, “Ней”, “Обесването на Васил Левски”, “Защо не съм…?”, “Послание” и др.", "date": "2019.01.06", "title": "171 години от рождението на Христо Ботев"}
{"url": "https://www.monitor.bg:443/bg/a/view/praznuvame-bogojavlenie-ili-jordanovden-153782", "text": "На Йордановден Българската православна църква чества кръщаването на Исус Христос от Йоан Кръстител в река Йордан. В мига, в който Свети Йоан Кръстител и Христос стъпили във водите Бог разкрил себе си, своята съкровена същност. Затова и църквата е нарекла това тайнствено събитие Богоявление. Днес своя имен ден празнуват всички с имената: Банчо, Бистра, Богдан, Богдана, Богoлюб, Богoлюбa, Богомил, Божан, Божана, Божидар, Божидара, Божил, Бончо, Борислав, Борислава, Боян, Бояна, Данка, Данко, Данчо, Йордан, Йордана, Йорданкa, Найден, Теодосий. В 10 часа велик Богоявленски водосвет ще бъде отслужен от Негово Светейшество патриарх Неофит в Патриаршеската катедрала \"Св. Александър Невски\". Богоявленската вода се носи вкъщи и се пази за лек през цялата година, като с миналогодишната светена вода може да се полее цвете, но в никакъв случай да не се изсипва в канала. Най-тържественият момент при честването на празника е хвърлянето на кръста във водата. Разпространено е вярването, че този, който го извади, няма да страда от болести през следващата година. Традиционният Богоявленски водосвет на бойните знамена, флаговете и знамената-светини на Българската армия ще бъде отслужен от 11 часа пред паметника на Незнайния воин в София. Богоявленският водосвет ще бъде отслужен във всички гарнизони на Българската армия. За първи път водосвет на знамената е отслужен по времето на цар Симеон Първи преди битката при Ахелой през 917 година. Традицията е възобновена след Освобождението до 1946 г., припомнят от МО. След демократичните промени у нас ритуалът Водосвет на бойните знамена и флагове е възстановен през 1993 г.", "date": "2019.01.06", "title": "Празнуваме Богоявление или Йордановден"}
{"url": "https://www.monitor.bg:443/bg/a/view/neshynyl-djiografik-sprja-shou-zaradi-seks-skandal-153722", "text": "\"Нешънъл джиографик\" спря излъчването на серийното телевизионно предаване \"Да поговорим за звездите\" на астрофизика Нийл Деграс Тайсън, до изясняване на предявените срещу него обвинения за сексуално посегателство. През ноември 2018 годинамедийната група заяви, че ще разследва твърденията на няколко жени срещу известния учен. До приключване на разследването едно от най-гледаните шоута слиза от ефир. Новият сезон на „Да поговорим за звездите“ започна на 12 ноември миналата година и бяха излъчени няколко серии, преди да се разрази скандала. В излъчените епизоди като гости участваха бившият вицепрезидент на САЩ Ал Гор, писателят Джордж Р. Р. Мартин и актьорите Джак Блек и Джеф Голдблум. За момента не е обявен срок, в който да приключи разследването, нито има яснота кога предаването се връща на екран. Нийл Деграс Тайсън заяви, че напълно ще съдейства за провеждането на \"безпристрастно разследване\".", "date": "2019.01.06", "title": "\"Нешънъл джиографик\" спря шоу заради секс скандал"}
