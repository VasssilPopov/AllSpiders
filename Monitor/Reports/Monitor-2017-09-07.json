{"url": "http://www.monitor.bg/a/view/15534-%D0%93%D0%B5%D0%BD%D0%B8%D1%82%D0%B5-%D0%BD%D0%B8-%D0%BD%D0%B0-%D0%B1%D0%BE%D0%BA%D0%BB%D1%83%D0%BA%D0%B0-%D0%B0%D0%BA%D0%BE-%D0%BD%D0%B5-%D1%81%D0%B8-%D0%B4%D0%BE%D0%BF%D0%BB%D0%B0%D1%82%D0%B8%D0%BC/", "text": "Вадим месечно от 110 до 275 лв. за замразяване на спермаГените ни отиват на боклука. Това става след изтичане на договорите за съхранение на еякулата, яйцеклетките, зиготите и гаметите между пациентите и клиниките по асистирана репродукция, ако не се плати нова такса за продължаване на срока на замразяването. При подписване на договора двойките избират дали след изтичането му биологичният материал да се дари, унищожи или да се бъде предоставен за научни цели. В повечето случаи хората отказват да дарят. Дори да не са прочели тази клауза от договора и да са сложили подписите си, те се връщат и отказват дарителство с анекс, разказаха пред „Монитор“ специалисти по ин витро. Според наблюденията им съгласията се броят на пръсти.Унищожаването на биологичния материал е регламентирано в специален член на наредба 28 за Наредбата за дейностите по асистираната репродукция.От 110 до 275 лева варира месечната такса за замразяване на сперма. За съхранение до една година в различните клиники тя е от 462 до 550 лева, до 3 години – от 1210 до 1250 лева, до 4 години – от 1540 до 1650 лева. За запазване на еякулат за 5 години, колкото е максималният срок, цената е от 1870 до 2000 лева.Таксата за замразяване на яйцеклетки е в зависимост от техния брой. Най-евтино излиза, ако се замразят три за един месец – от 660 лв., до 6 броя – 810 лева. Замразяването на два ембриона струва 530 лв., ако са четири – 680 лв., до 6 броя – 830 лева.Възрастта на донорките на яйцеклетки да бъде увеличена с две години до 36 години, пък предвижда проект за промяна на Наредбата за дейностите по асистираната репродукция. Той е внесен в Министерството на здравеопазването от Изпълнителната агенция по трансплантации по настояване на клиниките, които работят метода ин витро, съобщи пред „Монитор“ завеждащата дирекция в агенцията д-р Евелина Цветкова. Тя уточни, че по тях в момента работи група от специалисти, след което ще бъдат предоставени за обществени обсъждания.Идеята е да се даде възможност на повече жени в репродуктивна възраст да даряват. Ще бъде запазено обаче изискването преди това те да имат поне едно родено дете.  ", "date": "2017.09.07", "title": "Гените ни на боклука,  ако не си доплатим"}
{"url": "http://www.monitor.bg/a/view/66762-%D0%9E%D0%B1%D1%89%D0%B8%D0%BD%D0%B0%D1%80%D1%8F%D1%82-%D1%81-%D0%BF%D0%B8%D1%81%D1%82%D0%BE%D0%BB%D0%B5%D1%82%D0%B0-%D0%BF%D0%BE%D0%B4%D0%B0%D0%B4%D0%B5-%D0%BE%D1%81%D1%82%D0%B0%D0%B2%D0%BA%D0%B0/", "text": "Съвестта ми е чиста, няма да говоря повече, за да не преча на разследването. Това заяви Лазар Влайков след края на извънредната сесия на Общинския съвет в Септември, която бе свикана с една единствена точка в дневния ред- заради подадената от него оставка. Лазар Влайков пристигна в залата на ситипарламента в железничарското градче видимо спокоен и размени няколко думи с колеги от съвета. Пред медиите обаче беше лаконичен и не поиска повече да коментира инцидента. Обясни само, че подава оставка, за да не се свързва името му с институцията, която той представлява.След това седна в залата до олимпийския, световен и европейски шампион по борба Георги Мърков, също бивш шеф на Общинския съвет в града и участва в тайния избор за свой наследник. До крайното решение за смяна на общинаря се стигна, след като на 1 септември в близкото село Виноградец с пистолета на Влайков“ Глок“ смъртоносно бе прострелян собственика на ресторант“ Градина“  Наско Тонкев. Както самият Лазар се похвалил вечерта пред събралите се на празненството на 6-годишния Юри, оръжието го бил закупил предния ден и не могъл да му се нарадва. Кой е стрелял с пистолета тепърва ще доказват поисканите от прокуратурата балистична и химически експертизи, както и разказите на свидетели от заведението. Разрешителното пък бил взел по-рано. Заради съмнения за пристрастност заради близките отношения на Влайков с районния прокурор на Пазарджик Георги Кацаров досъдебното производство срещу неизвестен извършител засега бе препратено на Окръжна прокуратура-Пловдив по разпореждане на главния прокурор Сотир Цацаров. Пред медиите кметът на общината Марин Рачев коментира, че не било тайна, че отношенията му с Влайков били обтегнати - той бил агресивен и с него не можело да се работи.   Все пак благодаря на Влайков, че се съобрази с искането на ръководството на ГЕРБ да си подаде оставката, заяви Рачев.Въпреки че по решение на Изпълнителната комисия към ПП“ГЕРБ“ Влайков бе изключен от партията, той отказа да напусне Общинския съвет, както настояват от ГЕРБ, но дали ще се обяви за независим или ще се присъедини към друга група-тепърва ще се разбере. Факт е, че вече не е председател на градския общински съвет в Септември и на негово място бе избран Кирил Тодорин. Той бе предпочетен с 12 гласа пред бившия кмет от предишния мандат Петър Бошев, събрал подкрепата на 7 души, а две от бюлетините бяха недействителни.", "date": "2017.09.07", "title": "Общинарят с пистолета подаде оставка"}
{"url": "http://www.monitor.bg/a/view/32561-%D0%92%D0%B4%D0%B8%D0%B3%D0%B0%D1%82-%D0%BF%D1%80%D0%B0%D0%B3%D0%B0-%D0%B7%D0%B0-%D0%B4%D0%B5%D1%82%D1%81%D0%BA%D0%B8-%D0%BD%D0%B0%D0%B4%D0%B1%D0%B0%D0%B2%D0%BA%D0%B8/", "text": "Помощи ще се отпускат на майки с доход до 450 лвРъст на подоходния критерии за достъп до детски надбавки предлагат от социалното министерство. Сега право на месечни помощи за отглеждане на дете имат семействата, които разполагат с до 400 лв. на член от домакинството. В момента на това изискване отговарят над 411 000 родители. „Ще предложим доходният критерий да бъде съобразен с очакваното увеличение на минималната заплата за следващата година от 460 лв. на 510 лв.“, заяви министърът на труда и социалната политика Бисер Петков на заседание на ресорната комисия в парламента. Ако предложението на министърът бъде прието, право на детски надбавки ще имат всички семействата с доход до 450 лв. на член от домакинството. От ведомството не са правили изчисления колко родители ще получат право на месечна помощ след увеличение на подоходния праг. „Броят им може би ще нарасне с около 7000 – 8000, имайки предвид, че в средата на 2016 г. този критерий беше увеличен отново с 50 лв, което даде право на помощ на нови 10 000 семейства“, обясниха пред агенция „Монитор“ от социалното ведомство. Министър Петков заяви още, че ще се търси възможност за увеличение и на самите детски надбавки за следващата година. Сега родителите на едно хлапе получават по 37 лв, на две по 85 лв, а за три сумата нараства до 130 лв. С колко могат да се повишат надбавките за догодина обаче ще зависи от възможностите на бюджета за 2018 г. ", "date": "2017.09.07", "title": "Вдигат прага за  детски надбавки "}
{"url": "http://www.monitor.bg/a/view/21226-%D0%A1%D0%B2%D0%B5%D1%82%D0%BE%D0%B2%D0%B5%D0%BD-%D0%BF%D0%BE-%D1%82%D0%B0%D0%B5%D0%BA%D1%83%D0%BE%D0%BD%D0%B4%D0%BE-%D0%BF%D0%BE%D0%B1%D0%B5%D0%B4%D0%B8%D0%BB-%D1%81%D1%8A%D1%81-%D1%81%D1%87%D1%83%D0%BF%D0%B5%D0%BD%D0%B0-%D1%80%D1%8A%D0%BA%D0%B0-%D0%B2%D0%B7%D0%B5-%D0%BD%D0%B0%D0%B3%D1%80%D0%B0%D0%B4%D0%B0-%D0%BE%D1%82-%D0%94%D1%83%D0%BF%D0%BD%D0%B8%D1%86%D0%B0/", "text": "Първият и единствен досега в историята на българското таекуондо-олимпийска версия световен шампион Александър Джорджев, гостува с треньора си Христо Михалчев на кмета на община Дупница, инж. Методи Чимев. Само преди десетина дни, състезателят на \"Гладиатор\" стана номер 1 на Планетата на най-големия форум в Египет. Успехът му е с още по-голяма стойност, не само, защото България досега никога не е имала световен шампион, а и поради начина, който бе спечелено отличието. Още в първата среща, ръката на ученикът от гимназия \"Христо Ботев\" бе счупена и до края той игра по този начин. \"Тръгнах с мисълта, че със Сашо имаме шанс за медал, защото знам възможностите му. Признавам си, че след първата среща, като му счупиха ръката, бях сигурен, че това е краят на турнира. Стисна зъби, победи и продължи. Имахме уговорка, ако почувства, че няма сили да се откажем, но така и не се стигна до там. Той е момче с уникално самочувствие на състезател, с желязна психика и именно това искам да успея да променя и у другите състезатели на клуба. Миналата година преди Европейското каза, че отиваме да вземем титлата и го постигна. Сега отново тръгнахме и каза: Отивам сега да стана и световен шампион, а след това да гоня място за Олимпиадата. След всяка среща болките бяха неописуеми, виждаше се по лицето му, ама в минутите преди срещите - сякаш не чувстваше нищо. Питах го постоянно - да се отказваме ли, само казваше: Като чуя химна на България и си взема златния медал\", коментира Михалчев.От спечелената титла на Стария континент миналата година в своята категория до ден днешен, Джорджев няма нито една загуба и е спечелил всичките си 38 мача от международни турнири и първенства. Малко известно е, че в България при кадетите - състезателите от другите клубове предпочитат да променят категорията, но да не се изправят срещу него.\"Съперниците ми бяха непознати до един. Както се казва в нашия спорт, бяха \"криви\" състезатели и реално в игрова обстановка се ориентирахме. Много ми помогнаха съветите на треньора, който едва ли има съмнение някой, че е най-добрият в България. До финала ми бе трудно с контузията, но когато излязох в спора за титлата, мислех само за тръпката от това да се кача на най-високия връх на почетната стълбица и да чуя \"Мила родино...\". Това не се обяснява, то трябва да се почувства\", разказа Джорджев. \"Продължавам по план, вече тренирам. Другата седмица свалям гипса и ще имам възстановяване. Целта в следващите ми години е както титли при младежите, така и място на Олимпиадата\", допълни още златното момче на Дупница, който се оказа и отличен ученик, завършвайки последната година с 5,94 успех.\"С чиста съвест мога да кажа едно. Сашо, ти си пример за подражание и еталон за младите. Отличник в училище, успешен в спорта. Дано повече млади хора последват твоя пример. Горд съм, че си наше момче на Дупница. Слушай треньора си. Ицо вече се е доказал и ще се радвам на Олимпиадата да видя и българския флаг над стълбичката, на която да си ти\", обърна се към двамата инж.Чимев.\nПо установена традиция, той дари двамата с икони на закрилника на Дупница Св. Иван Рилски. \"Успехът ти е изключителен и затова ще ти осигурим от името на Община Дупница и финансово стимулиране\", заключи кметът.", "date": "2017.09.07", "title": "Световен по таекуондо, победил със счупена ръка, взе награда от Дупница"}
{"url": "http://www.monitor.bg/a/view/3307-%D0%A1%D1%83%D0%B1%D0%B5%D0%BA%D1%82%D0%B8%D0%B2%D0%B5%D0%BD-%D1%84%D0%B0%D0%BA%D1%82%D0%BE%D1%80-%D0%B8%D0%B7%D0%B2%D0%B0%D0%B4%D0%B8%D0%BB-%D0%A416-%D0%BE%D1%82-%D0%BD%D0%B0%D0%B4%D0%BF%D1%80%D0%B5%D0%B2%D0%B0%D1%80%D0%B0%D1%82%D0%B0-%D0%B7%D0%B0-%D0%BD%D0%BE%D0%B2-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB/", "text": "Субективен фактор е извадил офертата на Португалия и САЩ за Ф-16 втора ръка от класацията, която работната група направи във връзка с проекта за придобиване на нов тип многоцелеви изтребител за ВВС. Това стана ясно от доклад на проф. Венелин Георгиев, който бе представен пред специализираната временна комисия в НС за самолетите като анализ на използваните до момента методики. Самата класация бе разгледана в последните дни на служебния кабинет, като тя подреди на първо място \"Грипен\" от Швеция, на второ \"Юрофайтър\" от Италия, а третият кандидат за Ф-16 изобщо отпадна. По-късно от доклад на сегашния министър на отбраната Красимир Каракачанов стана ясно, че мотив за това е било, че в тази оферта била предложена неподходяща схема за плащане, при която се предлага голяма част от сумата да бъде дадена през първите две години. Така отпадали и основанията за водене на последващи преговори за изтребител Ф-16. Работната група пък е направила класацията си на база методика от 2016 г., когато ръководител на борда по проекта бе сегашният президент и тогавашен командир на ВВС Румен Радев. Тя обаче е нова, тъй като старата методика е от 2012 г., модифицирана през 2013 г. \"Схемата за плащане от основополагащ критерий вече е станал задължително изискване. И това го прави субективният фактор, а не методиката\", обясни проф. Георгиев за решението на работната група. В резултат Ф-16 отпада от надпреварата, а \"Грипен\" е класиран на първо място. \"Налице са факти, които сочат, че субективният фактор въвежда изменения в условията за прилагане на методиката, които в повечето случаи не са достатъчно аргументирани.\", допълни той. Като мотив за промяната бил посочен самият проект за инвестиционен разход, приет в НС, където обаче според проф. Георгиев няма еднозначно определено такова изискване. \"За мен е нелогично когато се обявява процедурата критериите за оценяване да бъдат едни, а в хода на процедурата да бъдат променяни\", заключи той. Депутатите от комисията ще поканят на изслушване и проектният ръководител, по чието време са били променени задължителните изисквания, коефициентите и основополагащите критерии, за да обясни с какви аргументи е било направено това.", "date": "2017.09.07", "title": "Субективен фактор извадил Ф-16 от надпреварата за нов изтребител"}
{"url": "http://www.monitor.bg/a/view/55218-%D0%91%D0%B0%D1%89%D0%B0%D1%82%D0%B0-%D0%BD%D0%B0-%D0%B1%D0%B8%D1%82%D0%B8%D1%8F-2%D0%B3%D0%BE%D0%B4%D0%B8%D1%88%D0%B5%D0%BD-%D0%9A%D1%80%D0%B8%D1%81%D1%82%D0%B8%D1%8F%D0%BD%D0%A9%D0%B5-%D1%81%D1%8A%D0%B4%D1%8F-%D1%83%D1%87%D0%B8%D1%82%D0%B5%D0%BB%D0%BA%D0%B0%D1%82%D0%B0-%D0%B7%D0%B0-%D0%B4%D0%B5%D1%82%D1%81%D0%BA%D0%BE-%D0%BD%D0%B0%D1%81%D0%B8%D0%BB%D0%B8%D0%B5/", "text": " Синината е от цункане от друго дете, твърди педагожката Ще съдя Павлина Ерова за това, че е упражнила насилие над детето ми, заяви пред  “Монитор“ бащата на 2-годишния Кристиян Налбантов-Георги от Панагюрище. Той вече е извадил медицинско удостоверение освен от хирург от болницата в Панагюрище и от „Съдебна медицина“ в Пазарджик и ще търси правата на детето си по съдебен път. Преди ден родителят се оплака в социалните мрежи, че момченцето било доведено от дядо си Красимир от забавачката със синини по лицето и обриви. „Споделям това тук, за да може да се види от повече хора. Сутринта си оставям детето на градина в гр. Панагюрище, а си го взимам пребито. Госпожата не може да ми даде адекватно обяснение за случилото се. Детенцето плаче и ми казва:“ Госпожата ме бие по дупето, по бузите и по челото и дърпа ушето. Ужас, просто нямам думи как учители бият и малтретират децата ни!“, пише в социалната мрежа бащата Георги. Инцидентът е станал на 5 септември в детската градина „ Пролет“ в средногорския град. Предния ден Кристиян бил за първи ден в забавачката. Според бабата на детето Теодора Налбантова 2-годишният Кристиян оттогава постоянно плачел, страхувал се и бил наплашен, че някой може пак да му посегне. По бузките му още личат следите от човешки пръсти, твърди бабата. Тя подозира, че във въпросното детско заведение системно понатупват децата, щом казват на родителите с какъв мехлем да намажат раните, за да преминат. Тя да не е медицинско лице, та ще дава такъв мехлем на съпруга ми, може да е вреден, гневи се Теодора по повод на това, че госпожата е препоръчала на дядото с какъв мехлем да третира засегнатите участъци по кожата на детето. Дядото Красимир също е категоричен, че внучето му е било щипано по бузите, най-вероятно, за да седи мирно или да не пречи, за да станат такива синини и е удряно по дупето. „ Те се цункаха с едно по-голямо дете, може и то да е го е захапало“, твърди пък учителката Ерова. Тя намекна, че може и да е паднало от столче, и оттам да се е ударило. След евентуалното заиграване, децата били разделени едно от друго, но никой от персонала не може да обясни как бузката и ушенцето на Кристиян са станали сини. Възпитателите твърдят, че синките се появили, след като детето станало от сън.„ На 4 септември аз застъпих втора смяна, разказа набедената учителка, според която „смучките“ и синките били причинени от по-голямото момченце в групата. „Нали знаете, че като дойде една нова кокошка в курника и другите опитват да я кълват“, образно обясни новопостъпването на Кристиян в детска градина“ Пролет“ педагожката. Тя твърди, че малчуганът не можел да говори, за да обори близките му, че хлапето име разказало какво се е случило в забавачката.„ Когато дядото дойде да вземе детето след смяната ме заплаши, че ще ме унищожи и ми удари два шамара“, оплака се учителката. Това е пълна лъжа, опроверга Красимир Налбантов. Панагюрски майки и бащи се включиха в подкрепа на учителката Ерова, а други родители обаче сипят негативни коментари. „На учителката ли да се вярва или на детенцето, че децата незнаят какво е лъжа, срам и позор как е могла да надвие на едно малко човече. Че то си личи синината, че е от шамар, а не че се е ударило в столчето!“ „Ужасно е ДА!!! Но, не вярвам учителката да е наранила детенцето! Как да си гледат добре работата когато имат по 30 деца в група! Нека всеки помисли би ли се справил! Тотално сбъркана е цялата система!“ – коментира друга потребителка. Кметът на община Панагюрище Никола Белишки е разпоредил проверка. Паралелна започват и от регионалната дирекция „Закрила на детето“ , а родителите на малкия Кристиян са решени твърдо ,че ще преместят сина си в друго детско заведение. Те настояват да бъдат поставени видеокамери в детските градини в града, които да следят за подобни действия.", "date": "2017.09.07", "title": "Бащата на бития 2-годишен Кристиян ще съди учителката за насилие"}
{"url": "http://www.monitor.bg/a/view/23688-%D0%A7%D0%B0%D0%BA%D0%B0%D1%82-20-000-%D1%80%D1%83%D1%81%D0%BE%D1%84%D0%B8%D0%BB%D0%B8-%D0%BD%D0%B0-%D0%9A%D0%BE%D0%BF%D1%80%D0%B8%D0%BD%D0%BA%D0%B0/", "text": "Петя Буюклиева, изпълнителката на неостаряващия хит „Жена на всички времена“ ще бъде „гвоздей в програмата“ на ХІV-я национален събор на приятелите на Русия, който ще се проведе на брега на язовир Копринка на 9 септември, под сурдинка споделиха организаторите на най-мащабната проява на НД „Русофили“. Очаква се тази година на поканата да откликнат на 20 000 души, повечето от които са работили или учили в някогашния СССР.На естрадата, която вече е издигната насред огромната поляна встрани от полупресъхналия водоем първи ще излязат лауреатите на четвъртия нацонален фестивал на руската поезия, песен и танц „Пусть всегда будет солнце“, чийто заключителен етап е в Казанлък в петък.От там ще извие глас и дъщерята на фолкфурията Глория, Симона Загорова, която наскоро шашна журито в „Гласът на България“ със суперхита на Ищар – Horchat Hai Caliptus. Организаторите са поканили русенската фолклорна формация „Плам“ с ръководител Пламен Димитров, а от Русия пристигат солистките на групата „Съзвездието на Урал“ Галина Коротаева и Светлана Миронова.Специални мерки ще бъдат взети, за да не бъдат допускани провакации като горене и късане на знамето на ЕС, какъвто случай имаше вече.За разлика от предните събори не се очаква на сцената да има известни политици и държавници.Причината е в нежеланието на организаторите да го политизират, а и миналата есен някои от тях бяха шумно освирквани.За сметка на това публиката ще види млади лица, които тепърва ще се изявяват на политическата сцена, коментира председателят на „Русофили“ Николай Малинов. Специално приветствие е изпратил патриарх Неофит, който изразил съжалението си че не може да присъства лично на събора.Преди началото на културната програма ръководството на движението ще поднесе венци пред Паметника на свободата на връх Шипка.Преди броени дни по иницатива на русофилите беше официално поставена възпоменателна плоча за генерал Столетов на едноименния столичен булевард, още една предстои да бъде поставена върху фасадата на Пета градска болница.", "date": "2017.09.07", "title": "Чакат 20 000 русофили на Копринка"}
{"url": "http://www.monitor.bg/a/view/15771-%D0%95%D0%B4%D0%B8%D0%BD-%D0%BE%D1%82-10-%D1%87%D1%83%D0%B6%D0%B4%D0%B5%D0%BD%D1%86%D0%B8-%D0%BF%D0%BE%D0%BF%D0%B0%D0%B4%D0%B0-%D0%BD%D0%B0-%D1%81%D1%82%D0%B0%D1%80%D0%B8%D0%BD%D0%B8%D1%82%D0%B5-%D1%83-%D0%BD%D0%B0%D1%81-%D1%81%D0%BB%D1%83%D1%87%D0%B0%D0%B9%D0%BD%D0%BE/", "text": "  Баровци с джипове пестят 2 лв. за вход на археологическите обектиЕдин от 10 чужденци попада случайно на културно-исторически обект у нас, докато търси къде да хапне и пийне. Гостите от странство пристигат с лъскави джипове, а често 2-та лева такса вход ги спират да посетят археологическите старини, разкри за „Монитор“ доц. Людмил Вагалински, директор на Националния археологически институт с музей към БАН. Впечатленията му са най-вече от античния тракийски град Хераклея Синтика, който неговият екип проучва в местността Рупите на шосе Е 79 по пътя за Петрич. Пестят от билетче най-вече туристи от Русия, Сърбия, Франция. Затова пък винаги около терена, където археолозите работят, има по 10-15 зяпачи. За щастие, останалите 90% не са неориентирани, информирали са се от Интернет къде отиват, самоорганизират се, но другите се помнят, защото са рядкост, казва доц Вагалински.Той се съмнява дали увеличеният туристически поток този сезон у нас е довел до пропорционално нарастване и на броя на онези, които посещават археологическите обекти. Според него дори големи и популярни комплекси с изградена инфраструктура се посещават доста нерегулярно, тъй като липсва адекватна връзка между туроператорските фирми и съответните регионални исторически музеи. Туроператорите не разнообразяват маршрутите си не търсят контакт с археологически колективи, предпочитат рутината и не излизат от коловоза, смята Вагалински. Гергана Сандъкчиева от Историческия музей в Петрич обаче опровергава опасенията му. Четирите обекта в обсега на музея – Хераклея Синтика, Самуиловата крепост до границата с Македония, къщата на Ванга и самият музей, през 2016 г. са привлекли 38 000 туристи, а тази година още до август бройката е надхвърлена. За цялата минала година приходите от вход и продажба на сувенири са били 48 000 лв., а в момента вече е достигната сумата от 41 000.Хераклея Синтика – древен град със 750-годишна история (от ІV в. пр. Хр. до края на ІV в. сл. Хр.) е прекрасен археологически обект за разглеждане, но до него много рядко идват организирани туристически групи. Има причини за това – черният път трябва да се асфалтира в протежение на 200-300 м и общината полага усилия да се справи, уверява доц. Вагалински. Той е впечатлен, че индивидуални туристи българи от сравнително далечни дестинации – Варна, Бургас, Русе, Силистра, Шумен, Плевен, Пловдив и др., редовно и целенасочено се отбиват там, пътувайки за Гърция, макар да имат и по-пряк маршрут. Чужденците са по-малко, но се наблюдава положителна тенденция да расте броят на посетители германци, испанци, руснаци, сърби, гърци. Двете страни – музеят и туристическите фирми, обаче още не са постигнали трайна ангажираност за осигуряване и обслужване на туристите, каквато имат хотелиерите по морето, отбелязва Вагалински, затова археологическите обекти продължават да не се използват достатъчно ефикасно като ресурс.", "date": "2017.09.07", "title": " Един от 10 чужденци попада на старините у нас случайно"}
{"url": "http://www.monitor.bg/a/view/49721-%D0%9D%D0%B0%D0%B4-45-%D1%82%D0%BE%D0%BD%D0%B0-%D1%80%D0%B8%D0%B1%D0%B0-%D0%B8-%D0%BC%D0%B8%D0%B4%D0%B8-%D0%B8-38-%D0%BA%D0%BC-%D0%BC%D1%80%D0%B5%D0%B6%D0%B8-%D0%B7%D0%B0%D0%BB%D0%BE%D0%B2%D0%B5%D0%BD%D0%B8-%D0%BF%D1%80%D0%B8-%D0%BF%D1%80%D0%BE%D0%B2%D0%B5%D1%80%D0%BA%D0%B8-%D0%BD%D0%B0-%D0%98%D0%90%D0%A0%D0%90/", "text": "38 000 метра хрилни мрежи, 630 винтера и 15 т.нар. „комбайни“ с обща дължина 1840 метра са заловени с констативни протоколи при проверки на Изпълнителна агенция по рибарство и аквакултури (ИАРА) от началото на май досега, съобщиха от ведомството.820 кг черна морска мида и над 3 700 кг риба са конфискувани, от която повече от 800 кг е дарена. Останалото количество жива риба и мидите са върнати незабавно във водата.Общо над 5500 са проверките, като те са извършени по река Дунав, в Черно море, на пристанище при разтоварване, в търговската мрежа, във вътрешните водоеми и за нерегламентирана продажба на риба и рибни продукти по пътните участъци за последните три месеца. Близо 520 са установените нарушения, за които са съставени актове.128 000 са издадените билети за любителски риболов за тази риболовна година. 65 са разрешителните за стопански риболов и 580 удостоверения за извършване на стопански риболов в Черно море и по река Дунав за текущата година.440 са съвместните проверки, извършени с други институции, както и с доброволни сътрудници на ИАРА. Участници в тях заедно с инспектори на ИАРА са служители от Изпълнителна агенция по горите и регионалните й дирекции, БАБХ и регионалните й структури, Главна дирекция „Гранична полиция”, Изпълнителна агенция „Морска администрация”, РИОСВ, Изпълнителна агенция по околна среда, Областните дирекции на полицията и РПУ, представители на браншови организации и НПО.90 са международните съвместни инспекции на пристанища, разтоварване на риболовни кораби и в търговската мрежа между български и румънски инспектори във водите на Черно море. Те са проведени в изпълнение на общ план за контрол на Черно море за 2017 г., одобрен на работна среща с европейските партньори в град Виго, Испания. Инспекциите са извършени от инспектори от отдел „Рибарство и контрол - Черно море“ на ИАРА и инспектори от Националната агенция за рибарство и аквакултури на Румъния -АНПА. Нарушения не са констатирани.Обект на съвместен контрол бяха и териториалните води на България и Румъния, български и румънски острови, както и канали по двата бряга на река Дунав и на островите. При проверките от водите на реката беше издадени мрежи с обща дължина 310 метра и 14 винтера.През август в Бургас бе проведено и обществено обсъждане на предвиждани промени в Закона за рибарството и аквакултурите. Дискутирана беше възможността за отпадане на задължението за попълване на риболовен дневник от лицата, извършващи стопански риболов с риболовни кораби с обща дължина под 10 метра. В срещата участва Изпълнителният директор на ИАРА доц. д-р Галин Николов и съветникът в Постоянното представителство на Република България в ЕС Константин Петров. Бяха поканени и представители рибарските сдружения от Царево, Созопол и Сарафово, както и Рибарско дружество „Свети Никола”.", "date": "2017.09.07", "title": "Над 4,5 тона риба и миди и 38 км мрежи заловени при проверки на ИАРА"}
{"url": "http://www.monitor.bg/a/view/21798-%D0%97%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%9B%D0%B0%D0%B7%D0%B0%D1%80-%D0%92%D0%BB%D0%B0%D0%B9%D0%BA%D0%BE%D0%B2/", "text": "Окръжната  прокуратура в Пазарджик повдигна обвинение и задържа за 72 часа Лазар Влайков за престъпление по чл. 338, ал. 3 във вр. ал. 2 във вр. ал 1 от НК.Той е обвинен, за това че на 31 август/1 септември 2017 г. в ресторант „Градина“ не е взел необходимите мерки за сигурност и от това е последвало причиняване на смъртта на Н.Т.С оглед тежестта на обвинението и опасността Влайков да се укрие или да извърши друго престъпление същият е задържан, а утре – 8 септември 2017 г., ОП – Пазарджик ще внесе в съда искане за вземане на мярка за неотклонение „задържане под стража“.Повече информация ще бъде предоставена днес, в 14:30 часа, в сградата на ОДМВР – Пазарджик от говорителя на главния прокурор и директора на ОДМВР-Пазарджик.", "date": "2017.09.07", "title": "Задържаха Лазар Влайков"}
{"url": "http://www.monitor.bg/a/view/38836-%D0%9A%D1%80%D0%B8%D0%BC%D0%B8%D0%BD%D0%B0%D0%BB%D0%B8%D1%81%D1%82%D0%B8-%D0%B7%D0%B0%D0%BA%D0%BE%D0%BF%D1%87%D0%B0%D1%85%D0%B0-%D0%B8%D0%BC%D0%B0%D0%BD%D1%8F%D1%80%D0%B8-%D0%BF%D1%80%D0%B8-%D1%81%D0%B4%D0%B5%D0%BB%D0%BA%D0%B0-%D1%81-%D0%B0%D0%BD%D1%82%D0%B8%D1%87%D0%BD%D0%B8-%D0%BC%D0%BE%D0%BD%D0%B5%D1%82%D0%B8/", "text": "Трима иманяри от Елхово и Бургас са били задържани в хода на специализирана полицейска акция за пресичане на търговска сделка с културно-исторически ценности.Белезниците са щракнали около китките на 58-годишния Стоян Мечечиев от граничното градче и „клиентите“ му:45-годишният и вече осъждан за същото престъпление К.И.Ж. и ортакът му, 25-годишният В.Г.К.При извършените претърсвания в домовете на тримата са открити и иззети 221 монети от ІІ в. пр. н.е. до към ХVІ век, включително сребърни денарии и сестерции, подредени в няколко класьора, сребърни пръстени с посветителски надписи по тях, гривни и други накити.Намерени са и два супермодерни металотърсача. Част от монетите са изключително редки, коментира директорът на музея в Ямбол Стефан Бакърджиев, който предстои да извърши експертния оглед.58-годишният Мечечиев е сред най-отявлените иманяри в Елхово и региона, коментират местните жители. С разкопаване по обекти, където предстояло археолозите тепърва да започват проучвания се занимавал още преди 10 ноември 1989 година.Твърди си че е поддържал тесни връзки с легендарния бай Желязко Императора от тополовградското село Мрамор, на когото носел най-ценните си находки преди той да бъде застрелян в дома си на 8 март 2000 година.Част от иззетите ценности дори не били почистени от пръста, предполага се че са изкопани в районите около селата Кирилово, Мелница и Княжево, където е местността Татар Маша.Прокуратурата е постановила 72-часово задържане на тримата, предстои да бъде поискан постоянното им оставане зад решетките, коментира окръжният прокурор на Ямбол Дойчин Дойчев.", "date": "2017.09.07", "title": "Криминалисти закопчаха иманяри при сделка с антични монети"}
{"url": "http://www.monitor.bg/a/view/9976-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D0%B3%D0%BB%D0%B0%D1%81%D1%83%D0%B2%D0%B0-%D0%B7%D0%B0-%D1%80%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC-%D0%B7%D0%B0-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82/", "text": "\nПарламентът на испанската автономна област Каталуния одобри закона за провеждане на референдум за обявяване на независимост от Испания, макар че правителството в Мадрид го обяви за неконституционен. Вотът трябва да се състои на 1 октомври, предадоха Ройтерс и ТАСС.\nВъпреки острата реакция на централното правителство в Мадрид, което сезира конституционния съд на страната по въпроса, т.нар. \"закон за референдума за самоопределение\" бе подкрепен от 72 от общо 135 члена на областния парламент след 11 часови дебати. Инициативата бе подкрепена от сепаратистката коалиция \"Заедно За\" и блока \"Кандидати за народно единство\".\nВ закона се казва, че победа в референдума за привържениците на разрив с Испания ще означава каталунският парламент незабавно да обяви независимост. При тяхна загуба ще се проведат нови регионални избори в автономната област. Очаква се областното правителство скоро да се събере, за да подпише официално указ за провеждането на референдума.\nПредставителката на обявяващата се против отделянето на Каталуния от Испания партия \"Гражданите\" Инес Аримадас заяви след приемането на закона, че тази политическата сила ще иска вот на недоверие за каталунския премиер Карлес Пучдемон.\nИспанското правителство вече неведнъж заяви, че няма да позволи провеждането на референдума, който противоречи на единството и целостта на страната. Утре кабинетът в Мадрид се събира на извънредно заседание.", "date": "2017.09.07", "title": "Каталуния гласува за референдум за независимост"}
{"url": "http://www.monitor.bg/a/view/17596-%D0%93%D0%B8%D0%BC%D0%BD%D0%B0%D1%81%D1%82%D0%B8%D1%87%D0%B8-%D0%BD%D0%B0%D0%BF%D0%B8%D1%80%D0%B0%D1%82-%D0%B7%D0%B0-%D0%9C%D0%B8%D1%81-%D0%A1%D0%B2%D1%8F%D1%82-%D0%B8-%D0%9C%D0%B8%D1%81-%D0%92%D1%81%D0%B5%D0%BB%D0%B5%D0%BD%D0%B0/", "text": "Гимнастичката Ралица Кандова, която преди броени месеци грабна титлата Мис Гранд България, ще се бори за короните на Мис Свят и Мис Вселена. 21-годишната красавица е носител на международни отличия в спорта и е сред малкото известни имена, които ще се явят на конкурса. На националния финал за най-престижните международни титли се очаква участие да заемат всички регионални победителки от конкурсите в София, Пловдив, Перник, Русе, Силистра, Плевен, Пазарджик и т.н. Кандова не е единствената гимнастичка, която ще тества котешката си походка на Мис Свят и Мис Вселена България, лицензиант на които е бизнесменът Страхил Гановски.Кастингът за подбирането на останалите участнички в престижните конкурси ще се проведе тази неделя (10 септември) от 17 ч. в Raffy Bar & Gelato Pool. Носителките на титлите пък ще бъдат оповестени на тържествена церемония в „Рейнбоу Плаза“на 14 септември.", "date": "2017.09.07", "title": "Гимнастички напират за Мис Свят и Мис Вселена"}
{"url": "http://www.monitor.bg/a/view/72248-%D0%92%D0%B8%D1%80%D1%83%D1%81%D1%8A%D1%82-%D0%B7%D0%B8%D0%BA%D0%B0-%D0%B1%D0%BE%D1%80%D0%B8-%D1%80%D0%B0%D0%BA%D0%B0-%D0%BD%D0%B0-%D0%BC%D0%BE%D0%B7%D1%8A%D0%BA%D0%B0/", "text": "Вирусът на зика може да се окаже полезно оръжие в борбата срещу специфичен агресивен рак на мозъка - глиобластома, съобщава Франс прес.Това е най-често срещаният мозъчен тумор, от който се разболяват годишно в САЩ около 12 хиляди души. Наскоро с него беше диагностициран и републиканският сенатор Джон Маккейн. Болестта е фатална за повечето пациенти в рамките на две години след диагностицирането й. Химиотерапията и радиотерапиите са класическите методи, използвани за лечението на глиобластома, а когато е възможно - и хирургическото премахване на образуванието.Според последна разработка на екипа на д-р Майкъл Даймънд от университета в Сейнт Луис, щата Мисури, това раково заболяване може да бъде победено с помощта на вируса на зика, способен да разруши клетките на тумора. Били извършени опити с 33 мишки. При инжектиране с вируса на зика на гризачи с глиобластома, след две седмици било наблюдавано значително намаляване на туморите.Ефикасността на зика се състои в това, че той атакува стволовите клетки на мозъка, които са устойчиви на класическите терапии и водят до повторната поява на туморите. ", "date": "2017.09.07", "title": "Вирусът зика бори рака на мозъка"}
{"url": "http://www.monitor.bg/a/view/75663-%D0%9F%D0%B8%D0%BB%D0%BE%D1%82%D0%B8-%D0%BE%D1%82-5-%D1%81%D1%82%D1%80%D0%B0%D0%BD%D0%B8-%D1%89%D0%B5-%D0%B4%D1%80%D0%B8%D1%84%D1%82%D1%8F%D1%82-%D0%BA%D1%80%D0%B0%D0%B9-%D0%A1%D0%BB%D0%B8%D0%B2%D0%B5%D0%BD/", "text": "Над 50 от най-добрите автомобилни пилоти у нас, Франция, Румъния, Сърбия и Грузия ще вземат участие в третия кръг от националния ни шампионат по дриф, който ще се проведе на 9 и 10 септември върху асфалтовото покритие на някогашното летище в местността Бълшен край Сливен.Сред подалите заявка за участие са европейските шампиони Тодор Дунев, Александър Язов и Павлин Пенев,главен съдия на състезанието ще бъде румънецът Разван Фратиану.Събитието се организира от Комисията по дрифт към Българската федерация по автомобилен спорт, със съдействието на община Сливен.То ще се проведе по всички правила , издадени са вече необходимите разрешения и ще се прилагат всички възможни мерки за безопасност, коментира председателят на комисията при БФАСВладимир Ваклинов. Той напомни, че непълнолетните зрители няма да бъдат допускани ако не са с придружител от възрастен.У нас състезание по дриф се провеждат от 8 години, за пръв път Сливен е бъде домакин на краг от националния шампионат. ", "date": "2017.09.07", "title": "Пилоти от 5 страни ще дрифтят край Сливен"}
{"url": "http://www.monitor.bg/a/view/41291-%D0%9B%D1%83%D0%B4%D0%BE%D0%B3%D0%BE%D1%80%D0%B5%D1%86-%D0%BF%D1%80%D0%B0%D0%B2%D0%B8-%D1%81%D1%80%D0%B5%D1%89%D0%B0-%D0%BD%D0%B0-%D0%B2%D1%8A%D1%80%D1%85%D0%B0/", "text": "„Левски“ отпрати босненец заради проблеми с коляното„Левски“ и „Лудогорец“ завършиха 0:0 в отложен мач от първия кръг на Първа лига. Навръх националния празник повече от 15 хиляди зрители изпълниха „Герена“, но така и не можаха да видят голове. И двата отбора завършиха с по 10 футболисти, след като в 36-ата минута червен картон получи вратарят на „Левски“ Божидар Митрев, а в 79-ата съдията Никола Попов изгони и Сисиньо от състава на гостите.Така \"сините\" все още не са допуснали гол във вратата си, откакто начело на тима застана италианският специалист Делио Роси. „Орлите“ пък записаха втори пореден хикс след 1:1 с „Пирин“.От нулевото равенство на „Герена“ обаче се възползва ЦСКА-София, който остана начело на класирането с 16 т. \"Лудогорец\" е втори с 15, а \"Левски\" дели третото място с \"Черно море\" с по 14 т.Веднага след срещата обаче наставникът на „Лудогорец“ Димитър Димитров-Херо е имал среща със собственика на клуба Кирил Домусчиев, съобщи sportal.bg. Той е бил в компанията на изпълнителния директор Ангел Петричев и на административния директор Георги Караманджуков, а срещата при боса е продължила до към 1:15 ч. след полунощ. Според запознати, на нея се е обсъждала ситуацията и бъдещето на отбора.Желанието на боса на шампионите, който изгледал мача по телевизията в собствения си ресторант, е „Лудогорец“ да изглежда много по-добре още във важните мачове в груповата фаза на Лига Европа, където целта на тима е да се бори за класиране на 1/16-финалите в тежката конкуренция на „Брага“ (Пор), „Хофенхайм“ (Гер) и „Истанбул ББ“. Именно в Турция след седем дни е първата среща на тима.Херо не остана доволен от мача с „Левски“ и за пореден път обяви, че има нужда от още нови футболисти. „Този мач, както можеше да го спечелим, така можеше и да го загубим, обяви наставникът. - За съжаление футболът липсваше. Напрежението взе връх и качеството на играта не бе високо. Няма как да съм доволен от играта, тъй като футболът остана на заден план. Ако трябва да бъде честен, искам още от Жоао Пауло и Клаудио Кешеру. Имаме нужда от футболисти на всички позиции. За съжаление не успяхме да намерим нови играчи, тъй като дойдох късно в отбора“, допълни той.Преди първия съдийски сигнал в дербито официално сбогом с феновете на „Левски“ си взе бившият вече вратар на клуба Боян Йоргачевич, а няколко часа след него си тръгна и босненският младежки национал Степан Лончар. Той бе договорил всичко за трансфера си на „Герена“, но не можа да мине медицинските прегледи. Те показаха, че в лявото му коляно има киста и това е накарало шефовете на столичани да се откажат от услугите му.Така в рамките на няколко дни втори футболист, който е искан от Делио Роси не успя да парафира със \"сините\". Преди Лончар бившият играч на „Интер“, „Торино“, „Палермо“, „Бари“ и „Партизан“ Ален Стеванович също имаше проблеми с коляното, като дори ходи с лекаря на „Левски“ до Мюнхен за преглед. В крайна сметка той не подписа с 26-кратните шампиони.Ръководството на „сините“ пък е бясно на нежеланите нападатели в отбора Бабатунде Адениджи и Франсис Нар. Причината затова е, че въпреки офертите, двамата категорично отказват да напуснат \"Герена\", макар да са нежелани от четвърти пореден треньор на \"сините\". ", "date": "2017.09.07", "title": "„Лудогорец“ прави среща на върха"}
{"url": "http://www.monitor.bg/a/view/58375-%D0%92%D0%BB%D0%B0%D0%B4%D0%BE-%D0%9C%D0%B0%D0%BD%D1%87%D0%B5%D0%B2-%D1%81%D0%B5-%D0%B2%D1%80%D1%8A%D1%89%D0%B0-%D0%B2-%D0%9B%D0%B5%D0%B2%D0%B0%D0%BD%D1%82%D0%B5/", "text": "Владимир Манчев ще се завърне в „Леванте“, но този път ще бъде на стаж като треньор. Той и колегата му Христо Янев заминават за Испания във вторник и ще останат във Валенсия една седмица. Там двамата планират да се видят и с Любослав Пенев, който в момента е начело на втория отбор на „Валенсия“. Бившите треньор на ЦСКА и „Нефтохимик“ ще гледат градското дерби „Леванте“ – „Валенсия“ на 16 септември, съобщи „Блиц“.Владо Манчев е популярен сред феновете на „Леванте“, за който игра в периода 2004-2007 г., като има 60 мача и 12 гола за клуба.По време на стажа си в Испания Янев и Манчев ще попиват от опита на Хуан Рамон Лопес Мунис, който пое „Леванте“ през миналото лято и още в първия си сезон изведе клуба до промоция в Примера дивисион. 48-годишният специалист е работил начело още на „Марбея“, „Малага“, „Расинг“ (Сантандер) и „Алкоркон“, а в украинския „Днепър“ беше асистент на Хуанде Рамос.\n ", "date": "2017.09.07", "title": "Владо Манчев се връща в „Леванте“"}
{"url": "http://www.monitor.bg/a/view/31350-%D0%9B%D0%BE%D0%BA%D0%BE-%D0%9F%D0%B4-%D0%B2%D0%B7%D0%B5-%D1%81%D0%B2%D0%B5%D1%82%D0%BE%D0%B2%D0%B5%D0%BD-%D1%88%D0%B0%D0%BC%D0%BF%D0%B8%D0%BE%D0%BD/", "text": "Клубът готви цялостна реорганизация„Локомотив“ (Пловдив) осъществи трансферен удар като привлече нигерийския национал Мохамед Муса. Десният бранител ще е със статута на преотстъпен от един от съперниците на „Лудогорец“ в Лига Европа - „Истанбул Башакшехир“.20-годишният Муса е роден в Кано, Нигерия. Състезавал се е за отборите на ФК „Хартс“ (Нигерия), „Железничар“ (Сараево) и „Истанбул Башакшехир“. Национал е на своята страна, като през 2013 г. печели световното първенство до 17 г., а той е капитан на отбора.Освен с Муса, „смърфовете“ постигнаха споразумение и с Амаду Сукуна от „Левски“. Това обяви старши треньорът на отбора Войн Войнов, която днес празнува 65-ия си рожден ден. Той добави, че очаква френският нападател да се присъедини към \"черно-белите\" в понеделник. Футболистът не успя да се наложи в състава на „Левски“ и бе освободен. С неговото идване локомотивци се надяват да подсилят нападението си след напускането на голмайстора Мартин Камбуров.Войнов допълни, че „Локомотив“ продължават да работят по селекцията. \"Тепърва ще се говори за канадеца Алекс, който е при нас. В него има голямо бъдеще. Все още му чакаме документите, защото той още няма 18 години\", обясни наставникът.Изпълнителният директор на клуба Кузман Маринков пък заяви, че се преговаря със световни компания да станат спонсори на отбора. Той добави, че клубното ръководство работи усилено върху намирането на допълнително финансиране с оглед на модернизацията на базата на \"черно-белите\". Шефовете вече проведоха среща с кмета на Пловдив Иван Тотев, а общината има готовност да предостави терен на клуба.\"Завърнах се в „Локомотив“ (Пд) с намерението да управлявам клуба по законите на страната и наредбите на УЕФА и на ФИФА, заяви Маринков. - Ще създадем и етичен кодекс в клуба, който ще бъде задължителен за изпълнение от всеки, който работи в него. Обърнахме внимание на облеклото на служителите, на хигиената, на тренировъчна база, на Детско-юношеската школа и на всичко, което обхваща Очаквам треньорите да ми дадат в писмен вид и техните желания, за да можем да организираме и оптимизираме нещата. Целта е да се постигне една устойчивост, за да се знае всеки какви права и задължения има\", коментира още Кузман Маринков.", "date": "2017.09.07", "title": "„Локо“ (Пд) взе световен шампион"}
{"url": "http://www.monitor.bg/a/view/10303-%D0%A0%D0%B0%D0%B4%D1%83%D0%BA%D0%B0%D0%BD%D0%BE%D0%B2-%D0%BF%D1%80%D0%B0%D1%82%D0%B8-%D0%9C%D0%BB%D0%B0%D0%B4%D0%B5%D0%BD%D0%BE%D0%B2-%D0%BF%D1%80%D0%B8-%D1%8E%D0%BD%D0%BE%D1%88%D0%B8%D1%82%D0%B5/", "text": "Крилото на „Пирин“ Даниел Младенов е отстранен от отбора до второ нареждане. Причина за санкцията е фактът, че футболистът си е позволил да разкритикува решенията на старши треньора Милен Радуканов и да обиди част от съотборниците си. 2 часа преди мача с „Лудогорец“ преди десетина дни Младенов заявил, че „не може да бъде резерва на тези футболисти”.От ръководството на “орлетата” са предложили на играча договорът му да бъде разтрогнат по взаимно съгласие и да му бъде изплатена определена компенсация. Той обаче е отказал и за момента ще тренира с юношите на клуба.„Такова отношение е недопустимо. Никой не може да постави себе си над отбора”, коментира наставникът на тима Радуканов.Преди домакинския мач с „Локо“ (Пд) в събота пред наставника няма други кадрови проблеми. Юношата на „Арсенал“ и младежки национал на Ейре Конър Хендерсън няма да играе, тъй като все още не е в оптимално състояние. В състава след наказание се завръща титулярният централен бранител Румен Сандев.", "date": "2017.09.07", "title": "Радуканов прати Младенов при юношите"}
{"url": "http://www.monitor.bg/a/view/72689-%D0%91%D0%B5%D0%BB%D1%87%D0%B5%D0%B2-%D0%B2%D0%B7%D0%B5-%D0%BD%D0%BE%D0%B2%D0%B8%D1%82%D0%B5-%D0%B7%D0%B0-%D0%92%D0%B5%D1%80%D0%B5%D1%8F/", "text": "Старши треньорът на ЦСКА-София Стамен Белчев включи новите попълнения Александър Барт и Раул Лое в групата от 20 футболисти за мача с „Верея“. Двубоят от осмия кръг на Първа лига е в петък от 20 ч. на стадион “Българска армия”. Преди мача от групата ще отпаднат двама играчи, като единият ще бъде измежду четиримата с паспорти извън Европейския съюз.В същото време старши треньорът на „Верея“ Илиан Илиев обяви, че очаква труден мач. „ЦСКА-София е силен отбор и показва сериозно израстване напоследък. Отделно от това нашият съперник се подсили с класни изпълнители, коментира Илиев. - Ние ще се опитаме да направим добър мач. Гостуването на \"Българска армия\" ще бъде и допълнителна мотивация за моите футболисти\".От групата на „Верея“ отпаднаха Иво Иванов и Милен Танев, които все още не са готови за игра. Венцислав Бенгюзов е наказан, но Селим Керкар се завръща в групата. Осман Балде се завърна от мачовете на националния отбор на Габон и също ще е на разположение на Илиан Илиев. ", "date": "2017.09.07", "title": "Белчев взе новите за „Верея“"}
{"url": "http://www.monitor.bg/a/view/84515-%D0%A4%D0%B5%D0%BD%D0%BE%D0%B2%D0%B5-%D0%BD%D0%B0-%D0%A0%D0%B5%D0%B0%D0%BB-%D0%BD%D0%B0%D1%82%D0%BE%D0%BF%D0%B8%D0%BB%D0%B8-%D0%A0%D0%BE%D0%BD%D0%B0%D0%BB%D0%B4%D0%BE-%D0%B7%D0%B0-%D0%B4%D0%B0%D0%BD%D1%8A%D1%86%D0%B8%D1%82%D0%B5/", "text": "CR7 се разглези с \"Ферари\" за E430 000Фенове на \"Реал\" (Мадрид) са \"натопили\" Кристиано Роналдо за неплатените данъци, които му иска Испания. Това обяви адвокатът на испанската държава по време на разпита на португалеца. Юристът отговорил така на изказването на футболната звезда, че никога не би стигнал до съда, ако не се казвал Кристиано Роналдо и не бил от Португалия. \"Напротив. Сеньор Роналдо, информацията за вашите финанси дойде от данъчни инспектори, които са фенове на \"Реал\" и се радват на вашите голове\", отговорил юристът, цитиран от \"Ел Мундо\".Роналдо е разследван за укриване на 14,7 млн. евро от данъци в периода 2011 - 2014 г. Парите са от имиджови права.За да тушира напрежението около данъчните неволи, Роналдо се разглези с нова кола. Тя е \" Ферари F12 Тур дьо Франс\" и струва минимум 430 000 евро. От модела са произведени само 799 бройки, двигателят е с мощност 780 к.с., вдига до 340 км/ч. а до 100 км се набира само за 2,9 сек. ", "date": "2017.09.07", "title": "Фенове на \"Реал\" натопили Роналдо за данъците"}
{"url": "http://www.monitor.bg/a/view/80434-%D0%A6%D0%B2%D0%B5%D1%82%D0%B5%D0%BB%D0%B8%D0%BD%D0%B0-%D0%A1%D1%82%D0%BE%D1%8F%D0%BD%D0%BE%D0%B2%D0%B0-%D1%87%D0%B0%D0%BA%D0%B0-%D0%B2%D0%B5%D1%87%D0%B5-%D0%B4%D0%B5%D1%82%D0%B5/", "text": "С приятеля й Александър Любенов наели дизайнери за уюта на бебетоБившата гимнастичка от националния отбор по художествена гимнастика Цветелина Стоянова очаква първото си дете от футболиста на \"Левски\" Александър Любенов, твърди сайтът hotarena.bg. Близки до нея разкрили, че първоначално бъдещата майка не е знаела как да реагираq но към момента всичко се развива добре, ако се изключи шокът от бременността.За щастливото събитие се породиха съмнения още през миналия месец. Тогава стана ясно, че Цвети си е купила чисто ново жилище в София за 150 000 лева, в което била предвидена и просторна детска стая. Досега тя живя с Любенов под наем, но явно е решила, че е крайно време да си има собствено жилище, в което да си създаде свое семейно гнездо. Апартаментът е на замазка и затова бъдещите родители ще трябва да побързат да го обзаведат и подготвят с всичко необходимо за бъдещия си наследник. Цветелина Стоянова вече е наела дизайнерска фирма за над 50 000 лева, която да й помогне с всичко. По този начин няма да й се налага да се натоварва много в нейното състояние и ще може да прекара спокойно бременността си.Освен новия апартамент и детската стая в него, има и други фактори, които подсказват, че Цвети ще става майка. Наскоро тя върна естествения си цвят на косата, като спря да се изрусява. Тази промяна на външния й вид е породена от желанието й да не вкарва никакви химии в кожата си, с които да навреди по някакъв начин на плода.Също така последните снимки, които бившата националка от ансамбъла качва из социалните мрежи, не показват нейното коремче, а са само от кръста нагоре. По време на официалния дебют на Александър Любенов в \"Левски\" в мача срещу \"Лудогорец\" сряда вечер красавицата пък не бе на стадиона, за да подкрепи своя любим. Въпреки че качи стори в Инстаграм и показа гордостта си, тя бе предпочела да гледа спокойно у домаq за да не й дойде в повече емоцията в първите месеци от бременността.Любопитното е, че само преди няколко месеца в интервю Цвети бе споделила, че и двамата са все още млади и им е рано за сватба и дете, въпреки че са обсъждали тази тема. \"Представям си една жена да роди към 28-29 години, а един мъж да стане баща на тридесет и няколко\" - заяви тогава тя. Нещата обаче изглежда са се променили от последните месеци. ", "date": "2017.09.07", "title": "Цветелина Стоянова чака вече дете"}
{"url": "http://www.monitor.bg/a/view/108-%D0%9A%D0%BE%D0%BB%D0%B5%D0%B2-%D0%B8%D1%81%D0%BA%D0%B0%D0%BD-%D0%BE%D1%82-%D0%A8%D0%BB%D1%8C%D0%BE%D0%BD%D1%81%D0%BA-%D0%A1%D0%BB%D0%B0%D0%B2%D1%87%D0%B5%D0%B2-%D1%81%D0%B5-%D0%B2%D1%8A%D1%80%D0%BD%D0%B0-%D0%B2-%D0%9B%D0%B5%D1%85%D0%B8%D1%8F/", "text": "Българският нападател Александър Колев, който играе в новака в полската Екстракласа “Сандечя“ (Нови Сонч), може да смени отбора си през зимата. Интерес към Колев има от един от най-старите клубове в Полша - „Шльонск“ (Вроцлав), който предлага по-добри финансови условия и по-голямо поле за изява на българина. 24-годишният софиянец е сочен от sport.velkopolski.pl като откритие на сезона до момента. \"Ако Александър Колев задържи формата, в която се намира, със сигурност в края на първия си полусезон в Екстракласата той ще избира къде да продължи кариерата си“, се казва в текста.Бившият футболист на „Ботев“ (Пд) и „Берое“ има 3 гола и две асистенции от началото на първенството и е първи за тима си по системата гол и пас.В същото време националът Симеон Славчев се завърна в „Лехия“ (Гданск), където ще играе под наем от „Спортинг“ (Лисабон).„В Гданск всичко ми пасва – чувствам се уважаван от клуба, феновете и съотборниците. Чух, че „Спортинг“ е търсил клуб, който да ме купи за 3,5 млн. евро. „Лехия“ не може да си позволи такава сума. Имах 4 оферти, но нито една от тях не удовлетвори претенциите на „Спортинг“, разкри Славчев. ", "date": "2017.09.07", "title": "Колев искан от „Шльонск“, Славчев се върна в „Лехия“"}
{"url": "http://www.monitor.bg/a/view/20127-%D0%A0%D0%B8%D0%B4%D0%BE-%D0%BF%D0%BE%D1%81%D1%80%D0%B5%D1%89%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%8F-%D0%BC%D0%BE%D1%82%D0%BE%D0%BA%D1%80%D0%BE%D1%81/", "text": "Този уикенд на мотополигон \"Ридо\" в Самоков почитатели на моторните спортове ще могат да наблюдават 4-ия кръг от европейския шампионат по мотокрос. За трета поредна година надпреварата ще бъде в памет на Георги Янакиев, благодарение на когото се провежда първото международно състезание на трасето.Официалното откриване и представянето на отборите ще бъде на 9 септември (събота) от 19:45 ч. на площада в града. Тази година организаторите са се погрижили всички присъстващи да се насладят на разнообразна програма. В нея са предвидени шоу с участието на самоковската певица Габриела Драганова и прожекция на специален филм от БНТ. Ще има и парад на всички участници в подкрепа на кампанията \"Не сме сами на пътя\".В неделя на мотополигон \"Ридо\" от 11 ч. започват първите обиколки в надпреварата, а зрителите могат да я наблюдават срещу вход от 2 лв. Ще се пуснат над 100 състезатели от 8 страни в класовете MX, MX1, MX2, MX65 и MX85.", "date": "2017.09.07", "title": "\"Ридо\" посреща европейския мотокрос"}
{"url": "http://www.monitor.bg/a/view/66142-%D0%A2%D0%BE%D0%BD%D0%B8-%D0%97%D0%B5%D1%82%D0%BE%D0%B2%D0%B0-%D0%92%D1%81%D0%B8%D1%87%D0%BA%D0%B8-%D0%BE%D1%82%D0%B1%D0%BE%D1%80%D0%B8-%D1%81%D0%B0-%D0%BF%D1%80%D0%B5%D0%BE%D0%B4%D0%BE%D0%BB%D0%B8%D0%BC%D0%B8/", "text": "Антонина Зетова, селекционер на женския национален отбор по волейбол за жени до 23 г., заяви, че българките могат да бъдат равностоен съперник на всички на световното първенство в Словения от 10 до 17 септември. Според нея тимът е успял да запази ядрото си и е израснал много през изминалата година, което ще му помогне много в предстоящите битки.\"Целта на федерацията е да сме в осмицата, моята - да играем за всяка спечелена точка и гейм\", уточни още Зетова на 44-ия си рожден ден.България ще бъде в група В заедно с отборите на Япония, Бразилия, Кения, Турция и Куба. Първият мач е с Япония на 10 септември. Този път ще се играе по експериментална схема, като победителят трябва да спечели 4 от 7 гейма, а точките в гейм ще са до 15 (с 2 разлика).\"Геймовете протичат много бързо, разковничето е при 10-ата точка. За мен е по-трудно\", коментира националката Силвана Чаушева. Капитанът Гергана Димитрова добави, че за нея е грешно да се изпробват подобни схеми на световно първенство. \"Докато се нагодиш, мачът може да е свършил\" - допълни тя.", "date": "2017.09.07", "title": "Тони Зетова: Всички отбори са преодолими "}
{"url": "http://www.monitor.bg/a/view/16901-%D0%A0%D0%BE%D0%B1%D0%BE%D1%82-%D0%BB%D0%B5%D0%BA%D1%83%D0%B2%D0%B0-%D1%80%D0%B0%D0%BA-%D0%BD%D0%B0-%D0%BF%D1%80%D0%BE%D1%81%D1%82%D0%B0%D1%82%D0%B0%D1%82%D0%B0/", "text": "Отстраняването му е без операцияРоботизиран апарат лекува успешно рака на простатата. Терапията с него не налага хирургична операция, съобщиха от лечебното заведение в Пловдив, където авангардната технология се прилага отскоро.Тя се извършва с последно поколение високоинтензивен ултразвук Хайфу за отстраняване на жлезата и ХистоСкенинг ТТ за ранна диагностика на коварната болест.Поредните двама пациенти с рак на простатната жлеза бяха излекувани, вече с трето поколение роботизиран апарат за фокална терапия с високоинтензивен ултразвук. Методът работи чрез частична или пълна деструкция (разрушаване) на жлезата, което води до отстраняването й по неоперативен път. Прилага се активно в световен мащаб при простатен карцином вече над десет години и данните сочат, че ефективността на терапията е напълно сравнима, а напоследък и превъзхожда с резултатите си оперативните методи за радикално отстраняване на простатата – чрез миниинвазивна или отворена хирургия. В същото време лечението чрез високоинтензивен, фокусиран ултразвук има значителни предимства за пациента:минимизиране на риска от постоперативна инконтиненция (изпускане на урина) до по-малко от 5%, срещу 50% при оперативните методи. Същевременно новият метод запазва еректилната функция, която се губи при над 50% от пациентите, лекувани оперативно, а престоят в болница е от 2 до 4 дни.„Технологията HIFU за лечение на простатен карцином тепърва ще набира скорост, след като вече е възприета за стандартно лечение в САЩ и Европа “, „Методът е с неоспорими предимства за пациентите и намира все по-често приложение в лечението на рак на простатата“ обясни д-р Аурел Йовицу, водещ специалист в тази област.„Роботизираният апарат функционира чрез специален трансдюсеркойто достига до жлезата трансректално, без да е необходимо да се правят разрези. Простатната жлеза се унищожава от фокусираното ултразвуково лъчение, което нагрява тъканите, включително и тумора, до 105 градуса, и ги унищожава милиметър по милиметър, разказа д-р Рангел Старев, водещ уролог. Предизвикателството на този метод е подборът на пациентите, които трябва да са в ранен стадий на заболяването, до определени стойности на простатно-специфичен антиген (PSA) и хистологична оценка на карцинома по Глисън. В това отношение отново единствени в България имаме предимството да работим с най-сигурната биопсия на простатата, допълва д-р Старев. ", "date": "2017.09.07", "title": " Робот лекува рак на простатата"}
{"url": "http://www.monitor.bg/a/view/47338-%D0%A1%D0%B2%D1%80%D1%8A%D1%85%D0%B8%D0%BC%D1%83%D0%BD%D0%B8%D1%82%D0%B5%D1%82%D1%8A%D1%82-%D0%BE%D1%82%D0%BA%D0%BB%D1%8E%D1%87%D0%B2%D0%B0-%D0%B0%D0%B2%D1%82%D0%BE%D0%B8%D0%BC%D1%83%D0%BD%D0%BD%D0%B8-%D0%B7%D0%B0%D0%B1%D0%BE%D0%BB%D1%8F%D0%B2%D0%B0%D0%BD%D0%B8%D1%8F/", "text": "Ревматоидният артрит вече е лечим с авангардни терапии Свръхимунитетът може да отключи автоимунно заболяване. С настъпването на есента и преди зимата не е необходимо родителите да полагат усилия да го засилят у децата си. Достатъчно е, че те са хапвали и хапват пресни плодове и зеленчуци и са събрали достатъчно витамин D през лятото. Това предупреждава специалистът по уши, нос и гърло от Университетската болница „Царица Йоанна – ИСУЛ“ проф. Диана Попова.Автоимунните заболявания са група заболявания, характеризиращи се с хиперактивност на имунната система, която сама разрушава и унищожава здрави тъкани, клетки и органи в собствения си организъм. Болестите са предимно на имунната система, като повечето от тях пряко засягат и други органи, най-често бял дроб и щитовидна жлеза. Те наброяват над 200 и протичат хронично. Симптомите се облекчават чрез прилагането на имуносупресори. Те потискат имунната система и я правят по-слаба, но негативният ефектна имуносупресорите прави организма лесно податлив на вирусни инфекции, каквито са грипът и саркоидозата например. Приложението им е нож с две остриета, предупреждават лекари. В резултат има рискове за възникване на нови дори банални инфекции, които да усложнят състоянието на пациента.Едно от най-разпространените автоимунни заболявания е ревматоидният артрит. Засегнатите от него страдат от циклични болки в ставите и подувания. Заболяването е едно от малкото в тази група, срещу които имат много добро лечение. То се нарича модифициращо. Успешна е и новата терапия биологично лечение, казва д-р Родина Несторова – ревматолог и секретар на Българското медицинско дружество по остеопороза и остеоартроза. То дори спира развитието на болестта, докато се прилага, уверява тя.Ревматологът припомни, че тази терапия е безплатна за българския пациент и за здравноосигурените се поема от НЗОК.Ако ставите ви болят непрекъснато и болката не стихва от никакви медикаменти, има вероятност да страдате от ревматоиден артрит. При това заболяване имунната система произвежда повече от необходимото антитела, които атакуват меките тъкани на ставите. Диагностиката става с кръвно изследване и преглед при ревматолог. При нелекуване на ревматоидния артрит може да има сериозни увреждания и трудности в движението.Възпаленията са характерни за автоимунните заболявания. Антителата се натрупват в различни органи и тъкани като бъбреците, белия дроб, нервните окончания. След подобно натрупване в определена част на тялото възниква възпаление, което постепенно става хронично и уврежда органа или тъканта.Възможно е те да засегнат тънките черва, тъй като имунната система образува антитела срещутъканите на червата Те ги атакуват и им пречат на нормалната работа, като предизвикват диария, болки, треска и ректално кървене.Витилигото, макар и възприемано само като кожен проблем, също е сериозно автоимунно заболяване – едно от най-разпространените. Нюансите в цвета на кожата се дължат на пигмента меланин. Когато меланоцитите (клетките, които го произвеждат) бъдат унищожени по неизвестна причина от имунната ни система, се развива заболяването витилиго. По нея се образуват бели петна, наподобяващи обелване след слънчево изгаряне. С възрастта те се увеличават. На засегнатите от витилиго, както и на пациентите с други автоимунни заболявания не се препоръчват ударни дози витамини и имуностимулатори, с каквито обикновено здравите хора въоръжават своя организъм за зимата. Слънчевите бани и солариумите също са противопоказани, тъй като засилват образуването на белите петна.Статистиката показва, че това заболяване засяга средно 1 на всеки 100 души, независимо от пола и възрастта. Учените са убедени, че за появата му са отговорни и генетични фактори, както и други автоимунни заболявания, особено на щитовидната жлеза. Към появата определено имат отношение свободните радикали, токсините, както и стресът.Колкото по-тъмна е кожата, толкова по-голям е контрастът от витилиго. В някои случаи петната се ограничават в определен сегмент от кожата завинаги, но по-често имат по-генерализирано разпространение, като в по-напреднали случаи могат да обхванат значителна част от кожната повърхност. Липсват каквито и да било симптоми, с изключение на по-голямата чувствителност към слънце на депигментираните участъци. Като допълнение космите в засегнатите зони също може да побелеят. ", "date": "2017.09.07", "title": "Свръхимунитетът отключва автоимунни заболявания"}
{"url": "http://www.monitor.bg/a/view/60843-%D0%9A%D0%B8%D1%80%D0%BA%D0%BE%D1%80%D0%BE%D0%B2-%D1%81-%D0%B4%D0%B5%D1%86%D0%B0-%D0%BD%D0%B0-%D1%82%D1%83%D1%80%D0%BD%D0%B5-%D1%83-%D0%BD%D0%B0%D1%81/", "text": "Поп звездата Филип Киркоров пристига в България с частния си самолет, придружен от двете си деца Алла-Виктория и Мартин. Руският бард с бг корен каца в София идния уикенд, часове преди стартовия концерт от турнето „Я“ в Русе. Спектакълът, с който певецът отбелязва 50-годишнината си, ще мине още през Варна, Бургас и Пловдив, преди да разтърси зала 1 на НДК. „Идеята на шоуто е уникална. Това не е просто концерт, а заедно с Франко Драгоне (б.а. режисьорът, работил със Селин Дион по лайфовете й в „Сийзър Палас“, Лас Вегас), направихме истински спектакъл на който публиката се чувства, като герой от фантастичен разказ, пътешественик в света на собствените си фантазии и мечти“, споделя Киркоров.Мащабната продукция включва 7 камиона с техника, над 100 тона оборудване и 80 артисти, подбрани с кастинги от цяла Русия. Част от декора на сцената са огромни, трансформиращи се крила и лед екрани с впечатляваща, концептуална визуализация, хидравлични декори и фонтан. Спектакълът „Я“ е с продължителност 150 минути, през които зрителите ще чуят освен хит синглите и песните от новия албум на Киркоров. По повод юбилея си и заради изключителния си принос в издигането на международния авторитет на България и Варна, Киркоров ще бъде обявен за почетен гражданин на морската ни столица.", "date": "2017.09.07", "title": "Киркоров с деца на турне у нас "}
{"url": "http://www.monitor.bg/a/view/65782-%D0%91%D0%B0%D0%BD%D0%B4%D0%B5%D1%80%D0%B0%D1%81-%D1%89%D0%B5-%D0%B1%D1%8A%D0%B4%D0%B5-%D0%9F%D0%B8%D0%BA%D0%B0%D1%81%D0%BE-%D0%B2-%D0%93%D0%B5%D0%BD%D0%B8%D1%8F%D1%82/", "text": "Един от влюбените в България актьори – Антонио Бандерас, се завръща на малкия екран с първата си главна роля в сериал. Любимецът на Педро Алмодовар ще сложи моряшката фланелка на Пабло Пикасо в „Геният“, чиито снимки започват до месец.Вторият сезон на сериала на National Geographic ще проследи емоционалните турбуленции в живота на испанския художник, превърнал се в един от най-влиятелните артисти на XX век. Продуценти на десетте епизода отново ще бъдат Fox 21 Television Studios и Imagine Entertainment в лицето на Брайън Гейзър и носителя на „Оскар“ Рон Хауърд. Пилотният сезон на „Геният“ бе посветен на Айнщайн, а като руски офицер за няма и минута екранно време в шести епизод се мерна и Захари Бахаров. Красиво заснет, отличаващ се с блестяща актьорска игра и силна история, на предстоящата церемония по връчването на наградите „Еми“ „Геният“ ще се бори за 10 отличия, включително за най-добър мини сериал и за актьор в лицето на великолепния Джефри Ръш. ", "date": "2017.09.07", "title": "Бандерас ще бъде Пикасо в „Геният“"}
{"url": "http://www.monitor.bg/a/view/48338-%D0%9C%D0%B0%D1%80%D0%B8%D1%8F-%D0%A1%D0%B8%D0%BB%D0%B2%D0%B5%D1%81%D1%82%D1%8A%D1%80-%D1%81%D0%BC%D0%B5%D0%BD%D1%8F-%D1%80%D0%B5%D0%BC%D0%BE%D0%BD%D1%82%D0%B8%D1%82%D0%B5-%D1%81-%D0%9C%D0%B0%D1%80%D0%BC%D0%B0%D0%BB%D0%B0%D0%B4/", "text": "От преобразяването на порутени панелки на социално слаби в „Бригада нов дом“ Мария Силвестър ще отскочи към преброяването на любопитки, гафове и постижения пред камера в „10-те най“. Със старта на есенния тв сезон водещата става част от екипа на „Мармалад“, а как се справя с класацията, чиито основоположник в ефира на bTV бе Митко Павлов, ще разберем идната събота от 16 ч. „Тази събота“ се завръща още този уикенд с ексклузивно интервю с Том Влашиха, по-известен като жреца на Многоликия бог Джакен Х'гар от „Игра на тронове“. В неделя в своите „120 минути“ Светослав Иванов ще изповяда поп легендата Ал Бано Каризи директно от дома му на Ботуша. В неделния прайм тайм с „Фермата“ медията ще влезе в директен сблъсък с X Factor по Нова тв. Слоугана на третия сезон на патриотичното шоу е „Ново начало“, а участниците в него ще градят както живота си, така и дома си от нулата. ", "date": "2017.09.07", "title": "Мария Силвестър сменя ремонтите с „Мармалад“"}
{"url": "http://www.monitor.bg/a/view/63722-%D0%A2%D0%BE-%D1%80%D0%B0%D0%B7%D0%BA%D1%8A%D1%81%D0%B2%D0%B0-%D0%9A%D0%BB%D1%83%D0%B1%D0%B0-%D0%BD%D0%B0-%D0%B7%D0%B0%D0%B3%D1%83%D0%B1%D0%B5%D0%BD%D1%8F%D1%86%D0%B8%D1%82%D0%B5/", "text": "Бил Скарсгард изпитва ужас от ролята си на танцуващия клоун ПениуайзАко се чудите защо някои хора изпитват страх от клоуни, явно не сте попадали на „То“ на Стивън Кинг. След като „оживя“ на телевизионния екран в едноименен сериал през 90-те, зловещата история се завръща отново в кошмарите на истинските почитатели на ужаса с премиерното заглавие за седмицата. „То“ е дело на режисьора Анди Мускети („Мама”), а в основен прицел на страховития клоун Пениуайз се превръщат седемте хлапета от Клуба на загубеняците. Отритнати по една или друга причина от обществото, децата се срещат с най-големите си страхове 27 години, след последното появяване на Голямото зло. В ролята на танцуващия клоун, чиито  за да се впие в търсещи хартиената си лодка детски ръчици, ще видите Бил Скарсгард („Дивергенти 3: Предани”). „В самото начало бях запленен от изпълнението на Бил по време на прослушването му и оттогава се чувствах все едно намирам ново лакомство всеки ден. Той не само придаде мистика и интригуващи черти на героя си, но и имаше куража да навлезе по-дълбоко в лудата театралност, типична за Пениуайз. В погледа му се четеше лудост, а от езика на тялото му те полазваха тръпки“, горд е Мускети. Самият Скарсгард пък споделя, че е бил фен на „То“ още от детските си години. „Според мен Пениуайз има нужда децата да повярват в това, което виждат и да се страхуват, за да може да ги погълне, защото страхът придава вкус на плътта. За мен като дете, а дори и сега, това е най-ужасяващата идея, измислена някога“, смята 27-годишният актьор.„То“ не е за вас, ако просто се чудите с какво да запълните два часа от свободното си време. Вдъхновен от романа, превърнал се в класика на жанра, филмът на Мускети ще успее да  В същото време обаче лентата не си поставя единствено задачата да повиши нивата на адреналин в кръвта ни. Режисьорът успява да проследи развитието на седемте деца, някои от които изпитват и първите си тийнейджърски любовни трепети. „От самото начало знаехме, че „То“ е повече от обикновена хорър история, и че филмът трябва да отразява различните тоналности на романа. Действието обхваща определен етап от живота на младите герои, през който те наистина порастват, затова искахме филмът да улови очарованието на тези моменти, но и в същото време да бъде изключително ужасяващ“, категоричен е продуцентът на филма Сет Греъм-Смит. Именно в баланса между сковаващия ужас, спецефектите и забавлението се крие най-големият плюс на „То“. Филмът със сигурност ще намери място на върха в световния боксофис, а заявката за продължение, проследяващо сблъсъка на порасналите деца с танцуващия клоун, е вече факт.", "date": "2017.09.07", "title": "„То“ разкъсва Клуба на загубеняците"}
{"url": "http://www.monitor.bg/a/view/42695-%D0%9A%D0%B8%D0%BC-%D0%B8-%D0%9A%D0%B0%D0%BD%D0%B8%D0%B5-%D1%81-%D1%82%D1%80%D0%B5%D1%82%D0%BE-%D0%B1%D0%B5%D0%B1%D0%B5-%D0%B7%D0%B0-45-%D0%B1%D0%BE%D0%BD%D0%B0/", "text": "Риалити сензацията Ким Кардашиан и рапърът Кание Уест са заплатили 45 хиляди долара на сурогатната майка, която износва третото им дете. Звездното семейство ще се сдобие с нов член благодарение на млада жена, която е подписала договор, с който дава обет да не боядисва косата си и да не влиза в джакузи до януари, когато се очаква да се появи на бял свят детето.Че 36-годишната красавица, прославила се с пищните си задни форми и голи селфита, иска още един наследник стана ясно в края на март. В шоуто си Keeping Up With the Kardashians тя сподели, че е готова за тази крачка, но докторите не й позволяват. Моделът и изпълнитеялт на Gold Digger вече възпитават две рожби. Дъщеричката им Норт Уест се роди през 2013 г., а малкият Сейнт Уест - 2 години по-късно. И при двете бременности обаче най-популярното попълнение от клана Кардашиян среща усложнения. Междувременно Ким наложи „брачна пробация“ на Кание. Той разполага с времето от 6 месеца, за да докаже на нежната си половинка, че е добър съпруг. „Те ходят на терапия и полагат големи усилия за да се сближат отново. Вече си устройват романтични срещи веднъж седмично. Ким спря да го командва и да мрънка и той започна отново да се чувства като мъж във връзката им“, разкри наскоро пред RadarOnline близък до тях източник. ", "date": "2017.09.07", "title": "Ким и Кание с трето бебе за 45 бона "}
{"url": "http://www.monitor.bg/a/view/30070-%D0%A1%D0%B0%D1%88%D0%BA%D0%B0-%D0%92%D0%B0%D1%81%D0%B5%D0%B2%D0%B0-%D0%B2%D0%BA%D0%B0%D1%80%D0%B2%D0%B0-%D0%93%D0%BE%D0%BB%D0%B5%D0%BC%D0%B8%D1%8F-%D0%B1%D1%80%D0%B0%D1%82-%D0%B2-%D0%B4%D0%B6%D0%B0%D0%B7%D0%B0/", "text": "Енджи Касабие на втори меден месец в КъщатаСтрелата на Купидон ще се забие в най-съкровените кътчета от сърцето на Сашка Васева в търсене на романтичните й пориви. Бившата фолкфурия, която наскоро се отказа от ориенталските ритми заради джаза, ще кацне в любовното гнездо, което продуцентите на „ВИП брадър“ ще свият в ефира на Нова тв от 11 септември. Докато точи баници и интриги дупнишката Мадона, чието артистично прераждане стартира не само с избора на нов жанр, но и с рожденното й име Александра Асенова, ще говори не само за катарзиса си на сцената, но и за буреносните моменти в личния си живот. Само преди четири години тя бе пред развод със съпруга си Христо, който заплашваше да й вземе децата. Сред другите участници, готови да се впуснат в комични мисии срещу залък хляб и правото на топла вода, са дизайнерката Миглена Каканашева-Мегз, Даниел Петканов, по-известен като Лудият репортер и Тото от хип-хоп дуото „СкандаУ“. През този сезон на предаването родните знаменитости няма да имат възможността да гощават звезди от ранга на Памела Андерсън и Майк Тайсън с питка и шопска скалата, но прага на Къщата в Нови хан ще прекрачи персона недотам известна в публичните среди – стратегия, която се оказа успешна, ако съдим по бившия годеник на фолк дивата Джена – Джино Бианкалана, който спечели сърцето на зрителите и голямата награда. Диетоложката Еднжи Касабие, в чийто списък с клиенти влизат имена като Силвестър Сталоун, също е продала личното си пространство в рамките на три месеца и ще има възможността да стане здравословен гладиатор в кухнята. Още не е ясно обаче дали „Мистър Ливан 2014“ Рабих ел Зейн, с когото си казаха заветното „да“ миналия септември, ще е един от 17-те съквартаринти или русокосата красавица се вписва в графата „отчаяни съпруги“ и ще се отдаде на кратка почивка от брака край джакузито. Идилията на младото семейство се разклати след загубата на бебетата им по време на шестия месец от бременността. Лекарска грешка довела до трагедията, в която се наложило да извадят момиченцата, за да спасят живота на Енджи. Този път продуцентите дават заявка, че основното звено в риалити формата ще е от звезди, които зрителите още не са виждали по пижама в изповедалнята. Главен повод за това е, че веднага след края на любовния сезон на предаването, ще стартира „Биг брадър ол старс“. ", "date": "2017.09.07", "title": "Сашка Васева вкарва Големия брат в джаза"}
{"url": "http://www.monitor.bg/a/view/54793-%D0%94%D0%B6%D0%B5%D0%BD%D0%B8%D1%84%D1%8A%D1%80-%D0%9B%D0%BE%D1%80%D1%8A%D0%BD%D1%81-%D1%80%D0%B0%D0%B7%D0%BA%D1%8A%D1%81%D0%B0-%D0%B4%D0%B8%D0%B0%D1%84%D1%80%D0%B0%D0%B3%D0%BC%D0%B0/", "text": "Холивудската актриса Дженифър Лорънс призна, че е получила сериозна травма по време на снимките на новия й филм „Майка!“. В режисирания от Дарън Аронофски („Черният лебед“) психотрилър тя влиза в главната роля, а зачестеното дишане, провокирано от кулминацията на филма довело до разкъсване на диафрагмата на звездата. „Хората си мислеха, че някой ме е набил. Нека бъдем наясно – сама си го причиних“, намигна Лорънс по време на премиерата на „Майка!“ в Лондон.В лентата звездата от антиутопичната поредица „Игри на глада“ си партнира с испанския секссимвол Хавиер Бардем и актрисата Мишел Пфайфър, а историята се върти около двойка, посетена от неканени гости.Снимките на продукцията се проведоха през лятото на миналата година. Малко по-късно стана ясно, че Лорънс е започнала романтична връзка с режисьора Аронофски.", "date": "2017.09.07", "title": "Дженифър Лорънс разкъса диафрагма"}
{"url": "http://www.monitor.bg/a/view/21756-%D0%90%D0%BB%D0%B5%D0%BA-%D0%90%D0%BB%D0%B5%D0%BA%D1%81%D0%B8%D0%B5%D0%B2-%D0%BF%D0%B8%D1%88%D0%B5-%D0%BF%D0%B8%D1%81%D0%BC%D0%BE-%D0%B4%D0%BE-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%8F-%D0%BD%D0%B0%D1%80%D0%BE%D0%B4/", "text": "Революционен ентусиазъм, приповдигнатост и спор за това как е правилно да се напише думата „веднъж“ бележат писмото, което Александър Алексиев оставя на българския народ. Сцената е част от дългоочаквания филм на Виктор Божинов „Възвишение“, който проследява събитията, описани от Милен Русков в едноименния роман от 2011 г.Лентата ще се появи на голям екран на 10 ноември, а първият трейлър ще се завърти в киносалоните от утре. Сюжетът преплита исторически факти с художествена измислица, а в центъра на събитията се озовава именно Гичо (Алексиев). Заедно с Асенчо (Стоян Дойчев) той трябва да предаде лично писмо на Дякона Левски – задача, с която го натоварва спорния герой от българското минало Димитър Общи (Филип Аврамов). Филмът ще се фокусира върху събитията, претопили ентусиазма за бунт у революционерите в откровено разочарование, но по пътя зрителят ще намери и достатъчно поводи за смях. Нескопосано размахване на среден пръст като таен сигнал пред вратата на Димитър Рачков и спускане по планински склон по палто, натъркано със сапун, са само част от моментите, които ще лепнат искрена усмивка на лицето ви.В трагикомичното приключение на „Възвишение“ ще видим още актьорите Захари Бахаров, Юлиан Вергов, Герасим Георгиев – Геро, Васил Михайлов, Параскева Джукелова, Христо Петков, Кирил Ефремов и др.", "date": "2017.09.07", "title": "Алек Алексиев пише писмо до българския народ"}
{"url": "http://www.monitor.bg/a/view/38485-%D0%95%D1%84%D0%B5%D0%BA%D1%82%D1%8A%D1%82-%D0%95%D0%B4-%D0%A8%D0%B8%D0%B9%D1%80%D1%8A%D0%BD-%D0%B2%D0%BE%D0%B4%D0%B8-%D0%B4%D0%BE-%D0%BF%D0%BE%D0%B2%D0%B5%D1%87%D0%B5-%D1%81%D0%B5%D0%BA%D1%81/", "text": "Ново проучване посочи британският хитмейкър Ед Шийрън като главен виновник за увеличаването на броя сексуални подвизи на мъжете с рижава коса. Изследването посочва, че 1 от 5 представители на силния пол на възраст между 25 и 34 години получава шанс за повече креватни приключения, благодарение на „Ефектът Ед Шийрън“. Заедно с това, момчетата с прически в оранжевата гама срещат по-малко подигравки от преди. В основата е славата на изпълнителя на Shape Of You. Според изследователите, 26-годишната звезда е подновила репутацията на много хора, като образец за това как цветът на косата не пречи да имаш огромен талант. Един от изводите от проучването сочи, че при рижавите хора по-светлият нюанс е за предпочитане от евентуалните им бъдещи партньори.  ", "date": "2017.09.07", "title": "„Ефектът Ед Шийрън“ води до повече секс"}
{"url": "http://www.monitor.bg/a/view/85324-%D0%90%D0%BB%D0%B0%D0%BD%D0%B8%D1%81-%D0%9C%D0%BE%D1%80%D0%B8%D1%81%D0%B5%D1%82-%D1%81%D0%B5-%D0%B1%D0%BE%D1%80%D0%B8-%D1%81%D1%8A%D1%81-%D1%81%D0%BB%D0%B5%D0%B4%D1%80%D0%BE%D0%B4%D0%B8%D0%BB%D0%BD%D0%B0-%D0%B4%D0%B5%D0%BF%D1%80%D0%B5%D1%81%D0%B8%D1%8F/", "text": "Поп певицата Аланис Морисет се бори с тежка следродилна депресия, цели 14 месеца след като на бял свят се появи дъщеря й Оникс. „Има дни, в които стигам до момента, в който едва се движа. Когато бях дете си мечтаех да имам деца и да съм с невероятен партньор. Но това е съвсем друг аспект, който не съм очаквала“, изповяда се пред сп. People тя. Носителката на „Грами“ се сблъскала със заболяването веднага след раждането на сина й Евър, който скоро ще навърши 7 години. Симптоми като дизориентация, болки, инсомния и видения как семейството й страда я повалили веднага, но лекар я диагностицирал година и половина по-късно. „Главният ми приоритет е децата ми да са обичани, привързани и осигурени. Горкият Солай понякога пати от изтощението ми в края на деня. Дори държенето за ръце в момента е дълбоко интимно преживяване“, разказа още изпълнителката на Ironic. Рапърът Марио Трейдуей, известен на феновете като Солай, е баща на двата наследника на 43-годишната звезда. Двамата си казаха заветното „да“ на малка церемония в дома си в Лос Анджелис през 2010 г.  ", "date": "2017.09.07", "title": "Аланис Морисет се бори със следродилна депресия"}
{"url": "http://www.monitor.bg/a/view/70658-%D0%94%D0%B6%D0%BE%D1%80%D0%B4%D0%B6-%D0%9A%D0%BB%D1%83%D0%BD%D0%B8-%D0%B8-%D0%90%D0%BC%D0%B0%D0%BB-%D0%BD%D0%B5-%D0%B8%D1%81%D0%BA%D0%B0%D1%82-%D0%BF%D0%BE%D0%B2%D0%B5%D1%87%D0%B5-%D0%B4%D0%B5%D1%86%D0%B0/", "text": "Холивудският ас Джордж Клуни и нежната му половинка Амал не планират да имат повече деца заради напредналата си възраст. „Аз съм на 39 години. Родих близнаците достатъчно късно“, категорично отговори адвокатката при въпрос на сп. Hollywood Reporter за опцията за нови наследници. 56-годишният актьор пък тепърва осъзнава колко е трудно да си родител и какви премеждия те чакат. „Човек става по-отговорен, когато има две деца. Искам те да бъдат щастливи. Да имат чувство за хумор. Да се интересуват от различни неща. Да бъдат състрадателни към съдбата на другите хора. Човек трябва да проявява състрадателност\", добави той. Носителят на „Оскар“ и Амал си казаха заветното „да“ през 2014 г., а преди три месеца на бял свят се появиха малките Александър и Ела. Семейството прекарва лятото край прочутото италианско езеро Комо. Те са отседнали в имение в селцето Лалио, което Клуни закупи преди 10 години. То се състои от две старинни къщи на по три етажа, които са заобиколени от красив парк.", "date": "2017.09.07", "title": "Джордж Клуни и Амал не искат повече деца "}
{"url": "http://www.monitor.bg/a/view/25166-%D0%98%D1%80%D0%BC%D0%B0-%D1%81%D1%82%D0%B0%D0%BD%D0%B0-%D0%BD%D0%B0%D0%B9%D1%81%D1%82%D1%80%D0%B0%D1%88%D0%BD%D0%B8%D1%8F%D1%82-%D1%83%D1%80%D0%B0%D0%B3%D0%B0%D0%BD-%D0%B2-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0/", "text": "Скоростта на ветровете в урагана Ирма достигна 297 километра в час, като поривите са до 380 км/ч. Само за часове в зоната на най-мощната буря, регистрирана някога в Атлантическия океан, падат валежи, колкото иначе са нормални за три месеца.\nОткакто през 1966 г. започват да се водят сателитни наблюдения на бурите в региона, не е регистриран ураган с толкова силни ветрове за толкова дълго време.\nДнес той ще премине през Пуерто Рико, като се очаква да достигне Флорида през уикенда. Междувременно броят на жертвите на далеч по-слабия ураган Харви в Тексас надхвърли 70.\nПри това, въпреки че вече се намира на върха петстепенната скала на ураганите на Сафир-Симпсън, Ирма продължава да се усилва. Няма друг ураган в историята, който да е поддържал ветрове с такава скорост за толкова дълго време - вече повече от 24 часа.\nПоследствията от преминаването му през малкия остров Барбуда бяха унищожителни. Ирма остави без подслон 60% от населението.\nИнтензивността на ветровете варира и точният „маршрут” на урагана, чиито диаметър е близо 700 километра, не може да бъде определен. Очаква се той да достигне южния американския щат Флорида в събота или неделя.\nВече са в ход подготвителни мерки за ограничаване на щетите от бедствието. Започна евакуация на най-уязвимите крайбрежни райони, придружена с огромни задръствания. Очаква се най-тежко удара да понесат ниските крайбрежни райони около Маями. Там се намира и огромното имение Мар а Лаго на президента на САЩ Доналд Тръмп.\nТака ураганът може да накара милиардера да се замисли за позицията си, че „глобалното затопляне е лъжа, създадена от китайците”.\nИзвънредно положение обяви и губернаторът на съседния щат Южна Каролина.\nНещо повече, по стъпките на Ирма вече се заражда нов мощен ураган, чието име е Хосе", "date": "2017.09.07", "title": "Ирма стана най-страшният ураган в историята "}
{"url": "http://www.monitor.bg/a/view/4989-%D0%9F%D1%83%D1%82%D0%B8%D0%BD-%D0%BF%D1%80%D0%B5%D0%B4%D0%BF%D0%BE%D0%BB%D0%BE%D0%B6%D0%B8-%D0%B0%D1%81%D0%B8%D0%BC%D0%B5%D1%82%D1%80%D0%B8%D1%87%D0%B5%D0%BD-%D0%BE%D1%82%D0%B3%D0%BE%D0%B2%D0%BE%D1%80-%D0%BD%D0%B0-us-%D0%B4%D0%BE%D1%81%D1%82%D0%B0%D0%B2%D0%BA%D0%B8%D1%82%D0%B5-%D0%BD%D0%B0-%D0%BE%D1%80%D1%8A%D0%B6%D0%B8%D0%B5-%D0%B7%D0%B0-%D0%A3%D0%BA%D1%80%D0%B0%D0%B9%D0%BD%D0%B0/", "text": "Предположи асиметричен отговор на us доставките на оръжие за УкрайнаРуският президент Владимир Путин изрази убеденост, че оръжия за масово поразяване няма да бъдат използвани в какъвто и да било конфликт на Корейския полуостров. В четвъртък в изказване в рамките на Източния икономически форум във Владивосток държавният глава увери, че има шанс да се постигне уреждане на проблема с Пхенян по дипломатически път.\"Това трябва да бъде направено\", подчерта Путин, добавяйки, че е необходимо страните да работят заедно за постигането на положителни резултати, съобщават агенциите. Руският президент припомни, че през 2005 г. участниците в преговорите относно ситуацията в Северна Корея са били близо до намирането на решение на проблема. \"Бяха постигнати споразумения, съгласно които КНДР пое задължението да ограничи програмата за ядрени ракети, докато всички останали страни в процеса обещаха да допринесат за тази цел\", посочи Путин. „Но след това, за съжаление, някой поиска от Пхенян нещо, което той не беше обещавал, и постепенно тази ситуация се влоши до сегашното положение\", посочи той. Путин каза още, че правителството на американския президент Доналд Тръмп демонстрира желание за намаляване на напрежението по въпроса със Северна Корея, предаде Ройтерс.Руският президент заяви, че разпалването на военна истерия в кризата със Северна Корея има обратен ефект и че Пхенян няма да спре ядрените и ракетните си програми, тъй като ги смята за своето единствено средство за самоотбрана. \"Невъзможно е те да бъдат уплашени\", каза Путин. По думите му на Северна Корея се предлага перспективата за спиране на санкциите, за да бъде стимулирана да замрази оръжейните си програми. Според Пхенян обаче рисковете за сигурността са по-големи от икономическите ползи.\"Ние им казваме, че няма да налагаме санкции, което значи, че ще живеете по-добре, ще имате по-добра и вкусна храна на масата, ще се обличате по-добре, но те мислят, че следващата стъпка е покана за гробището. И никога няма да се съгласят с това\", заяви Путин. Той призова Северна Корея да бъде включена в съвместни проекти, за да се намали напрежението на Корейския полуостров, посочва ТАСС. \"Необходимо е Пхенян постепенно да бъде въвлечен в сътрудничество в региона, а Русия има конкретни предложения - общ път, свързващ Транссибирската магистрала и корейските железопътни линии, през Северна Корея, тръбопроводен транспорт, развиване на севернокорейските пристанища и т.н.\", каза президентът.По време на изказването си на форума във Владивосток Путин акцентира и върху отношения между Москва и Вашингтон. Въпреки негативната тенденция в двустранния диалог, президентът заяви, че Русия е готова да си сътрудничи с щатите в космическата сфера, включително и в извършването на съвместни пускове до Марс към 2030 г. „Това ще стане, ако обаче някои умници от САЩ не попречат“, посочи държавният глава. Продължавайки темата за отношенията с Вашингтон, Путин заяви, че американският държавен секретар Рекс Тилърсън „се е свързал с лоша компания и се движи в неправилна посока“. В същото време руският лидер изрази надежда, че дипломат№1 на САЩ все пак ще избере правилния път. „Ние връчихме на Тилърсън Орден за дружба, а той попадна в лоша компания“, предават агенциите точните думи на Путин. Пресата припомня, че като ръководител на нефтената компания ExxonMobil Тилърсън беше известен с дружеските отношения с Москва. В тази връзка президентът подчерта, че Русия продължава тясното си сътрудничество с американските компании, включително и с Exxon Mobil.Междувременно руският външен министър Сергей Лавров потвърди, че Москва има намерение да оспори в съда решението на американските власти да изземе руска дипломатическа собственост на територията на САЩ. Става дума за представителствата в Сан Франциско, Вашингтон и Ню Йорк. Дипломат №1 на Русия обаче не конкретизира как имано ще действа и към кой съд ще се обърне Външно, за да търси правата си. За Украйна Президентът на Русия Владимир Путин предположи, че Донецк и Луганск могат да дадат асиметричен отговор на доставката на „смъртоносно оръжие“ на Украйна, от страна на САЩ.Той поясни, че Донецката народна република (ДНР) и Луганската народна република (ЛНР) могат също да доставят оръжие в „други зони“ на конфликта, пише „Взгляд“. В непризнатите републики почти единогласно възприеха думите на руския президент, като съвършено еднозначно позволение за действие. Възможна доставка на оръжия от САЩ за Украйна, може да има неочаквани последствия. Това заяви Путин. „Има определени международни правила и подходи - доставката на оръжия в зоната на конфликта не помага за умиротворяването, а само усложнява ситуацията“, напомни той. „Подобни действия няма да изменят ситуацията в Източна Украйна, но ще доведат до увеличение на броя на жертвите. Въоръжените сили на Донецката и Луганската републики разполагат с достатъчно свое оръжие, включително такова, взето от противника“, отбеляза Путин.„В случай на доставка на оръжие в Украйна, републиките могат да прехвърлят налично у тях оръжие в други зони на конфликта, които са чувствителни за тези, които създават проблеми“, посочи руският президент. „САЩ трябва да отчетат това, когато вземат решения“, предупреди той.", "date": "2017.09.07", "title": "Путин: Няма да има употреба на ядрено оръжие на Корейския полуостров"}
{"url": "http://www.monitor.bg/a/view/34766-%D0%9F%D0%B8%D0%BB%D0%B0%D1%80-%D0%90%D0%BD%D0%B0%D0%B1%D0%B5%D0%BB-%D0%BD%D0%B5-%D0%B5-%D0%B4%D1%8A%D1%89%D0%B5%D1%80%D1%8F-%D0%BD%D0%B0-%D0%94%D0%B0%D0%BB%D0%B8/", "text": "ДНК тест, извършен в мадридския институт по токсикология, показа, че испанката Пилар Абел, която твърдеше, че прочутият художник сюрреалист Салвадор Дали е неин баща, няма кръвна връзка с него, съобщи в. „Вангуардиа”. В края на юни съд одобри искането на родената през 1959 гадателка Пилар Абел Мартинес за ексхумация. През юли в театъра-музей на Салвадор Дали в каталунския град Фигерас беше ексхумирано тялото на починалия преди 28 години Дали. За да бъде извършена ексхумацията, беше вдигната масивната плоча с тегло тон и половина на пода в музея, под който е погребан Дали. На ексхумацията присъстваха няколко съдебни медици, директорът на музея, кметът на Фигерас, представители на културния отдел в кметството, адвокатът на фонда и служители на реда. Бяха взети проби от две големи кости, от косата и ноктите. След анализа те ще бъдат върнати в ковчега. Тялото на Дали е балсамирано, т.е. мумифицирано. Затова и знаменитите мустаци са запазили формата си в позиция „10 часа и 10 минути”. Това беше много емоционален момент”, каза директорът на фонда „Гала-Салвадор Дали” Луис Пенюелас на пресконференция.", "date": "2017.09.07", "title": "Пилар Анабел не е дъщеря на Дали"}
{"url": "http://www.monitor.bg/a/view/69865-%D0%9C%D0%B5%D1%80%D0%BA%D0%B5%D0%BB-%D0%BD%D0%B5-%D1%81%D0%BC%D1%8F%D1%82%D0%B0-%D0%B4%D0%B0-%D0%B2%D0%BB%D0%B8%D0%B7%D0%B0-%D0%B2-%D0%A2%D1%83%D0%B8%D1%82%D1%8A%D1%80/", "text": "След 12 години на власт канцлерката Ангела Меркел се представя като нещо повече от германската \"Мути\" и води кампания в киберпространството, за да установи връзка с младите гласоподаватели и да спечели подкрепата им за дълго след изборите този месец.\nМеркел, чийто прякор означава \"Мамче\", изглежда е на път да спечели четвърти мандат със силна подкрепа от по-възрастните германци. Но 63-годишната канцлерка, която за разлика от някои западни лидери няма личен профил в Туитър, иска да мобилизира почти 3-те милиона германци, които гласуват за първи път, в подкрепа на своя консервативен Християндемократически съюз (ХДС) на 24 септември. За тази цел Меркел прие да отговаря на въпросите на четирима видеоблогъри в Ютюб, присъства на най-голямата конференция за компютърни игри в Европа и създаде отворен за посетители предизборен център в шикозен бизнес район на Берлин.\n26-годишната Диана Кинерт, помогнала за разработването на предложения за модернизиране на ХДС, каза, че партиите трябва да използват нови средства за комуникация, за да привлекат отблъснатите от \"стерилната\" политика млади хора и да ги направят по-ангажирани политически в дългосрочен план.\n\"Би било срамота, ако това се окаже само предизборен шум\", заяви Кинерт - която има татуировки и носи бейзболна шапка - пред Ройтерс в отворения за посетители център.\nХДС, който едва ли ще спечели категорично парламентарно мнозинство, има нужда от гласовете на младите хора, за да засили позициите на Меркел в коалиционните преговори, които ще се водят след изборите.\nПартията предизвика известно объркване, като пусна в Туитър хаштага #fedidwgugl. Това не е плод на повредена компютърна клавиатура, а съкращение на предизборния лозунг на ХДС - \"За Германия, в която можем да живеем добре и щастливо\".\nЗатова отвореният за посетители център, където тематични зали вдъхват живот на програмата на ХДС, се нарича \"#fedidwgugl House\".\nВъв Великобритания младите хора масово гласуваха през юни за опозиционната Лейбъристка партия, като лишиха управляващите консерватори от тяхното мнозинство и показаха как младежите могат да влияят върху съдбата на правителствата, дори да са по-малобройни.\nГерманското общество бързо застарява, а по-възрастните хора продължават да имат господстваща роля за определяне на дневния ред в страната. Гласоподавателите на възраст над 60 години са над два пъти повече от тези под 30 години.\nПрез 2013 г. ХДС си осигури най-големия дял от гласовете на младите хора, но подкрепата му продължава да идва много повече от пенсионерите. На последните избори две пети от неговите поддръжници бяха на възраст над 60 години, а само 5,4 процента бяха под 25 години.\"ЗАПАЗЕТЕ СПОКОЙСТВИЕ И ГЛАСУВАЙТЕ ЗА АНДЖИ!\"\nКинерт, която е качила в Инстаграм своя снимка с тениска с надпис \"Запазете спокойствие и гласувайте за Анджи\", казва, че Меркел никога не спира да се учи и гледа към бъдещето въпреки продължителното си управление.\nЕдин от приоритетите на Меркел е цифровизацията на германската промишленост. Тя има профили във Фейсбук и Инстаграм и полага усилия да покаже, че е в крак със социалните медии, макар понякога това да изглежда тромаво.\nПопитана в интервюто в Ютюб кой е любимият й емотикон, Меркел каза, че това е усмивчицата: \"Ако нещата са добре, даже заедно със сърчице\", пошегува се тя.\nГлавният съперник на Меркел - лидерът на социалдемократите Мартин Шулц - също не избягва киберпространството. Тази седмица той беше подложен на тежък разпит в Ютюб по теми като узаконяването на канабиса, благополучието на животните и развиването на широколентовия интернет.\nХДС си навлече подигравки за объркването, причинено с хаштага #fedidwgugl, но медийното внимание привлече погледите към дневния ред на ХДС.\nУсилията за водене на кампания чрез нови медии също така се приемат положително от по-възрастните избиратели, които искат най-доброто за своите деца и внуци, каза Щефан Маршал от университета \"Хайнрих Хайне\" в Дюселдорф.\nМеркел е единственият канцлер, за когото могат да си спомнят повечето германци, които гласуват за първи път. Това помага на ХДС да я представи като стожер на стабилността в бурната епоха на Доналд Тръмп и Брекзит.\nСоциологическо проучване на \"Форза\" през юни установи, че 57 процента от хората между 18 и 21 години подкрепят Меркел, а сред населението в по-широк план този дял е 53 процента. Само 21 процента от младите хора подкрепят Шулц.\nУправляващият директор на \"Форза\" Манфред Гюлнер каза, че по-младите германци стават по-консервативни от своите връстници в други страни: \"Младите хора тук са прагматични; те се тревожат за своите пенсии.\"", "date": "2017.09.07", "title": "Меркел не смята да влиза в Туитър "}
{"url": "http://www.monitor.bg/a/view/10526-%D0%9D%D0%B0%D0%B9%D0%BC%D0%BE%D1%89%D0%BD%D0%BE%D1%82%D0%BE-%D1%81%D0%BB%D1%8A%D0%BD%D1%87%D0%B5%D0%B2%D0%BE-%D0%B8%D0%B7%D1%80%D0%B8%D0%B3%D0%B2%D0%B0%D0%BD%D0%B5-%D0%BE%D1%82-12-%D0%B3%D0%BE%D0%B4%D0%B8%D0%BD%D0%B8-%D0%BD%D0%B0%D1%81%D0%B0%D0%BC/", "text": "Слънцето избухна с най-мощното си изхвърляне на маса през последните 12 години, резултат от сливането на двете най-големи групи слънчеви петна. Геомагнитната буря, вследствие от слънчевата активност може да предизвика мощни полярни сияния, съобщи НАСА.Сегашното изригване принадлежи към клас X, то има оценка Х9.3, което го прави една от петте най-мощни експлозии на повърхността на Слънцето, от времето, когато се води статистика на тези събития. Това се случва от страната на Слънцето, която „гледа“ към Земята и следователно нейното въздействие върху нашата планета ще бъде максимално. Събитието с мощност X9.3 е най-голямото изригване досега в текущия слънчев цикъл от около 11 години.Настоящият слънчев цикъл започна през декември 2008 г. и сега се намалява по интензитет и се насочва към слънчевия минимум. Това е фазата, когато такива изригвания на Слънцето ще са все по-редки, но историята показва, че могат все пак да ни изненадат. Засега не се знае с точност какви ще са последствията за живота на Земята, астронавтите и сателитите в орбита. Заради изригването вече е влошето качеството на комуникациите между Европа и Америка.Ръководителят на Центъра за космическо време към Института за земния магнетизъм, йоносферата и разпространението на радиовълните в Москва Сергей Гайдаш обясни пред ТАСС, че изригването може да доведе до отказ на космическата техника и свързочните системи.Експертът допълва, че заради екстремалното изригване днес се очаква магнитна буря с негативни последствия за хората с хронични заболявания. Пътниците и екипажът на високо летящи самолети на високи географски ширини могат да бъдат изложени на повишен радиационен риск заради потока от неутрони, който се е устремил към Земята, обяснява Гайдаш. Пикът на този поток ще е на 8-9 септември, уточнява специалистът. Американската Национална океанска и атмосферна администрация (NOAA) заяви във вторник, че е издадено предупреждение G3 Watch. Предупреждението означава, че народи и държави над жълтата линия на изображението долу могат да наблюдават северно сияние тази вечер. Вредната радиация от изригването не може да премине през земната атмосфера.", "date": "2017.09.07", "title": "Най-мощното слънчево изригване от 12 години насам "}
{"url": "http://www.monitor.bg/a/view/67163-%D0%A2%D0%B5%D1%80%D0%B5%D0%B7%D0%B0-%D0%9C%D0%B5%D0%B9-%D0%B5-%D1%81%D0%BA%D1%80%D0%B8%D0%BB%D0%B0-%D0%B4%D0%B0%D0%BD%D0%BD%D0%B8-%D1%87%D0%B5-%D0%BC%D0%B8%D0%B3%D1%80%D0%B0%D1%86%D0%B8%D1%8F%D1%82%D0%B0-%D0%BD%D0%B5-%D0%BF%D1%80%D0%B5%D1%87%D0%B8-%D0%BD%D0%B0-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D0%BD%D0%B0-%D0%B1%D1%80%D0%B8%D1%82%D0%B0%D0%BD%D1%86%D0%B8%D1%82%D0%B5/", "text": "Британският премиер Тереза Мей защити вчера идеята за мерки за контрол на имиграцията от ЕС, пише в. \"Гардиън\" и отбелязва, че според нея имиграцията се отразява на хората, инфраструктурата и достъпа до услуги, но преди всичко - на заплащането на най-нископлатените работници във Великобритания.\nКато се изключат коментарите на Мей, министрите от консервативното правителство се стремяха да не обсъждат изтеклите в медиите информации за плана на правителството силно да ограничи миграцията от ЕС. Само министърът на отбраната Майкъл Фалън заяви, че правителството ще следва \"балансирана\" миграционна политика.\nЛидерът на британската партия Либерални демократи и бивш министър на бизнеса Винс Кейбъл каза, че правителството на Тереза Мей е спряло публикуването на 9 изследвания, показващи, че имиграцията не влияе или влияе съвсем слабо върху заплатите във Великобритания. Резултатите от тях обаче са били сметнати за политически неудобни.\n\"Много добре си спомням. Повечето от тях показваха, че чуждестранните работници са допълвали, а не са се конкурирали с британските\", заяви Кейбъл, цитиран от в. \"Гардиън\".\nРазкриването на британския план за силно ограничаване на миграцията от ЕС след развода със съюза може да поднови разделението в кабинета по отношение на начина на осъществяване на Брекзита, отбелязва изданието.\nПоне двама високопоставени министри от кабинета на Мей са се дистанцирали от плановете й за Брекзита, пише в. \"Индипендънт\". Министърката на вътрешните работи Амбър Ръд и първият министър Деймиън Грийн са изразили \"резерви\" към плановете й за имиграцията, предизвикали негативна реакция както в бизнес средите, така и в Брюксел. И двамата са намекнали, че не подкрепят изцяло плановете на министър-председателката.\nГрийн даде да се разбере, че правителството може да промени намеренията си за имиграцията, тъй като се притеснява от ефекта, който те ще окажат върху Брекзита. Въпреки, че управляваното от Ръд министерство е съставило публикуваните от медиите планове, тя може да подкрепи по-леки ограничения, които да улеснят предприятията при наемането на работници от ЕС, отбелязва в. \"Индипендънт\".", "date": "2017.09.07", "title": "Тереза Мей е скрила данни, че миграцията не пречи на заплатите на британците"}
{"url": "http://www.monitor.bg/a/view/15380-%D0%A1%D1%8A%D0%B7%D0%B4%D0%B0%D0%B4%D0%BE%D1%85%D0%B0-%D0%BD%D0%BE%D0%B2-%D0%B2%D0%B8%D0%B4-%D1%88%D0%BE%D0%BA%D0%BE%D0%BB%D0%B0%D0%B4-%D1%80%D1%83%D0%B1%D0%B8%D0%BD%D0%B5%D0%BD-%D0%B7%D0%B0-%D0%BF%D1%8A%D1%80%D0%B2%D0%B8-%D0%BF%D1%8A%D1%82-%D1%81%D0%BB%D0%B5%D0%B4-80-%D0%B3%D0%BE%D0%B4%D0%B8%D0%BD%D0%B8/", "text": "Швейцарска компания създаде четвърти вид шоколад - след черния, белия, млечния вече има и рубинен. Той е \"с вкус на горски плодове и разкошна мекота\", който е първата новост в бранша от 80 години, съобщи в. \"Индипендънт\".\nВ основата на новия шоколад, наречен \"Руби\" (\"рубин\") заради характерния му цвят, са специфични какаови зърна. Вкусът и нюансът са напълно естествени, без добавки от плодове или аромати. Шоколадът е \"освежаващ, с лека кремообразна структура\", каза експертът Ангъс Кенеди. Производителите му обещават \"изцяло ново вкусово преживяване, което не е нито горчиво, нито млечно или сладко\".\nНов вид шоколад не е създаван, откакто е получен белият вариант през 30-те години на миналия век. Млечните и натуралните шоколади са по-стари.\nПроизводител на рубиненото лакомство е швейцарският шоколадов гигант \"Бари Калбо\".", "date": "2017.09.07", "title": "Създадоха нов вид шоколад - рубинен - за първи път след 80 години"}
{"url": "http://www.monitor.bg/a/view/84890-e23-%D0%BC%D0%BB%D0%BD-%D0%BE%D1%82-%D0%B3%D0%BB%D0%BE%D0%B1%D0%B8-%D0%B7%D0%B0-%D0%BA%D0%B0%D1%80%D0%B0%D0%BD%D0%B5-%D0%B2-%D0%B1%D1%83%D1%81-%D0%BB%D0%B5%D0%BD%D1%82%D0%B0-%D0%B2-%D0%A0%D0%B8%D0%BC/", "text": "Преференциална лента за автобуси в североизточния римски квартал „Тибуртина“ е „откъснала“ за 2 месеца близо 250 хиляди глоби на обща стойност малко над 23 млн. евро. Отсечката е дълга не повече от 500 м и свързва края на автомагистралата за Неапол с втората по важност гара на Вечния град, която също се нарича Тибуртина. Повечето от „ожилените“ автомобилисти са местни жители, като няколко десетки семейства от района са натрупали фишове с обща сума за плащане 5-6 хиляди евро. Глобите са били „жигосани“ на съответните нарушители от средата на май до средата на юли, като изписаната върху тях сума за нарушението е 95 евро.Според общинската полиция на Рим паричните наказания са съвсем истински и трябва да се платят, тъй като лентата е обозначена с нужната маркировка в жълт цвят. Освен това в началото на пътната отсечка е поставен знак, че тя е само за автобуси, както и ясно четящ се надпис „Преференциалната лента е контролирана на 180 м по електронен път“. Да, ама скритият радар бил поставен в началото на май, докато всички в района си знаели, че висящата над пътя камера не работи от 2005 г. и си карали на поразия. Естествено хората не получавали и глоби, а когато се появил надписът за електронния контрол на 180 м никой не му обърнал внимание. До вчера обаче в общинската полиция са били получени към 100 хиляди жалби от нарушители, които винят местната власт в какво ли не – от немарливост към хоризонталната маркировка в отсчката, която била изтъркана, до заблждване на водачите с неясни и скрити табели. Кметството обаче поне засега е непреклонно – който е бъркал, трябва да плати.Коментирайки новината за разпратените за 2 месеца парични наказания за 23 млн. евро, медиите в Рим подчертаха, че сумата е на практика към ¼ от парите, събирани годишно от основния „банкомат“ на общината във Вечния град – системата за регистриране на непозволените влизания на автомобили в неговия център.", "date": "2017.09.07", "title": "E23 млн. от глоби за каране в бус лента в Рим  "}
{"url": "http://www.monitor.bg/a/view/19931-%D0%9C%D0%B0%D0%BA%D1%80%D0%BE%D0%BD-%D0%BE%D0%BF%D1%82%D0%B8%D0%BC%D0%B8%D1%81%D1%82-%D0%B7%D0%B0-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D0%BD%D0%B0-%D0%93%D1%8A%D1%80%D1%86%D0%B8%D1%8F/", "text": "Преди ключовото си посещение в Атина днес френският президент Еманюел Макрон заяви в интервю за в. \"Катимерини\", че е оптимист за бъдещето на Гърция по отношение на инвестициите и бизнеса и подчерта подкрепата си за страната като съюзничка и членка на еврозоната.\"Положителните знаци са много: растежът се завръща, инвестициите се увеличават, безработицата спада\", посочи Макрон. \"И така, както Франция стоеше до Гърция по време на кризата, по същия начин ще я подкрепи и в това ново начало\", добави той.Френският лидер, който е придружен от десетки предприемачи на двудневното си посещение, заяви, че иска да използва всички възможности, за да покаже, че \"Гърция е място за инвестиции и растеж, място с бъдеще и активен бизнес\".Гръцките власти затегнаха мерките за сигурност и наложиха забрана за протести в центъра на Атина по време на визитата. Над 2000 полицаи бдят за реда и сигурността по улиците в гръцката столица.В Атина Макрон се срещна първо с гръцкия президент Прокопис Павлопулос, а след това и с премиера Алексис Ципрас. Разговорите по време на посещението на Макрон ще бъдат фокусирани и върху френските инвестиции в Гърция, напредъка на гръцките реформи и оставащата част от спасителната й програма, която официално завършва в средата на 2018 г.Правителственият говорител Димитрис Дзанакопулос приветства визитата като знак, че Гърция най-накрая е обърнала страницата и е излязла от най-дълбоката си финансова криза.", "date": "2017.09.07", "title": "Макрон оптимист за  бъдещето на Гърция "}
{"url": "http://www.monitor.bg/a/view/53899-%D0%90%D0%BD%D1%82%D0%BE%D0%BD%D0%B8%D0%BE-%D0%A2%D0%B0%D1%8F%D0%BD%D0%B8-%D1%83%D0%B4%D0%B0%D1%80%D0%B8-%D1%80%D0%B0%D0%BC%D0%BE-%D0%BD%D0%B0-%D0%9C%D0%B0%D0%B4%D1%80%D0%B8%D0%B4-%D0%B2-%D1%81%D0%BF%D0%BE%D1%80%D0%B0-%D0%B7%D0%B0-%D1%80%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC%D0%B0-%D0%B7%D0%B0-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82%D1%82%D0%B0-%D0%BD%D0%B0-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F/", "text": "Членовете на каталунското правителство начело с премиера Карлес Пучдемон единодушно одобриха и подписаха късно в сряда указ за провеждане на референдум за независимост на 1 октомври.\nУказът нарежда формирането на избирателна комисия, която да подготви вота.\nТова стана буквално час след като парламентът на автономната област одобри закон за провеждането на такъв референдум. В този орган привържениците на отцепването имат мнозинство. Малко преди провеждането на вота опозиционните депутати напуснаха залата.\nЦентралното правителство в Мадрид обяви, че няма да позволи провеждането на референдума, защото той влиза в противоречие с конституцията на Испания, която дава право единствено на националните власти да свикват такъв плебисцит.\nКабинетът в Мадрид се събира на извънредно заседание по въпроса. Като още в сряда през нощта премиерът Мариано Рахой се обърна към Държавния съвет на страната с искане да изрази отношението си към гласувания от каталунския парламент закон, съобщи АП. Той казал още, че че правителството ще оспори закона пред конституционния съд.Каталунският премиер Карлес Пучдемон пристигна в Мадрид и бе приет от Рахой, който за пореден път обясни, че правителството на Каталуния и всичките местни 947 кметове в областта трябва да сътрудничат на централната власт в Мадрид да спрат провеждането на референдума.В спора се намеси и председателят на европейския парламент Антонио Таяни, който заяви, че всяко действие против конституцията на която и да е държава от Европейския съюз е действие против самия Европейски съюз. Така Таяни подкрепи официален Мадрид.", "date": "2017.09.07", "title": "Антонио Таяни удари рамо на Мадрид в спора за референдума за независимостта на Каталуния "}
{"url": "http://www.monitor.bg/a/view/88692-%D0%9A%D0%B8%D1%82%D0%B0%D0%B9%D1%81%D0%BA%D0%B8-%D0%BC%D0%B8%D0%BB%D0%B8%D0%B0%D1%80%D0%B4%D0%B5%D1%80-%D0%B8%D1%81%D0%BA%D0%B0-%D1%83%D0%B1%D0%B5%D0%B6%D0%B8%D1%89%D0%B5-%D0%B2-%D0%A1%D0%90%D0%A9/", "text": "Живеещият в изгнание китайски милиардер Го Вънгуей, който обвинява в корупция някои от най-висшите служители на Китайската комунистическа партия, подаде молба за политическо убежище в САЩ, пише в. \"Ню Йорк таймс\".Американското издание цитира адвокат от Вашингтон, според когото Го е кандидатствал за убежище, защото отправяните от него обвинения са го превърнали в \"политически противник на китайския режим\". Милиардерът живее в Ню Йорк и е в САЩ с туристическа виза, която изтича тази година.Говорител на китайското външно министерство каза, че не е запознат със ситуацията.Го, който напуснал Китай през 2014 г., се превръща в политическа заплаха за китайското правителство във важна година. Той дава ясно да се разбере, че иска да разстрои свиквания веднъж на пет години конгрес на Китайската комунистическа партия, който трябва да започне на 18 октомври.През април Интерпол издаде \"червено предупреждение\" за арестуването му по искане на Китай, а в китайските държавни медии той е обвиняван в различни престъпления, включително подкупи, измами и незаконно присвояване. Бизнесменът отрича обвиненията.В САЩ Го е съден за клевета от китайски граждани и компании.", "date": "2017.09.07", "title": "Китайски милиардер иска убежище в САЩ"}
{"url": "http://www.monitor.bg/a/view/32173-%D0%91%D0%B0%D1%80%D0%BD%D0%B8%D0%B5-%D1%80%D0%B0%D0%B7%D1%82%D1%80%D0%B5%D0%B2%D0%BE%D0%B6%D0%B5%D0%BD-%D0%BE%D1%82-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B0%D1%82%D0%B0-%D0%BF%D0%BE%D0%B7%D0%B8%D1%86%D0%B8%D1%8F-%D0%B7%D0%B0-%D0%B1%D1%8A%D0%B4%D0%B5%D1%89%D0%B0%D1%82%D0%B0-%D0%B3%D1%80%D0%B0%D0%BD%D0%B8%D1%86%D0%B0-%D1%81-%D0%98%D1%80%D0%BB%D0%B0%D0%BD%D0%B4%D0%B8%D1%8F/", "text": "  Ръководителят на преговорния екип на Евопейската комисия за Брекзит Мишел Барние заяви днес, че е разтревожен от британската позиция за бъдещата граница с Ирландия, предаде Ройтерс.\"Това, което виждам в британския документ за Ирландия и Северна Ирландия, ме тревожи\", каза Барние на пресконференция в Брюксел.\"Обединеното кралство иска ЕС да преустанови прилагането на своите закони, на своя митнически съюз и единен пазар на бъдещата нова външна граница на ЕС. Обединеното кралство иска да използва Ирландия като някакъв вид правен прецедент за бъдещите митнически отношения между Обединеното кралство и ЕС. Това няма да стане\", каза Барние.Барние е непреклонен в позицията си, че Великобритания трябва да изплати изцяло дела си в бюджета на съюза, а не да \"дава заден ход от първоначалния си ангажимент\", предаде ДПА.Той изтъкна, че бившият премиер Дейвид Камерън е поел през 2013 г. ангажимент към бюджета на ЕС за седемгодишен период и след това парламентът го е одобрил.Според различни оценки Великобритания трябва да плати между 40 и 60 милиарда евро, когато напусне блока.Европейската комисия публикува днес документи с позицията на ЕС по пет ключови теми, свързани с Брекзит - границата с Ирландия, интелектуалната собственост, обществените поръчки, митниците и защитата на личните данни.", "date": "2017.09.07", "title": "Барние разтревожен от британската позиция за бъдещата граница с Ирландия"}
{"url": "http://www.monitor.bg/a/view/33769-%D0%9F%D0%B8%D1%8F%D0%BD%D1%81%D0%BA%D0%B8-%D0%B7%D0%B0%D0%BF%D0%BE%D0%B9-%D0%B2-%D0%91%D0%B0%D1%82%D0%B0%D0%BA-%D0%B7%D0%B0%D0%B2%D1%8A%D1%80%D1%88%D0%B8-%D1%81-%D0%BD%D0%B0%D0%BC%D1%83%D1%88%D0%BA%D0%B2%D0%B0%D0%BD%D0%B5-%D0%B2-%D1%88%D0%B8%D1%8F%D1%82%D0%B0/", "text": "Пиянски запой между приятели в Батак е завършил с трагичен инцидент-единият нанесъл порезна рана в шията на друг от компанията. Раненият обаче бил приет в болница, където му е оказана медицинска помощ , и  след това е напуснал доброволно здравното заведение, коментира говорителят на Областната дирекция на МВР в Пазарджик Мирослав Стоянов. Сигнал за случилото се бил подаден в полицейското управление в Пещера около 02.40ч. в сряда. Група мъже от Батак седнали да се почерпят в къщата на криминално проявения батачанин Б.Г.- 48г. След солиден запой с алкохол страстите бързо се разгорещили и след кратка словесна разпра домакинът нанесъл порезна рана в областта на шията на своя сътрапезник Д.Х.- 59г. Пострадалият бил транспортиран и обработен в областната държавна болница в Пазарджик, но малко по-късно по собствено желание напуснал лечебното заведение. На местопрестъплението е извършен оглед, а Б.Г. е задържан за срок от 24 часа в ареста на РУ-Пещера. Спрямо него е образувано полицейско производство. ", "date": "2017.09.07", "title": "Пиянски запой в Батак завърши с намушкване в шията "}
{"url": "http://www.monitor.bg/a/view/58127-%D0%9C%D0%BB%D0%B0%D0%B4%D0%B5%D0%B6-%D0%B1%D0%B5%D0%B7-%D0%BA%D0%BD%D0%B8%D0%B6%D0%BA%D0%B0-%D1%81%D0%B5-%D0%BF%D0%BE%D1%82%D1%80%D0%BE%D1%88%D0%B8-%D1%81-%D0%BA%D0%BE%D0%BB%D0%B0/", "text": "Младеж без книжка лежи в болница след като се преобърна на пътя. Инцидентът станал на 6 септември около 10,00 ч. сутринта на пътя Павликени - село Стамболово. 16-годишният тийнейджър подкарал лекия автомобил на родителите си, когато внезапно изгубил контрол върху управлението, напуснал платното и се преобърнал. Той е откаран в болница с черепно-мозъчна травма и рани по лицето. Няколко часа по-късно пък при друг пътен инцидент край град Елена пострадал моторист. 29-годишният търновец Р.И. се движел със спортното си \"Сузуки\" след лек автомобил, но не преценил добре скоростта си и се ударил в задницата на колата. Той също е откаран в болница с контузна рана на крака, но без сериозна опасност за здравето и живота. И при двата инцидента водачите са изпробвани за алкохол, но пробите им са се оказали отрицателни. ", "date": "2017.09.07", "title": "Младеж без книжка се потроши с кола"}
{"url": "http://www.monitor.bg/a/view/74803-%D0%97%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%BF%D0%BE%D0%B2%D1%82%D0%BE%D1%80%D0%BD%D0%BE-%D0%9B%D0%B0%D0%B7%D0%B0%D1%80-%D0%92%D0%BB%D0%B0%D0%B9%D0%BA%D0%BE%D0%B2-%D1%81%D0%BB%D0%B5%D0%B4-%D1%81%D0%B2%D0%B0%D0%BB%D1%8F%D0%BD%D0%B5%D1%82%D0%BE-%D0%BC%D1%83-%D0%BE%D1%82-%D0%BF%D0%BE%D1%81%D1%82%D0%B0-%D0%BD%D0%B0-%D0%BE%D0%B1%D1%89%D0%B8%D0%BD%D1%81%D0%BA%D0%B8-%D1%88%D0%B5%D1%84/", "text": "Разпечатките показват, че той не е говорил с районния прокурор Кацаров/обновена/Вече ексшефът на Общинския съвет в Септември Лазар Влайков, с чийто пистолет“ Глок“ на 1 септември смъртоносно бе прострелян 47-годишния собственик на ресторант“ Градина“ в с.Виноградец Наско Тонкев, бе задържан повторно с прокурорско постановление за 72 часа. Точно в 11 часа Влайков се яви в държавното обвинение в Пазарджик час и половина след детронирането му от ръководния пост, след като колегите му от ситипарламента в железничарското градче му гласуваха подадената от него оставка. Повдигнато му е обвинение, че не  е взел необходимите мерки за сигурност, свързани с личното му оръжие и от това е последвала смърт на друго лице. Прокуратурата ще поиска от съда да го остави за постоянно в ареста поради опасност да се укрие и заради тежестта на престъплението, в което е обвинен.Още миналата седмица е имало данни и възможност за постоянно задържане на експредседателя на Общинския съвет в Септември – Лазар Влайков. Това е мнението на главния прокурор Сотир Цацаров относно последвалата в четвъртък развръзка с казуса за причинената смърт на Наско Тонкев във Виноградец. Това съобщи говорителят на Главна прокуратура – Румяна Арнаудова в Пазарджик, която участва в съвместна пресконференция с шефа на местната Областна полицейска дирекция старши комисар Йордан Рогачев. Тя благодари за бързите и адекватни действия от страна на ОД МВР – Пазарджик, за случаите, по които дирекцията работи съвместно с прокуратурата от началото на месеца насам. Арнаудова съобщи, че 5-те експертизи по случая във Виноградец все още не са готови и това пречи да се даде конкретен отговор на въпроса кой е стрелял в нощта срещу 1 септември. Взети са натривки от ръцете на Влайков, починалия и детето. В частна лаборатория се извършват биологична и ДНК-експертизи на пистолета, за да се установи в чии ръце е попадал в онази нощ. 6-годишното дете вече е разпитано и е дало отговори на психолозите и педагога в „Синя стая“ в присъствието на съдия от Окръжен съд. Разговорът обаче няма да бъде оповестяван.Разпечатките на трите телефона на Влайков сочат, че той не е разговарял с районния прокурор на Пазарджик Георги Кацаров. Предстои обаче да се извърши проверка и на възможностите за интернет комуникация чрез Вайбър и Месинджър, затова е назначена експертиза в НИКК. Освен телефоните на Лазар, са изискани разпечатки и на още 12 телефона, които принадлежат на гости на злополучното тържество в ресторант „Градина“. Влайков многократно е нарушил закона, тъй като е носел оръжието си на обществено място и го е употребил след като е консумирал алкохол. Направената му кръвна проба е показала наличие на 0.79 промила алкохол в кръвта. Към момента обвинението налага наказание от 5 до 15 години затвор за Влайков.В случай, че експертизите покажат, че той, а не детето е стреляло, ще му бъде предявено и друго обвинение, потвърди Арнаудова.Това заяви Лазар Влайков след края на извънредната сесия на Общинския съвет в Септември, която бе свикана с една единствена точка в дневния ред- заради подадената от него оставка. Лазар Влайков пристигна в залата на ситипарламента в железничарското градче видимо спокоен и размени няколко думи с колеги от съвета. Пред медиите обаче беше лаконичен и не поиска повече да коментира инцидента. Обясни само, че подава оставка, за да не се свързва името му с институцията, която той представлява.След това седна в залата до олимпийския, световен и европейски шампион по борба Георги Мърков, също бивш шеф на Общинския съвет в града и участва в тайния избор за свой наследник. До крайното решение за смяна на общинаря се стигна, след като на 1 септември в близкото село Виноградец с пистолета на Влайков“ Глок“ смъртоносно бе прострелян собственика на ресторант“ Градина“  Наско Тонкев. Както самият Лазар се похвалил вечерта пред събралите се на празненството на 6-годишния Юри, оръжието го бил закупил предния ден и не могъл да му се нарадва. Кой е стрелял с пистолета тепърва ще доказват поисканите от прокуратурата балистична и химически експертизи, както и разказите на свидетели от заведението. Разрешителното пък бил взел по-рано. Заради съмнения за пристрастност заради близките отношения на Влайков с районния прокурор на Пазарджик Георги Кацаров досъдебното производство срещу неизвестен извършител засега бе препратено на Окръжна прокуратура-Пловдив по разпореждане на главния прокурор Сотир Цацаров. Пред медиите кметът на общината Марин Рачев коментира, че не било тайна, че отношенията му с Влайков били обтегнати - той бил агресивен и с него не можело да се работи.   Все пак благодаря на Влайков, че се съобрази с искането на ръководството на ГЕРБ да си подаде оставката, заяви Рачев.Въпреки че по решение на Изпълнителната комисия към ПП“ГЕРБ“ Влайков бе изключен от партията, той отказа да напусне Общинския съвет, както настояват от ГЕРБ, но дали ще се обяви за независим или ще се присъедини към друга група-тепърва ще се разбере. Факт е, че вече не е председател на градския общински съвет в Септември и на негово място бе избран Кирил Тодорин. Той бе предпочетен с 12 гласа пред бившия кмет от предишния мандат Петър Бошев, събрал подкрепата на 7 души, а две от бюлетините бяха недействителни.", "date": "2017.09.07", "title": "Задържаха повторно Лазар Влайков след свалянето му от поста на общински шеф"}
{"url": "http://www.monitor.bg/a/view/41363-%D0%9B%D0%B8%D1%88%D0%B8%D1%85%D0%B0-%D0%BE%D1%82-%D0%BF%D1%80%D0%B0%D0%B2%D0%BE%D1%81%D0%BF%D0%BE%D1%81%D0%BE%D0%B1%D0%BD%D0%BE%D1%81%D1%82-%D0%B7%D0%B0-3-%D0%B3%D0%BE%D0%B4%D0%B8%D0%BD%D0%B8-%D1%87%D0%B0%D1%81%D1%82%D0%B5%D0%BD-%D1%81%D1%8A%D0%B4%D0%B5%D0%B1%D0%B5%D0%BD-%D0%B8%D0%B7%D0%BF%D1%8A%D0%BB%D0%BD%D0%B8%D1%82%D0%B5%D0%BB/", "text": "Дисциплинарната комисия на Камарата на частните съдебни изпълнители (КЧСИ) лиши от правоспособност за 3 години частния съдебен изпълнител Иван Чолаков. Това е най-тежкото наказание и до него се стигна, след като през февруари камарата изиска и провери седем изпълнителни дела, заведени от Чолаков, и установи в тях системни нарушения.\nМежду 10 февруари и 21 август срещу него са постъпили 20 жалби. По 5 от тях вече са в ход решения за образуване на дисциплинарни производства, като от Съвета на камарата са поискани две лишавания от правоспособност - за срок от една и три години, временно отстраняване от длъжност, докато трае производството, както и глоби, включително и в максимално предвидения размер от 10 000 лева.\nИмето на Чолаков изплува около журналистическо разследване за имотни измами, в което беше замесено и името на столичен адвокат. Симеон Миков първоначално също беше лишен от права, но след като обжалва те бяха възстановени.\nСтаваше дума за злоупотреба с текстовете от Гражданско-процесуалния кодекс по схемата \"запис на заповед\". Те позволяват на всеки, без писмено доказателство или с елементарен за фалшификация документ, който не се проверява от съда, да предяви материални претенции към друг човек. Ако той не знае това и не успее да реагира бързо, както се случва често, влиза в дълга процедура на доказване, че не дължи нищо. Междувременно съдия-изпълнител вече е разпродал много от имуществото му. \nМиналата година срещу ЧСИ са били образувани 46 дисциплинарни производства, докато само до август тази година те вече са 66, уточниха от Камарата.\nПрез юли парламентът прие на първо четене предложенията на омбудсмана Мая Манолова, с които се ограничават правомощията на частните съдебни изпълнители. ", "date": "2017.09.07", "title": "Лишиха от правоспособност за 3 години частен съдебен изпълнител"}
{"url": "http://www.monitor.bg/a/view/56727-%D0%9F%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BE%D1%82%D0%BF%D1%83%D1%81%D0%BA%D0%B0-100-%D0%BC%D0%BB%D0%BD-%D0%BB%D0%B5%D0%B2%D0%B0-%D0%B7%D0%B0-%D1%80%D0%B5%D0%BC%D0%BE%D0%BD%D1%82-%D0%BD%D0%B0-%D0%BF%D1%8A%D1%82%D0%B8%D1%89%D0%B0/", "text": "Отпускат първо пари за 3 най-натоварени отсечки в страната100 млн. лева допълнително отпусна правителството за ремонт и рехабилитация на пътищата в страната. Това съобщи министърът на регионалното развитие и благоустройството Николай Нанков след днешното заседание на правителството. По думите му вече се прави анализ кои са пътните участъци, където трябва да се правят неотложни ремонти до края на есента за осигуряване на тяхната безопасност и сигурност.„С приоритет ще бъдат отсечките, през които има най-голям трафик. Първите три участъка, на които ще бъде направен ремонт, са: Околовръстният път на София между отсечката на \"Ботевградско шосе\" и АМ \"Тракия\". Освен тези три първоначални ремонта се очаква да стартират и други в цялата страна, като особено внимание ще се обърне на пътищата в Северна България“, каза още министърът и уточни, че най-напред ще се отпусне финансов ресурс за източната част на околовръстния път на София, между бул. „Ботевградско шосе“ и автомагистрала „Тракия“. „Там има по три ленти за движение, с по една аварийна. Участъкът е в изключително лошо състояние“, добави Нанков.„На второ място ресурс ще бъде насочен към изхода на София в посока Перник - от кв. „Княжево“, през Владая до пътния възел на автомагистрала „Люлин“ преди Перник. Там предвиждаме пълна рехабилитация на участъка, изграждане на светофари за реверсивно движение в най-натоварените часове - вечер в посока Перник, сутрин в посока София ще има по две ленти“, обясни още строителният министър. Според него така ще се организира движението и през петъците и неделите.„Най-вероятно пари ще бъдат отпуснати и за рехабилитацията на пътя Варна-Златни пясъци. Пътят е в изключително тежко състояние“, допълни регионалният министър и уточни, че там има и активни свлачища. Нанков каза още, че ще бъдат инвестирани средства и във всички останали пътни отсечки, приоритетно в Северна България, които имат неотложната нужда от ремонтни дейности, докъдето им позволят и усилията, и финансовият ресурс от 100 млн. лв. „Връщаме се в АПИ, за да подготвим необходимите проекти и да започнем още от утре с ремонтни дейности“, увери Николай Нанков.", "date": "2017.09.07", "title": "Дават още 100 милиона за ремонт на пътища"}
{"url": "http://www.monitor.bg/a/view/87748-%D0%92%D0%B4%D0%B8%D0%B3%D0%B0%D1%82-%D1%82%D0%B0%D0%BA%D1%81%D0%B0-%D1%81%D0%BC%D0%B5%D1%82-%D1%81%D0%BB%D0%B5%D0%B4-%D0%BE%D0%B1%D1%81%D1%8A%D0%B6%D0%B4%D0%B0%D0%BD%D0%B5-%D0%B2-%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82%D0%B0/", "text": "Комисията по бюджет и финанси в парламента ще разгледа радикална промяна в изчисляването на такса \"смет\". Проектът предвижда \"замърсителят да плаща\", а това ще доведе до вдигане на налога за домакинствата.Проектът предвижда общините да избират между три варианта за изчисляването му – според броя на лицата в домакинството, на база вместимост на съдовете за смет или чрез система със специални торби за отпадъци.Предвижда се промените да влязат в сила от 2019 г., без преходен период както първоначално се предвиждаше. Предстои решението на депутатите.", "date": "2017.09.07", "title": "Вдигат такса смет след обсъждане в парламента"}
{"url": "http://www.monitor.bg/a/view/20064-%D0%98%D0%B7%D0%BC%D0%B5%D1%80%D0%B2%D0%B0%D1%82-%D0%B2%D1%80%D0%B5%D0%B4%D0%BD%D0%B8%D1%82%D0%B5-%D0%B3%D0%B0%D0%B7%D0%BE%D0%B2%D0%B5-%D0%BD%D0%B0-%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B8%D1%82%D0%B5-%D0%BD%D0%B0-4-%D0%BC%D0%B5%D1%81%D1%82%D0%B0-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0/", "text": "Мобилни екипи ще измерват с уреди по столичните булеварди като част от борбата за чист въздух. Акцията ще се проведе следващите две седмици, а в края й всеки шофьор ще получи писмо от КАТ. Засега не се предвиждат санкции за шофьорите. \nИнициативата за дистанционното измерване е на екипа на \"Зелена София\" към Столичната община, който подготвя кандидатурата на града в европейския конкурс \"Зелена столица на Европа\". При измерването на вредните емисии колите няма да бъдат спирани.Акцията се осъществява по покана на Столичната община и съвместно с отдел \"Пътна полиция\" на СДВР в столицата от екип на испанската RSLab, който ще извърши дистанционно измерване на емисиите от автомобилите в реално време и без необходимост от тяхното спиране.\nВ периода от 4 септември - 15 септември на четири различни локации в града мобилната лаборатория на RSLab ще следи количествата фини прахови частици (ФПЧ), въглеводороди (HC), въглероден окис (CO) и азотен оксид (NOx).\nКолко от колите замърсяват столицата ще се разбере през октомври, когато резултатите от изследването ще бъдат обявени на специална пресконференция в присъствието на кмета на София и колегите й от още 5 европейски столици.", "date": "2017.09.07", "title": "Измерват вредните газове на автомобилите на 4 места в столицата"}
{"url": "http://www.monitor.bg/a/view/44906-%D0%94%D0%B8%D1%80%D0%B5%D0%BA%D1%82%D0%BE%D1%80%D1%8A%D1%82-%D0%BD%D0%B0-%D0%A1%D0%9C%D0%93-%D0%BE%D1%89%D0%B5-%D0%B5-%D0%BD%D0%B0-%D0%B2%D0%BB%D0%B0%D1%81%D1%82-%D0%BD%D1%8F%D0%BC%D0%B0%D0%BB-%D0%B7%D0%B0%D0%BF%D0%BE%D0%B2%D0%B5%D0%B4-%D0%B7%D0%B0-%D1%83%D0%B2%D0%BE%D0%BB%D0%BD%D0%B5%D0%BD%D0%B8%D0%B5/", "text": "Бившият вече директор на Столичната математическа гимназия Антони Стоянов все още не е получил на ръка заповедта за освобождаването си от длъжност. Това заяви самият той по Bulgaria ON AIR. \nПричината по думите на Стоянов, който дойде в студиото с негов ученик и приятел - Антони Ангачев, е, че при връчването на документа искал да се запознае с него по-обстойно преди да подпише. На другия ден отишъл до регионалното управление и чакал цял ден, за да получи заповедта. Казали му обаче, че не могат да му я дадат на ръка и поискали пощенски адрес, за да му я изпратят. \n\"Реално нямам заповед. Днес пак ще търся правата си в регионалното управление да ми я дадат на ръка\", увери Стоянов. \nМладият асистент на професора в Чикагския университет, който дойде, за да подкрепи бившия си учител от СМГ, застъпи неговата теза, че Стоянов е бил освободен несправедливо: \n\"Аз познавам всички страни, които са в този казус. Говорил съм и с болшинството от учителите по математика в СМГ, запознат съм и с мотивите за уволнението на госпожа Петя Тодорова, със състезанието и протокола, подписан от нея, така че имам много добър поглед върху казуса. Аз се занимавам с ученици от СМГ през последните десет години като преподавател... Истинската причина се корени в това, че в гимназията има два властови центъра - директорът и училищното настоятелство\", посочи младият учен. Стоянов пък продължава да твърди, че уволнението на госпожа Петя Тодорова е било съгласно правилата, това показал и доклад на МОН. \nБившият директор на математическата гимназия ще обжалва уволнението си.", "date": "2017.09.07", "title": "Директорът на СМГ още нямал заповед за уволнение"}
{"url": "http://www.monitor.bg/a/view/17077-2%D0%B3%D0%BE%D0%B4%D0%B8%D1%88%D0%BD%D0%BE-%D0%B4%D0%B5%D1%82%D0%B5-%D0%BF%D1%80%D0%B5%D0%B1%D0%B8%D1%82%D0%BE-%D0%B2-%D0%B7%D0%B0%D0%B1%D0%B0%D0%B2%D0%B0%D1%87%D0%BA%D0%B0-%D0%B2-%D0%9F%D0%B0%D0%BD%D0%B0%D0%B3%D1%8E%D1%80%D0%B8%D1%89%D0%B5/", "text": "Родители сигнализираха, че 2-годишното им дете е било пребито в детска градина. Снимките на пострадалото дете веднага заляха социалните мрежи, а случая бързо придоби широка общественост. Родителите на детето са потресени от случая.Към момента е установено, че момченцето е било на детска градина \"Пролет\" в Панагюрище. Дядото на детето отишъл да го прибере от заведението, но като го взел видял синини по лицето му. Детето било неспокойно и плачело.Като попитал учителите във заведението, те му обяснили, че детето е ухапано. В медицинското удостоверение обаче се посочва, че детето е било насилено в областта на лявата и дясната буза.Инцидентът станал около 11 часа, но от детската градина не уведомили родителите за случая.Роднините на 2-годишното дете са сигурни, че срещу него е упражнена агресия. Момченцето не било ухапано, защото синините стигали чак до ухото на детето.Според родителите на момченцето то е било бито от възпитателката в заведението. Жената обаче отрече да е посягала на детето. По думите ѝ момченцето си играело с по-голямо дете, което го е захапало по бузата. Въпреки това родителите са категорични в обвиненията си, защото самото дете им казало, че госпожата го е било по дупето и бузите. Дърпала му и едното ухо.Това предизвика спор между педагозите и роднините на пострадалото момче. Според възпитателите детето не може да говори, а според родителите детето говори добре.Според директора на детската градина ситуацията била още по-объркана, защото след като дядото видял, че по бузите на детето има синини, той се върнал в заведението и ударил два шамара на госпожата. Това било прецедент в досегашната практика на директорката. Дядото обаче отрича да е постъпвал по този начин.Директорката е заявила и че ще предаде писмени обяснения на кмета на община Панагюрище. Ако се наложи, ще се приложат и санкции.Родителите на пострадалото момче са категорични, че то ще бъде преместено в друго заведение. Те настояват и в детските градини да бъдат монтирани камери, които да следят за подобни действия.", "date": "2017.09.07", "title": "2-годишно дете пребито в забавачка в Панагюрище"}
{"url": "http://www.monitor.bg/a/view/938-%D0%91%D0%9B%D0%A1-%D0%B8%D1%81%D0%BA%D0%B0-%D0%BE%D1%89%D0%B5-116-%D0%BC%D0%BB%D0%BD-%D0%BB%D0%B5%D0%B2%D0%B0-%D0%B2-%D0%B1%D1%8E%D0%B4%D0%B6%D0%B5%D1%82%D0%B0-%D0%BD%D0%B0-%D0%9D%D0%97%D0%9E%D0%9A/", "text": "116 милиона лева повече са заложили за болнична помощ в проектобюджета на Националната здравноосигурителна каса от Българския лекарски съюз (БЛС) за 2018 година. 10 години цените на медицинските дейности в болничната и в извънболничната помощ не са променяни, каза пред \"Хоризонт\" д-р Венцислав Грозев, председател на Българския лекарски съюз: Цялото интервю с д-р Венцислав Грозев можете да чуете от звуковия файл. Програма Хоризонт (/horizont) Общество (/horizont/society/list) Преди всички (/horizont/beforeeveryone/broadcast) БЛС (/search?q=БЛС) болнична помощ (/search?q=болнична помощ) НЗОК (/search?q=НЗОК) проектобюджет (/search?q=проектобюджет) Четвъртък, 07 септември 2017, 10:43:20 ПРОГРАМИ (/) Търсене Търси Лечението, което се осъществява в Република България не е с ниско качество, но как да постигаме качество, как да постигаме това финансиране, как да се обърнем с лице към проблемите на лечебните заведения? Най-ниските заплати в здравеопазването са на ниво общински болници. Има и различни специалности в извънболничната помощ, които не са до такава степен добре финансирани. В кардиологията, в ортопедията нещата са горе-долу на добро ниво, но всичко останало е под нивото. При педиатрите също е изключително зле", "date": "2017.09.07", "title": "БЛС иска още 116 млн. лева в бюджета на НЗОК"}
{"url": "http://www.monitor.bg/a/view/7529-%D0%90%D1%80%D1%85%D0%B5%D0%BE%D0%BB%D0%BE%D0%B7%D0%B8-%D0%BE%D1%82%D0%BA%D1%80%D0%B8%D1%85%D0%B0-%D0%BF%D1%8A%D1%80%D0%B2%D0%B0%D1%82%D0%B0-%D0%B2-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BA%D1%80%D0%B5%D0%BF%D0%BE%D1%81%D1%82%D1%81%D0%BA%D0%BB%D0%B0%D0%B4-%D0%BD%D0%B0-%D1%86%D0%B5%D0%BD%D0%BD%D0%B0-%D0%BC%D0%B5%D0%B4%D0%BD%D0%BE%D1%81%D1%80%D0%B5%D0%B1%D1%8A%D1%80%D0%BD%D0%B0-%D1%80%D1%83%D0%B4%D0%B0/", "text": "Археолози откриха първата в България крепост-склад на ценна медно-сребърна руда край Бургас, съобщи директорът на Националния исторически музей Божидар Димитров. Откритието е направено край бившите мини „Росен” (до бургаското село Атия), закрити в началото на 90-те години на ХХ век.\nКрепостта има формата на правилен квадрат с дължина 100 м, дебелина на стените 1,60 м и е открита благодарение на спътникова снимка. Разкопките са на НИМ и се осъществяват под ръководството на Павлина Девлова. \n\"За съжаление за тази година разкопките скоро трябва да бъдат прекратени, поради началото на ловния сезон. Тук ще се гърми като в Ирак, е казал кметът на черноморската община\", допълва Димитров. \nДобивът на сребро и мед в Античността е достигал наистина гигантски за времето размери. Само нестопената до край шлака в крепостта-склад, според руския археолог Черних, е 160 000 тона.", "date": "2017.09.07", "title": "Археолози откриха първата в България крепост-склад на ценна медно-сребърна руда "}
{"url": "http://www.monitor.bg/a/view/72367-%D0%92%D1%8A%D0%B2-%D0%92%D0%B0%D1%80%D0%BD%D0%B0-%D1%81%D1%8A%D0%B4%D1%8F%D1%82-%D0%BF%D0%BE-%D0%B1%D1%8A%D1%80%D0%B7%D0%B0%D1%82%D0%B0-%D0%BF%D1%80%D0%BE%D1%86%D0%B5%D0%B4%D1%83%D1%80%D0%B0-%D0%BD%D0%B0%D0%BF%D0%B0%D0%B4%D0%B0%D1%82%D0%B5%D0%BB%D0%B8%D1%82%D0%B5-%D0%BD%D0%B5-%D0%BC%D0%B5%D0%B4%D0%B8%D1%86%D0%B8/", "text": "Със заповед на административния ръководител на Окръжната прокуратура във Варна се създава организация за незабавна реакция при престъпления срещу медици по време на изпълнение на службата и функциите им. След получаването на сигнали за престъпления от общ характер срещу медицински специалисти, ще бъдат образувани бързи и незабавни производства, съобщиха вчера от държавното обвинение. В ОД на МВР –Варна са задължени да осигурят разследващи, оперативни работници и експерти за срочното и качествено приключване на започнатите дела срещу извършителите на престъпления срещу лекари и медицински сестри, се посочва в заповедта окръжния прокурор Владимир Чавдаров. Новата организация за незабавна реакция при такива деяния засяга и трите районни прокуратури в Девня, Варна и Провадия, които са на територията на съдебния окръг на Окръжната прокуратура Варна. За всеки случай на насилие над лекар и медицински специалист дежурните прокурори в районните прокуратури са задължени да уведомяват окръжния прокурор. Мерките произлизат от сключеното споразумение между Прокуратурата на Р. България и Министерството на здравеопазването, вследствие на зачестилите случаи на насилие над български лекари и медицински специалисти и заповедта на главния прокурор на Република България по изпълнение на поетите със споразумението ангажименти.", "date": "2017.09.07", "title": "Във Варна съдят по бързата процедура нападателите на медици"}
{"url": "http://www.monitor.bg/a/view/70499-%D0%9F%D0%B8%D1%82%D0%B0%D0%BC%D0%B5-%D0%95%D0%91%D0%92%D0%A0-%D0%B7%D0%B0-%D0%BA%D0%B0%D0%B7%D1%83%D1%81%D0%B0-%D1%81-%D0%BC%D1%8A%D0%B6%D0%B0-%D0%BD%D0%B0-%D0%91%D0%BE%D0%BA%D0%BE%D0%B2%D0%B0/", "text": "Правителството ще изпрати писмо до ЕБВР, с което да изиска позиция от банката по повод казуса с Калоян Митрев, който е българският представител в ръководството на институцията. Това коментира след заседанието на кабинета финансовият министър Владислав Горанов, а поводът са медийни публикации за т.нар. „азербайджанската перачница”, в които изплува и името на Митрев, който е и съпруг на шефката на Юнеско Ирина Бокова. „Правителството ще изиска с писмо позицията на Европейската банка за възстановяване и развитие преди да вземе позиция”, каза Горанов.Министърът  е докладвал на правителството обясненията от Митрев по случая. В тях той твърди, че периодът, за който се отнасят получените от него доходи е извън периода, в който е бил представител на българската страна в банката.Върху всички тези доходи са били платени данъци в България, което по думите на Горанов лесно може за бъде установено от регистрите на НАП.„Дотук имаме само медийни публикации и информация от страна на заинтересованта страна г-н Митрев”, каза Горанов и уточни, че към този момент не виждат нарушение на закона. Именно затова ще изчакат реакцията на банката. Горанов припомни, че правитеството само новминира и предлага, но не избира. Именно в тази връзка и кабинетът не може да уволни Митрев, тъй като това излиза от правомощията на властта. Самият Митрев е посочил, че в самата банка също нямат притеснения относно медийните публикации.  ", "date": "2017.09.07", "title": "Питаме ЕБВР за казуса с мъжа на Бокова"}
{"url": "http://www.monitor.bg/a/view/20523-%D0%9C%D0%B8%D0%BD%D0%B8%D1%81%D1%82%D1%8A%D1%80-%D0%B2%D0%BB%D0%B5%D0%B7%D0%B5-%D0%B2-%D0%A1%D1%82%D0%BE%D0%BB%D0%B8%D0%BF%D0%B8%D0%BD%D0%BE%D0%B2%D0%BE-%D1%82%D1%8A%D1%80%D1%81%D0%B8-%D0%B4%D0%B5%D1%86%D0%B0-%D0%B8%D0%B7%D0%B2%D1%8A%D0%BD-%D1%83%D1%87%D0%B8%D0%BB%D0%B8%D1%89%D0%B5/", "text": " 13 500 хлапета в пловдивска област не са в класните стаи, мобилни екипи обикалят адресите имМинистърът на образованието Красимир Вълчев влезе в „Столипиново”, за да посети адреси на деца, отпаднали от образователната система. Общо такива хлапета в Пловдив и областта са 13 500, а за областния център бройката сочи, че 7 000 деца не са стъпвали в класните стаи. Обходите в града и региона са започнали още миналата седмица и екипите са установили, че голямата част от децата вече не живеят в България.В „Столипиново” Красимир Вълчев бе заедно с мобилния екип и посети първо един от последните блокове в квартала. Там две сестрички на 8 и на 9 години демонстрираха пред просветния министър как могат да четат приказки. На адреса би трябвало да живеят две деца – момиче на 11 години и момче на 14 години, които са извън класните стаи от години. Оказа се, че момиченцето отдавна живее в Германия с родителите си. Момчето пък ходило за малко у нас на училище, след което заминало при баща си в чужбина и после отново се върнало в „Столипиново”. Когато обаче се върнало в гетото, повече не стъпило в класната стая. В момента грижите за него са поверени на дядото, който не може да даде адекватно обяснение защо внукът му не ходи на училище. „Калпазанин е, не ще да ходи на училище”, каза дядото Шабан Алиф на министъра. Заместничката на Вълчев Деница Сачева, която също придружаваше мобилния екип, попита дядото какво иска да работи внукът му и човекът отвърна, че навремето момчето е мечтаело да стане пожарникар.„Като няма завършено основно образование, няма да може да вземе книжка и няма да може да работи това, което иска”, обясни на дядото Сачева. „И аз това му обяснявам, но не му се учи. Какво да го правя? Преди искаше в пожарната да работи, но после се отказа”, се оправдаваше възрастният човек. Той даде за пример другия си внук, който през тази учебна година ще бъде в 9.клас. „Брокер на недвижими имоти иска да става и затова учи”, каза Шабан Алиф. Той повтори, че иска другият му внук също да продължи образованието си, но така и не стана ясно как ще го убеди да се върне обратно в класната стая.Преди да обиколката из „Столипиново” Красимир Вълчев посети Средно училище „Найден Геров” и детска градина „Лилия”, където се срещна с екипите им.„В момента проверяваме всички деца, които ги няма в нашата информационна система, но са в базата данни на ЕСГРАОН, дали са напуснали страната. Ще има такива, които са напуснали страната, но това няма да бъде отчетено в информационните масиви на Гранична полиция. При много случаи само на място може да се констатира това от техните съседи или от кмета на по-малките населени места”, каза Красимир Вълчев след срещата с директори и учители. Той уточни, че все още не е ясен механизмът, по който ще бъдат задължени родителите да уведомяват институциите, когато напускат страната с децата си в ученическа възраст. „При децата, които не бъдат открити на настоящ или постоянен адрес, ще продължи тяхното издирване. Открили сме национален телефон, на който могат да се подават сигнали за деца извън образователната система. Предстои да бъдат открити такива телефони и по регионите”, обясни просветният министър. „Можем да видим такива деца по поляните или по улиците. Често те не са от съответното населено място. Тогава този механизъм ще се задейства, така че те да бъдат идентифицирани и да бъдат временно включени в образователната система там, където са намерени”, каза още той. По думите му в момента е много важно взаимодействието между институциите. Подготвят се и промени при плащането на семейните помощи за деца. Примерно учителите ще могат да предложат на социалния работник сумите да се дават в натура и това предложение ще бъде задължително за изпълнение. Друга промяна е социалният медиатор да стане професия.„Училищата в момента ползват такива медиатори. Тяхната дейност е много ефективна, когато става дума основно за ромски деца. Затова сме им препоръчали да направят усилия да ги задържат тези медиатори. Този въпрос ще бъде решен. Надеждата ни е действително да има повече медиатори и ще разширяваме средствата за училища, които имат нужда от медиатори”, заяви още Вълчев. В момента, ако директор на училище подаде информация към социалните да спрат помощите на семейства, чиито деца не ходят на училище, тези пари постъпват в школата. Предстои да бъдат увеличени и часовете по български език за тези хлапета, за които официалният език на страната ни не е майчин. От МОН предвиждат предоставяне на повече средства по критерия за концентрация на деца от уязвими групи, с родители, чийто образователен статус е нисък. „Имаме немалък процент на деца с родители с ниско образование, които не са включени в образователната система. Този процент е много по-голям за 3 и за 4-годишните деца. Затова мярката за задължитения обхват на децата на 4 години за нас е ключова. Тя гарантира, че тези деца ще имат по-малко трудности на входа на 1 клас”, каза още министърът на образованието в Пловдив. ", "date": "2017.09.07", "title": "Министър влезе в „Столипиново”, търси деца извън училище"}
{"url": "http://www.monitor.bg/a/view/13083-%D0%90%D1%80%D1%85%D0%B5%D0%BE%D0%BB%D0%BE%D0%B7%D0%B8-%D1%89%D0%B5-%D0%B4%D0%B8%D1%80%D1%8F%D1%82-%D0%BA%D1%80%D0%B5%D0%BF%D0%BE%D1%81%D1%82%D1%82%D0%B0-%D0%92%D0%B5%D1%80%D1%81%D0%B8%D0%BD%D0%B8%D0%BA%D0%B8%D1%8F/", "text": " Започват разкопки в местността Градището край село Мелница, където се предполага че е била средновековната крепост Версиникия, за която съществуват множество податки във византийските писмени източници, съобщи директорът на етнографско-археологическия музей в Елхово Христо Христов.По думите му районът е нещо като „опитно поле“ за вече няколко поколения иманяри.Никой не бил в състояние да каже какви и колко безценни находки са били намерени с модерните металотърсачи. Имало обаче податки, че част от съкровищата са предлегани на аукциони в чужбина.Според запазените хроники край Версиникя са били разположени войските на хан Крум /803-814 г./ преди да влязат в схватка с армията на византийски изператор Михаил І Рангаве на 22 юни 813 година.След тази ,завършила с пълен разгром на Рангаве и войските му Крум завладява цяла Тракия и я включва в територията на българската държава.Скоро след разгрома той се отказва от титлата си и отсътва престола на Лъв Арменец.Месец по-късно българите достигат Константинопол и само смъртта на хана осуетява завземането на Вечния град.Разкопките, които ще продължат 2 седмици се финансират от собствените приходи на музея в Елхово, техен ръководител е д-р Чавдар Кирилов от СУ „Св. Климент Охридски”.Успоредно и отново със средства от бюджета на музея до дни ще започне проучване под ръководството на проф. Даниела Агре на тракийска надгробна могила в землището на село Кирилово, Елховско, където се предполага че е пог. Надгробните могили са знак за общественото положение на погребанияребан тракийски аристократ.В момента проф. Агре приключва работата си в местността Татар Маша до тополовградското село Княжево, където бяха разкрити останките на богат тракийски укрепен династичен дом /резиденция/ от края на ІV и началото на ІІІ век пр.Хр. ", "date": "2017.09.07", "title": "Археолози ще дирят крепостта Версиникия"}
{"url": "http://www.monitor.bg/a/view/63687-%D0%9F%D1%83%D1%81%D0%BA%D0%B0%D1%82-%D0%BD%D0%BE%D0%B2-%D1%82%D1%8A%D1%80%D0%B3-%D0%B7%D0%B0-%D1%81%D0%B0%D0%B9%D1%82-%D0%BD%D0%B0-%D0%91%D0%93-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE/", "text": "Процедурата за подбор на изпълнител, който да направи сайта за българското председателство на Съвета на ЕС, е подновена. Това съобщи ресорният министър Лиляна Павлова в интервю за БНР. Както агенция „Монитор“ писа, предишната обществена поръчка беше спряна преди дни, тъй като нито една от трите фирми, които кандидатстваха, не успяха да покрият условията. Това бяха „Информационно обслужване“ АД, „СТРАТЕГМА“ ООД и „АГЕНЦИЯ ДИЗАЙН БГ“ ЕООД.„Оказа се, че нямат или не могат да докажат опит в изработването на поне два такива сайта с допълващи компоненти като лайвстрийминг“, уточни Павлова. По думите й за новата процедура са направени промени, за да се явят повече кандидати, които да могат да отговорят на изискванията. „В това няма драма, защото сайтът трябва да започне да функционира на 1 декември, а дотогава има напълно достатъчно време“, категорична бе Павлова. Тя увери още, че до края на годината ще бъде завършен и ремонтът на НДК и сградата ще отговаря на изискванията за провеждане на събитията.Междувременно правителството одобри Наръчник за членовете на Министерския съвет във връзка с председателството. Той съдържа систематизирана информация за функциите и задачите на ротационното председателството на Съвета на ЕС, за взаимодействието му с Европейския парламент, както и практически препоръки за подготовка на министрите за работата с ЕП в периода преди и по време на председателството.", "date": "2017.09.07", "title": "Пускат нов търг за сайт на БГ председателството"}
{"url": "http://www.monitor.bg/a/view/38836-4%D0%BC%D0%B0-%D0%BF%D1%81%D0%B8%D1%85%D0%BE%D0%BB%D0%BE%D0%B7%D0%B8-%D0%B8-2%D0%BC%D0%B0-%D0%BF%D1%80%D0%BE%D0%BA%D1%83%D1%80%D0%BE%D1%80%D0%B8-%D1%81%D0%B0-%D0%B2-%D0%A1%D1%82%D1%80%D0%B5%D0%BB%D1%87%D0%B0-%D0%B7%D0%B0%D1%80%D0%B0%D0%B4%D0%B8-%D1%81%D0%B0%D0%BC%D0%BE%D1%83%D0%B1%D0%B8%D0%B9%D1%81%D1%82%D0%B2%D0%BE%D1%82%D0%BE-%D0%BD%D0%B0-11%D0%B3%D0%BE%D0%B4%D0%B8%D1%88%D0%BD%D0%B8%D1%8F-%D0%92%D0%B5%D0%BD%D0%B8/", "text": "Четирима психолози от Института по психология на МВР са в Стрелча и правят психологически изследвания на близките на 11-годишното дете, което се самоуби на 4 септември с ловната пушка на баща си. В Стрелча са командировани и двама прокурори от отдел“ Специализиран“ на Върховната касационна прокуратура, които ще направят допълнителен анализ на доказателствата. Това съобщи в Пазарджик говорителят на главния прокурор Сотир Цацаров-Румяна Арнаудова. Тя допълни, че  по случая са назначени съдебно-медицинска, балистична, химическа, дактилоскопска експертизи. Освен това е назначена и комплексна психологическа експертиза, която ще бъде изготвена от 4-та специалисти. Засега нямаме отговор на въпроса защо и при какви обстоятелства детето е взело решение да се самоубие, коментира Арнаудова. Тя уточни, че са назначени видеотехнически експертизи на иззетите телефон и лаптоп, принадлежали на 11-годишното момче. От специалисти от отдел“ Киберпрестъпност“ към  ГДБОП ще бъде направено изследване и на неговия фейсбук профил. В телефона на детето са открити два видеофайла, които на практика са послание към родителите му. Детето се е сбогувало с тях, каза Арнаудова и допълни, че родителите още не са ги видели и не е коректно да се оповестява тяхното съдържание. За пореден път Румяна Арнаудова апелира към родителите да бъдат внимателни и да разговарят със своите деца, особено ако забелязват промяна в поведението и нагласите им.  ", "date": "2017.09.07", "title": "4-ма психолози и 2-ма прокурори са в Стрелча заради самоубийството на 11-годишния Вени"}
{"url": "http://www.monitor.bg/a/view/62372-%D0%97%D0%BE%D1%8F-%D0%A1%D0%B0%D0%B2%D0%BE%D0%B2%D0%B0-%D0%B5-%D0%BD%D0%B0%D0%B7%D0%BD%D0%B0%D1%87%D0%B5%D0%BD%D0%B0-%D0%B2%D1%80%D0%B5%D0%BC%D0%B5%D0%BD%D0%BD%D0%BE-%D0%B7%D0%B0-%D0%B4%D0%B8%D1%80%D0%B5%D0%BA%D1%82%D0%BE%D1%80-%D0%BD%D0%B0-%D0%A1%D0%9C%D0%93/", "text": "Зоя Савова е назначена временно на длъжността директор на Софийската математическа гимназия \"Паисий Хилендарски\", съобщи БНТ.След като на 5 септември Комисия от Регионалното управление по образованието в София връчи заповед за освобождаването на директора на СМГ Антони Стоянов, Савова беше назначена на поста. Тя е дългогодишен преподавател по математика в СМГ.\nПо информация на председателят на Регионалното управление по образованието в София Ваня Кастрева Савова ще изпълнява временно длъжността, докато се организира конкурс за избирането на нов директор.Припомняме, през последните няколко месеца в СМГ имаше множество конфликти. Споровете започнаха след като бившият директор Стоянов уволни учителката по математика Петя Тодорова и не поднови договорите на други преподаватели от учителската колегия на гимназията. Като мотиви за уволнението на Тодорова бившият директор посочи, че тя е уронила престижа и името на учебното заведение, участвайки в комисия за математическото състезание \"Европейско кенгуру\".", "date": "2017.09.07", "title": "Зоя Савова е назначена временно за директор на СМГ"}
{"url": "http://www.monitor.bg/a/view/33889-%D0%9F%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%B8-%D0%9D%D0%90%D0%9F-%D0%BF%D1%80%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%BC%D1%8A%D0%B6%D0%B0-%D0%BD%D0%B0-%D0%91%D0%BE%D0%BA%D0%BE%D0%B2%D0%B0/", "text": "  Горанов: Питаме ЕБВР за казуса с Митрев, не можем да го уволнимСофийската градска прокуратура и НАП започват проверка на Калин Митрев, който е българският представител в ръководството на ЕБВР и съпруг на шефката на ЮНЕСКО Ирина Бокова. Държавното обвинение ще направи самостоятелна проверка на изнесените данни за данъчни престъпления и пране на пари, а това ще стане по разпореждане на главния прокурор Сотир Цацаров, съобщиха вчера от прокуратурата. Поводът са медийните публикации за т.нар. Азербайджанска печатница и извършени плащания от азербайджански компании по сметки на Митрев.Правителството ще изпрати писмо до Европейската банка за възстановяване и развитие (ЕБВР), с което да изиска позиция от банката по повод казуса с Митрев и едва след това ще излезе със свое становище. Това пък заяви финансовият министър Владислав Горанов след заседанието на кабинета. Той е докладвал пред премиера Бойко Борисов и министрите обясненията, които Митрев е дал по случая. В тях той твърдял, че периодът, за който се отнасят получените от него доходи, е извън периода, в който е представител на България в банката. Върху всички тези доходи са били платени данъци у нас, което по думите на Горанов лесно може да бъде установено от регистрите на НАП. „Дотук имаме само медийни публикации и информация от страна на заинтересуваната страна г-н Митрев”, каза Горанов и уточни, че към този момент не виждат нарушение на закона. Именно затова ще изчакат реакцията на банката. Горанов припомни, че правителството само номинира и предлага, но не избира. Именно в тази връзка и кабинетът не може да уволни Митрев, тъй като това излиза от правомощията на властта.„Изпратете писмо до сър Чакрабати – какво мисли и как ще реагира банката и ще реагира ли изобщо в случая, и като получиш отговора, ще ни запознаеш да предприемем действия“, заявил премиерът Борисов, стана ясно от стенограмата на заседанието. В обясненията си пък Митрев посочил, че работил като независим консултант по договори в България, Швейцария, Кипър, Англия и Азербайджан и други страни, като това е ставало в периода от 2010 г. до началото на 2014 г. Митрев е посочил още, че в банката нямат притеснения относно медийните публикации.  ", "date": "2017.09.07", "title": "  Прокуратурата и НАП  проверяват мъжа на Бокова"}
{"url": "http://www.monitor.bg/a/view/497-%D0%90%D0%B4%D0%BC%D0%B8%D0%BD%D0%B8%D1%81%D1%82%D1%80%D0%B0%D1%86%D0%B8%D0%B8%D1%82%D0%B5-%D0%B4%D0%B0%D0%B2%D0%B0%D1%82-100-%D0%BC%D0%BB%D0%BD%D0%BB%D0%B2-%D0%B7%D0%B0-%D0%BA%D0%BE%D0%BC%D0%BF%D1%8E%D1%82%D1%80%D0%B8-%D0%BD%D0%BE-%D0%BD%D0%B5-%D0%B8-%D0%B7%D0%B0-%D0%B5%D1%83%D1%81%D0%BB%D1%83%D0%B3%D0%B8/", "text": "Близо 100 млн. лева планират да похарчат администрациите за ИТ технологии през следващата година. Парите обаче са предимно за вътрешно ползване - нови компютри, лаптопи, принтери и софтуер, а не за подобряване на електронните услуги. Това стана ясно от думите на Росен Желязков, който в момента оглавява Агенцията за електронно управление. Поводът за коментара му е одобреният от правителството отчет за информационните ресурси на държавната администрация, както и плана за 2018-та. По думите му има сериозен дисбаланс между предлаганите е-услуги и харчовете за компютърни технологии. Така най-много са разходите, заложени за хардуер – около 40 млн. лева. Преобладаваща част от тях се падат на 18 администрации. Около 35 млн. лева са за софтуер и приложни системи, а 10 млн. за комуникационно оборудване. До края на 2018-та от агенцията ще обследват всички около 3000 администрации, като целта е догодина да знаят с какви ИТ технологии разполага всяка една от тях, като всичко ще влезе в е-регистър. Пак до 2018 г. всички администрации трябва да обменят документи електронно. В момента само пет общини предлагат 51 е-услуги, като целта е догодина това да важи за всички общини в страната. От 62 е-регистъра, само 8 реално могат да обменят напълно данни помежду си. От думите на Желязков стана ясно, че МФ иска най-много документи и данни по служебен път и така облекчава гражданите да разнасят документи на хартия. Така от близо 100 000 влизания месечно в системата „REGIX”, над 96 000 са именно от финансите. Ще се електронизирани само онези услуги, които са ползвани поне 5000 пъти в годината. ", "date": "2017.09.07", "title": "Администрациите дават 100 млн.лв.  за компютри, но не и за е-услуги"}
{"url": "http://www.monitor.bg/a/view/1633-%D0%9F%D0%BE%D1%87%D0%B8%D0%BD%D0%B0-%D0%B1%D0%B8%D0%B2%D1%88%D0%B8%D1%8F-%D1%88%D0%B5%D1%84-%D0%BD%D0%B0-%D0%92%D0%9A%D0%A1-%D0%98%D0%B2%D0%B0%D0%BD-%D0%93%D1%80%D0%B8%D0%B3%D0%BE%D1%80%D0%BE%D0%B2/", "text": "Иван Григоров, председател на Върховния касационен съд в периода 2000 - 2007 г., почина на 72-годишна възраст, съобщиха близки до семейството.Григоров е известен юрист. Беше член на Висшия съдебен съвет и негов говорител, както и съдия от квотата на Върховния съд в Конституционния съд от 1994 г. до 2000 г.Завършва право в Софийския университет и специализира наказателно право и наказателен процес.Иван Григоров е внук, по бащина линия, на Стамен Григоров - българският учен, описал за първи път през 1905 г. бактрията Лактобацилис булгарикус, която служи за заквасване на киселото мляко.  ", "date": "2017.09.07", "title": "Почина бившият шеф на ВКС Иван Григоров"}
{"url": "http://www.monitor.bg/a/view/22111-15%D0%B3%D0%BE%D0%B4%D0%B8%D1%88%D0%B5%D0%BD-%D0%BF%D0%BE%D1%87%D0%B8%D0%BD%D0%B0-%D0%BE%D1%82-%D1%81%D1%8A%D1%80%D1%86%D0%B5-%D0%B2-%D0%B4%D0%BE%D0%BC%D0%B0-%D1%81%D0%B8/", "text": "15-годишен младеж почина внезапно в дома си в горнооряховското село Янтра. Мъртвият Илиян В. бил открит от майка си около 2,00 ч. през нощта. Родителката веднага извикала спешна помощ, но пристигналите лекари не могли да помогнат на момчето, което вече било мъртво. Според медицинското заключение смъртта  е причинена от внезапно спирне на сърцето. При огледа по тялото на младежа не са открити следи от упражнено насилие. Приживе Илиян боледувал от астма, но въпреки това бил физически активен, спортувал и играел футбол. След броени дни той трябвало да започне училище в Горна Оряховица. ", "date": "2017.09.07", "title": "15-годишен почина  от сърце в дома си"}
