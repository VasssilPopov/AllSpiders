{"url": "http://www.monitor.bg/a/view/60965-%D0%94%D0%B2%D0%B0-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D1%81-%D1%85%D0%B5%D0%BB%D0%B8%D0%BA%D0%BE%D0%BF%D1%82%D0%B5%D1%80-%D0%BD%D0%B0%D0%B4-%D0%B7%D0%BE%D0%BD%D0%B0%D1%82%D0%B0-%D0%BD%D0%B0-%D1%82%D1%80%D1%83%D1%81%D0%B0-%D0%BE%D1%82-72-%D0%BF%D0%BE-%D0%A0%D0%B8%D1%85%D1%82%D0%B5%D1%80-%D0%B2-%D0%9C%D0%B5%D0%BA%D1%81%D0%B8%D1%85%D0%BE/", "text": "\n                    Военен хеликоптер, в който са пътували мексиканският министър на вътрешните работи и губернаторът на щата Оахака, катастрофира и двама души загинаха, предадоха световните агенции.\n\nВътрешният министър Алфонсо Наварете и губернаторът Алехандро Мурат не са сериозно пострадали. Пилотът на машината загубил управление и тя паднала от няколко десетки метра в района на град Пинотепа Насионал в Оахака.\n\nХеликоптерът е бил на обиколката на засегнатия от силното земетресение щат Оахака. Трусът с магнитуд 7,2 предизвика материални щети на десетки сгради, но няма жертви. Заради земетресението без ток за известно време останаха 1 милион души.\n                    ", "date": "2018.02.17", "title": "Двама загинаха с хеликоптер над зоната на труса от 7,2 по Рихтер в Мексихо"}
{"url": "http://www.monitor.bg/a/view/8460-%D0%9F%D0%BE%D1%80%D0%B5%D0%B4%D0%BD%D0%B0-%D0%BC%D0%B0%D1%86%D0%BA%D0%B0-%D0%BE%D1%82-%D0%9F%D0%BB%D0%B5%D0%B9%D0%B1%D0%BE%D0%B9-%D1%81%D0%BF%D0%BE%D0%B4%D0%B5%D0%BB%D0%B8-%D0%B7%D0%B0-%D1%81%D0%B5%D0%BA%D1%81-%D1%81-%D0%A2%D1%80%D1%8A%D0%BC%D0%BF-%D0%B8-9%D0%BC%D0%B5%D1%81%D0%B5%D1%87%D0%BD%D0%B0-%D0%B2%D1%80%D1%8A%D0%B7%D0%BA%D0%B0/", "text": "\n                    Доналд Тръмп е започнал през 2009 г. деветмесечна извънбрачна връзка с плеймейтката на \"Плейбой\" Карен Макдугъл. Това свидетелства самата тя в собственоръчно написана изповед от осем страници, с която се е сдобило сп. \"Ню Йоркър\" с посредничество на неин познат, предаде АП.\n\nЖената потвърждава, че е автор на историята, публикувана днес от списанието онлайн, но отбелязва, че не желае да казва нищо публично за Тръмп, защото била подписала споразумение за поверителност.\n\nМакдугъл твърди, че Тръмп й показал спалнята на съпругата си в \"Тръмп тауър\" и я водел в частното си бунгало в хотел \"Бевърли хилс\". Любовният роман приключил, според жената, когато тя започнала да изпитва угризения и след като Тръмп направил обиден коментар за възрастта на майка й и вулгарна забележка за анатомията на чернокожите мъже. \n\nВ публикацията на \"Ню Йоркър\" пише, че по време на президентската кампания през 2016 г. бившата плеймейтка получила 150 хиляди долара от таблоида \"Нешънъл инкуайърър\" за правата върху нейната история за любовна връзка с който и да е \"женен мъж\". Разпространяваният по супермаркетите таблоид не е публикувал историята.\n\nВ навечерието на изборния ден през ноември 2016 г. \"Уолстрийт джърнал\" писа, че таблоидът, чийто издател Дейвид Пекър е отдавнашен приятел на Тръмп, платил за историята на Карен Макдугъл, но не я отпечатал - практика в таблоидния бранш, известна като \"хвани и убий\", припомни АП.\n\n\"Ню Йорк\" посочва, че според коментар на Белия дом Тръмп никога не е имал връзка с тази жена. Предполагаемият му романс се е случил малко след като той сключва третия си брак с Мелания, която му е настоящата съпруга.\n                    ", "date": "2018.02.17", "title": "Поредна мацка от „Плейбой” сподели за секс с Тръмп и 9-месечна връзка"}
{"url": "http://www.monitor.bg/a/view/76720-13-%D1%80%D1%83%D1%81%D0%BD%D0%B0%D1%86%D0%B8-%D1%81%D0%B5-%D0%BE%D0%BA%D0%B0%D0%B7%D0%B0%D0%BB%D0%B8-%D1%84%D0%B0%D1%82%D0%B0%D0%BB%D0%BD%D0%B8-%D0%B7%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D0%B8%D0%B7%D0%B1%D0%BE%D1%80%D0%B8/", "text": "\n                    \"Главният готвачът на Путин\" и \"Фабрика за тролове\" са главните обвинени за руската намеса в американските избори отпреди две години, предаде АФП. Вчера стана ясно, че Робърт Мълър, специалният прокурор, водещ разследването в САЩ, обвинява 13 физически лица и три юридически лица.\n\nНачело на физическите лица е бинесменът Евгений Пригожин. Той е известен с прозвището \"Главния готвач на Путин\". Смятан е за близък до Кремъл. Той е начело на компанията Конкорд, която действа в сектора на ресторатньорството и кетъринга. Компанията осигурява храната за редица прояви и събирания в Кремъл. Тя вече е обект на американски санкции.\n\nСамо в Москва компанията е спечелила договори на стойност 1,6 милиарда рубли (27 милиона долара) за осигуряване на храната за държавни училища. За повече от 10 години, откакто установи отношения с Путин, бизнесът на Пригожин се разширил, от услугите до отбраната, предаде АП.\n\nРуски издания твърдят, че той е свързан с групата на руски наемници Вагнер, пращаща хора в Сирия да се сражават на страната на руските сили. Пригожин отхвърля каквито и да е връзки с тази група. Руските издания свързват Пригожин и с компанията Евро Полис или Йевро Полис, която също е свързана с Вагнер и е обект на американски санкции от януари.\n\nСпоред Вашингтон тази компания има договор със сирийското правителство за защита на петролните и газовите полета в Сирия в замяна на 25 процента от тяхната продукция. Според руски издания компанията е сключила и тайно споразумение, целящо получаване на контрол върху някои петролни и газови складове и рафинерии в Сирия, ако нейните хора изгонят оттам бунтовниците, противопоставящи се на режима, предаде АФП.\n\nВашингтон обвинява Пригожин, че е финансирал групата от руснаци, намесили се в американските избори. Пригожин коментира тези обвинения с това, че американците виждат, онова, което им се искат да видят.\n\n\"Фабриката за тролове\" пък се нарича Агенция за интернет изследвания и е базирана в Санкт Петербург, родния град на Владимир Путин. Всички обвинени руски физически лица са работели за нея, твърди Вашингтон. Пригожин и компаниите, които контролирал, са я финансирали, предаде АФП\n\n\"Фабрикана за тролове\" контролирала хиляди фалшиви акаунта в социалните мрежи. Първо била създадена през 2014 г., за да влияе на вътрешния политически живот, но през 2015 г. била преориентирана към американското обществено мнение. В отдела й за САЩ работели 90 души. Жена, работила във фабриката, разказва за АФП, че е била наета да пише хвалебствия за Путин и да ги публикува в различни блогове под различни самоличности. Тя публикувала и стотици коментари в други интернет сайтове.\n\nГрупата обвинени от Вашингтон служители на \"Фабриката за тролове\" се представяла за американски граждани, създавала е фалшиви персонажи в социалните медии и е администрирала акаунти във Фейсбук, Туитър, Инстаграм и ЮТюб, в които се разглеждали въпроси, разделящи обществото, като например религията или имиграцията, предаде АФП.\n\nВ Тенеси групата създала, например, фалшив акаунт на Републиканската партия, привлякъл над 100 000 абонати. Групата е създала фалшиви акаунти на мюсюлмански активисти или активисти на каузата на цветнокожите. Няколко дни преди изборите за президент през ноември 2016 г. от тези акаунти бил отправен призив да не се гласува за Хилари Клинтън, предаде АФП. Клинтън била описана в един от тези акаунти като по-малкото зло от Тръмп, но се казвало, че не бива да се прибягва до по-малкото зло и затова било по-добре да не се гласува за нито един от двамата кандидати, предаде АП.\n\n\"Фабриката за тролове\" се е свързала с доброволец от екипа на Тръмп и той й е предоставил материали от предизборната кампания, без да знае на кого ги дава. Което означава, че замесените американци не са знаели, че подпомагат руснаците, предаде АФП.\n\n\"Фабриката за тролове\" е организирала и финансирала митинги на привърженици на Тръмп. А след изборите е организирала и демонстрации на привърженици и на противници на Тръмп, например в Ню Йорк.\n\nСтотици хора са участвали в тази голяма кампания за дестабилизация, която е разполагала с бюджет от няколко милиона долара. Според руската преса Агенция за интернет изследвания е свързана с руското разузнаване.\n\nРуснаци сред обвинените 13 физически лица са пътували като туристи до САЩ и са обиколили за две седмици през юни 2014 г. девет щата. Те са наблюдавали активността в социалните медии, анализирали са честотата на постовете и ангажираността на аудиторията. При завръщането си в Русия някои от руснаците са се представили като американски граждани с различни политически пристрастия, за да се свързват с политически и социални активисти. После ръководството на групата поставило цел - подкопаване на кандидатурата на Хилари Клинтън за сметка на тази на нейния демократически опонент в първичните избори - Бърни Сандърс, предаде АП.\n\nРуснаците купили и място на сървър в САЩ и използвали виртуална частна мрежа, за да може да извършнат комуникациите си в социалните медии, така че да изглежда, че са базирани в САЩ.\n\nТе са разчитали на кражби на самоличност, на кражба на социално осигурителни номера, на адреси, на рождени дати на истински американци. Те са открили и банкови сметки във федерална банка, акаунти в системата за разплащания ПейПал чрез открадната самоличност или фалшиви шофьорски книжки и са се сдобили с подправени кредитни карти и номера на банкови сметки към най-малко 6 банки, предаде АП.\n\nКато пример за дейността на групата е създаването във Флорида на фалшива личност в интернет на име Мат Скайбър. Той отправял призиви за флашмобове в подкрепа на Тръмп във Флорида. В този щат Тръмп спечели с едва 120 000 гласа от общо 9 милиона подадени бюлетини.\n\nСред ключовите фигури в разследването за руска намеса в американските избори е и специалният прокурор Робърт Мълър, допълва АП.\n\nТой бе директор на ФБР след атентатите от 11 септември 2001 г. в продължение на 12 години и превърна управлението в национална разузнавателна агенция. Пенсионира се през 2013 г. и започна работа в частна юридическа фирма, извършваща знакови разследвания. Бе назначен за специален прокурор на 17 май 2017 г. от заместник главния прокурор Род Розенстайн.\n                    ", "date": "2018.02.17", "title": "13 руснаци и три лица се оказали фатални за американските избори"}
{"url": "http://www.monitor.bg/a/view/33991-%D0%90%D0%BD%D1%81%D0%B0%D0%BC%D0%B1%D1%8A%D0%BB%D1%8A%D1%82-%D0%B2%D0%B7%D0%B5-%D1%81%D1%80%D0%B5%D0%B1%D1%80%D0%BE-%D0%BE%D1%82-%D0%9C%D0%BE%D1%81%D0%BA%D0%B2%D0%B0/", "text": "\n                    Ансамбълът на България по художествена гимнастика спечели сребърен медал в многобоя на турнира от веригата Гран При, който се провежда в руската столица Москва, съобщи Гонг.\nСимона Дянкова, Елена Бинева, Мадлен Радуканова, Теодора Александрова и Лаура Траатс събраха сбор от 36.350 точки (18.500 за съчетанието с 5 обръча и 17. 850 за съчетанието с три топки и две въжета), което ги постави на второто място.\nМомичетата на Весела Димитрова, за които това е първо официално състезание за новия сезон, допуснаха неточности в изиграванията си, но въпреки това получиха високи оценки. Това е така, защото по новия правилник оценката за трудност е отворена и всички елитни отбори се стараят да съберат колко се може по-висока стойност за трудност.\nШампиони станаха домакините от Русия със сбор от 36.400, които гониха топка извън терена и получиха само 16.550 за смесеното съчетание, но на обръчи компенсираха и с оценка от 19.850 се изкачиха на първото място.\nБронзовият медал отиде при петорката на Финландия, която събра 28.850 точки.\n\n \n                    ", "date": "2018.02.17", "title": "Ансамбълът взе сребро от Москва"}
{"url": "http://www.monitor.bg/a/view/54763-%D0%97%D0%BE%D0%B3%D1%80%D0%B0%D1%84%D1%81%D0%BA%D0%B8-%D1%81%D0%BA%D0%BE%D1%87%D0%B8-%D1%81%D0%B0%D0%BC%D0%BE-%D0%B4%D0%BE-35%D0%BE-%D0%BC%D1%8F%D1%81%D1%82%D0%BE/", "text": "\n                    Владимир Зографски завърши 35-и на голямата шанца на олимпийския турнир по ски скок в Пьонгчанг. Българинът направи опит от 119,5 метра, но със 105,9 точки остана на 4,7 точки от място сред първите 30, които продължават във финалния етап на надпреварата.\n\nТой се класира 14-и на малката шанца и записа рекордно класиране за български ски скачач на олимпийски игри, но днес не успя да се доближи до това постижение.\n\nЛидер преди вторите скокове е защитаващият титлата си от Сочи 2014 Камил Стох (Полша) със 143,8 точки след опит от 135,0.\n\nВтори със 140,4 точки е австриецът Михаел Хайбьок, който направи най-дългия скок от 140,0 метра.\n\nТрети е олимпийският шампион от Пьонгчанг 2018 на малката шанца Андреас Велингер (Германия) със 138,8 точки след 135,5 метра.\n                    ", "date": "2018.02.17", "title": "Зографски скочи само до 35-о място"}
{"url": "http://www.monitor.bg/a/view/74305-%D0%9D%D0%BE%D1%80%D0%B2%D0%B5%D0%B6%D0%BA%D0%B0-%D0%B5-%D0%BD%D0%B0%D0%B9%D1%83%D1%81%D0%BF%D0%B5%D1%88%D0%BD%D0%B0-%D0%B2-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D0%B7%D0%B8%D0%BC%D0%BD%D0%B8-%D0%BE%D0%BB%D0%B8%D0%BC%D0%BF%D0%B8%D0%B0%D0%B4%D0%B8/", "text": "\n                    Норвежката Марит Бьорген е най-успешната състезателка в историята на зимни олимпиади.\n\n37-годишната Бьорген помогна на Норвегия да спечели олимпийската титла в щафета 4 по 5 километра ски-бягане в Пьонгчанг 2018 и вече има 13 медала, 7 от които златни, от олимпиади. Така тя се изравни със своя сънародник Оле Ейнар Бьорндален. \n\nБьорген остава на трета позиция във вечната ранглиста, тъй като има по-малко златни отличия от Бьорндален и Бьорн Дели.\n\nДесетте най-успешни спортисти на Зимни олимпийски игри:\n1. Оле Ейнар Бьорндален (Норвегия, биатлон) - 1998-2014 - 13 медала (8 златни, 4 сребърни и 1 бронзов)\n2. Бьорн Дели (Норвегия, ски-бягане) - 1992-1998 - 12 (8, 4, 0) \n3. Марит Бьорген (Норвегия, ски-бягане) 2002-2018 - 13 (7, 4, 2) \n4. Любов Егорова (Русия, ски-бягане) - 1992-1994 - 9 (6, 3, 0)\n5. Виктор Ан (Русия, шорттрек)-Ан Хюн-Со (Република Корея) - 2006-2014 - 8 (6, 2, 0)\n6. Лидия Скобликова (Русия, бързо пързаляне с кънки) - 1960-1964 - 6 (6, 0, 0)\n7. Иреен Вюст (Холандия, бързо пързаляне с кънки) - 2006-2018 - 10 (5, 4, 1)\n8. Клаудия Пекщайн (Германия, бързо пързаляне с кънки) - 1992-2018 - 9 (5, 2, 2)\n9. Лариса Лазутина (Русия, ски-бягане) - 1992-2002 - 7 (5, 1, 1)\n10. Клас Тунберг (Финландия, бързо пързаляне с кънки) - 1924-1928 - 7 (5, 1, 1)\n                    ", "date": "2018.02.17", "title": "Норвежка е най-успешна в историята на зимни олимпиади"}
{"url": "http://www.monitor.bg/a/view/78315-%D0%9A%D1%83%D0%BA%D0%B5%D1%80%D0%B8-%D0%B3%D0%BE%D0%BD%D0%B8%D1%85%D0%B0-%D0%B7%D0%BB%D0%B8%D1%82%D0%B5-%D1%81%D0%B8%D0%BB%D0%B8-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2/", "text": "Кметът на Калофер Румен Стоянов доведе за старта на „Винария” прочутия състав с гайдари\n                    Кукери от Калофер прогониха злите сили в центъра на Пловдив. Танцът им на фона на писъка на калоферските гайди събра очите на пловдивчани и гостите на града, които в хубавото време бяха окупирали всички заведения по пешеходната Главна. Ръководител на кукерския и гайдарския състав е кметът на Калофер Румен Стоянов, който бе в началото на Дионисиевото шествие, в което участва и ансамбъл „Тракия”.Дионисиевото шествие по традиция се проведе, като символичен старт на предстоящата международна изложба „Винария”.Гайдарите, кукерите, танцьорите и музиканти тръгнаха с близо час закъснение от градинката при Джумая Джамия, минавайки по цялата Главна, за да достигнат до фонтаните пред община Пловдив.Там организаторите на събитието бяха приготвили 100-литрова бъчвичка с младо мерло, което разсипаха до капка на всеки, който пожела да опита виното.Всяка година тържеството събира многохилядна публика и завършва с огромно хоро. С обща наздравица се дава символичен старт на  „Винария“. Тази година изложбата започва на 21-ви до 25 февруари в Международен панаир Пловдив, който е организатор заедно с Националната лозаро-винарска камара.Посетителите на „Винария 2018“ ще могат да опитат новата реколта вино, която още никъде не е показвана, да сравнят колекциите на над 50 български и чуждестранни изби, да опознаят вкуса на екзотични напитки, предлагани от водещи търговци. Нови акцент са плодовите ракии и коняци.Сред хитовите експонати на изложбата се открояват единственият в света бял коняк, най-изтънчените и стари марки шотландско уиски. За първи път ще бъде представена линията „Вино за забавление“ в арт бутилки и кенове с рисунки на известен художник на графити. Своя дебют ще направи и уникално българско  вино, узряло с музика на Бетовен. Новост са ръчно навитите пури, отлежавали в специална кедрова стая.\n\n\n\n \n                    ", "date": "2018.02.17", "title": "Кукери гониха злите сили в Пловдив (СНИМКИ, ВИДЕО)"}
{"url": "http://www.monitor.bg/a/view/37305-%D0%9C%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82-%D0%9A%D0%B8%D0%BF%D1%80%D0%B8%D0%B0%D0%BD-%D1%81%D0%BB%D1%83%D0%B6%D0%B8-%D0%BF%D0%B0%D0%BD%D0%B8%D1%85%D0%B8%D0%B4%D0%B0-%D0%B7%D0%B0-%D0%94%D1%8F%D0%BA%D0%BE%D0%BD%D0%B0/", "text": "\n                     \n\n \n\nЗаупокойна панихида по повод 145-та годишнина от кончината на Дякона на свободата Васил Левски ще бъде отслужена от старозагорския митрополит Киприан в катедралния храм „Свети Димитър“ на 19 февруари преди общоградското поднасяне на венци и цветя пред паметника на Апостола, който е в непосредствена близост до църквата.\n\nПо същото време безплатно за всички желаещи ще бъде посещението в метоха, където малкият Васил е учил и който е превърнат в музеен обект.Специалисти от регионалния исторически музей са подотвили беседа и за най-малките.\n\n \n\nСпециална безплатна беседа и обиколка, посветени на престоя и делото на Васил Левски в Стара Загора, заедно с местните революционери и възрожденци, ще се състои на 18 февруари – неделя, от 16 часа. Организатори са Тихомир Рачев и Дамян Тодоров.По повод годишнината от гибелта на Апостола в средно училище „Васил Левски“ в Стара Загора се организира седмица под надслов „Наследници на Васил Левски“. От 19 февруари в почти всички старозагорското училище стартират тематични беседи, състезания и конкурси, сред които „Знам за Апостола“, „Левски и народната песен“, „Състезание Лъвски скок“, „Рисуваме в памет на Апостола“ и др.\n\n \n                    ", "date": "2018.02.17", "title": "Митрополит Киприан служи панихида за Дякона "}
{"url": "http://www.monitor.bg/a/view/70818-%D0%A1%D0%B5%D0%B2%D0%B5%D1%80%D0%BE%D0%B7%D0%B0%D0%BF%D0%B0%D0%B4%D1%8A%D1%82-%D0%BE%D1%82%D0%BD%D0%BE%D0%B2%D0%BE-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82-%D0%B8%D1%81%D0%BA%D0%B0%D0%BD%D0%B8%D1%8F%D1%82%D0%B0-%D1%81%D0%B0-%D0%B2%D1%81%D0%B5-%D1%81%D1%8A%D1%89%D0%B8%D1%82%D0%B5/", "text": "\n                    За четвърта поредна събота искане за изграждане на магистрален път до София и тунел под Петрохан изкара на протест стотици жители на Видин. Протестиращите  отново  блокираха движението по международен път  Е 79  и пътя остана затворен за близо 5 часа. Движението от и за Видин бе възстановено след 15,30 ч. и в двете посоки са бяха образували  километрични  опашки.Протестът и в днешния 17 февруари се движеше по познатия маршрут от предходните три съботи - автоколоната тръгна от бул. \"Панония\" в посока изхода на Видин при ТЕЦ-а. Колоната автомобили и този път беше отклонена в локалното платно, където протестиращите оставиха автомобилите си, преодоляха полицейския кордон и тръгнаха на пешеходен поход в посока Дунавци, с което спряха и целия трафик по пътя Видин - София. Организатори на протеста са гражданското обединение „Единни за промяна” и няколко граждански организации. Протестите ще продължат всяка събота, докато не бъде прието решение на Министерския съвет с ясен ангажимент за изграждане на магистралния път в цялост, категорични са организатори и участници в протестните действия. Организаторите на протеста  в създаденото във Фейсбук събитие обявиха, че се подготвя мащабен протест и на 3 март. \"На 3-ти март, в деня на национална гордост, всички, които милеят за Видин и региона, ще настояват за Решение на Министерски съвет с график, етапи, срокове, индикативна стойност и съгласувано финансиране за целия път до Видин и съответно Решение за стартиране на процедурите за тунел под Петрохан. За да спасим това прекрасно кътче на България от разрухата, изолацията и забравата! За да пътуваме в безопасност и сигурност. За да не чакаме децата си със свити сърца!\", написаха организаторите в създаденото във Фейсбук събитие. Заявката им е, че ако дотогава няма предприети мерки от Правителството, има решимост пътната блокада да продължи 72 часа.\n\n\n                    ", "date": "2018.02.17", "title": "Северозападът отново на протест – исканията са все същите (СНИМКИ)"}
{"url": "http://www.monitor.bg/a/view/50410-%D0%93%D0%BE%D1%82%D0%B2%D0%B0%D1%87%D0%B8-%D0%B8-%D0%BC%D1%8A%D0%B6%D0%B5-%D0%B2-%D1%87%D0%BE%D1%80%D0%B0%D0%BF%D0%BE%D0%B3%D0%B0%D1%89%D0%BD%D0%B8%D1%86%D0%B8-%D0%BF%D1%80%D0%B5%D0%B2%D0%B7%D0%B5%D0%BC%D0%B0%D1%82-%D0%B5%D1%84%D0%B8%D1%80%D0%B0/", "text": "Двама братя в любовен триъгълник в „Откраднат живот“ срещу четири сватби и едно погребение в „Столичаните“ \n                    „Плейтване“, „редукция“, „филетиране“ - това са малка част от термините, които ще наводнят речника на редовия зрител от 26 февруари със старта на Master Chef по bTV. Покрай кулинарното шоу българинът научи, че лещата и кокосовото мляко може да са от различни планети, но се допълват; че децата могат да заровят томахавката с броколите, ако те са подредени като картина в чинията; че готвачът не е шкембест чичко, който пуска плоски лафове в дападжийски стол между две кебапчета време. Той е артисти, психолог и войник. Тази година пролетния сезон ще е повече от любопитен, защото Нова тв влиза в играта на черпаците с Hell's Kitchen („Кухнята на ада“) и това бе обявено с трансфера на Виктор Ангелов в лагера на конкуренцията. За пръв път от финала на „Под прикритие“ насам в ефир ще се завърти повече от един сериал бг производство, и всичко това на фона на великолепно заснетия „Скъпи наследници“, с който bTV разшири прайм тайма си от 18 ч и в който интригата със сигурност ще ни държи „на село“ в рамките на колосалните 170 епизода. „Монитор“ направи бърза дисекция на форматите, които ще осмислят престоя ни пред малкия екран в следващите три месеца. Най-успешният ресторантьор сред рапърите у нас Лео Бианки се присъединява към Андре Токев и Петър Михалчев в четвъртия сезон на Master Chef. Италианецът заема мястото на „човекът, който никога не се усмихва“ - Виктор Ангелов, след като от Нова го привлякоха за лице на Hell's Kitchen. За разлика от Андре Токев и Петър Михалчев, които преди старта на формата бяха напълно непознати за широката аудитория, Бианки е разпознаваем от баба до бебе с палитрата си от кулинарни рубрики в радио и тв ефира, както и с музикалните си колаборации с Део, Рафи и Играта. Първият чужденец в историята на българския „Биг Брадър“ днес е собственик на два от оборотните пицарии в столицата, а ястията му са галили небцето на знаменитости като Ерос Рамацоти, Жерар Депардийо, Тото Котуньо и Григор Димитров. Какъвто и да го играе Лео в MasterChef – доброто-ченге клоун, или приятелят, който не прощава бедно въображение и хаос зад печката на участниците, той ще излезе от шоуто с много по-голяма тежест като кулинарен престиж. В голямата битка за 100 000 лева, кулинарен курс в академия  и титлата MasterChef на България участват твърди характери с разностранни таланти в различни сфери на изкуството, готови да докажат чрез отличния вкус, че са достойни за приза.  „Аз съм човек, който не вярва в таланта при готвенето. Професионалната кухня е 50% дисциплина, 45%заготовки и 5% талант. В работата си съм много взискателен и крещенето е начин за изпускане на парата и е факт, че от време на времедори аз го правя. Hell's kitchen не е училище за готвачи, а тест за професионалните готвачи\", казва Виктор Ангелов. За разлика от вездесъщия Гордън Рамзи, който в американския оригинал на предаванеот сравнява манджите на кандидатите с повръщано, докарва ги до сълзи с псувни и рискува дори да вкара съпругата си като саботьор под прикритие на отбора, Ангелов ще бъде просто...педант. „Поведението на Рамзи във формата за мен е леко преиграно - аз ще изисквам от професионалисти да покажат най-доброто от себе си. Целта ми е да покажа на зрителите каква е реалната ситуация в една кухня, какви са емоциите, как трябва да се държи един бъдещ главен готвач, защото аз ще търся такъв за ресторанта си\", обяснява запаленият колекционер на ретро автомобили.Човек, готвил боб чорба за армията, гурме факир, градил менюто на хотел от световна верига и майка на пет деца, която не е стъпвала в професионална кухня, са част от кандидатите за Hell's Kitchen. Девет към девет ще бъде съотношението между мъже и жени, допуснати до кулинарната битка, чиито старт е на 27 януари по Нова. Всички те ще премерят черпак и фантазия както за чека от 100 000 лв, така и за опцията да се присъединят към екипа на Виктор Ангелов. Графа като майстор на ударите под кръста в опитите да привлече един участник в отбора си и сериозна инвазия на чужденци – това са само две от нещата, които можем да очакваме в „Гласът на България“. Над 3000 кандидата за слава от общо 10 държави са се явили на предварителните кастинги за шоуто, чиито пети сезон тръгва на 18 февруари по bTV. На треньорските столове до Влади Ампов отново ще седнат Камелия, Поли Генова и Иван Лечев, но в регламента ще има някои промени – освен със солови изпълнения и дуети, шоуто ще допуска и подвизите на трио формации. Те ще се включат в надпреварата за голямата награда от 50 000 лв, но без гаранцията, че ще продължат в напред в оригиналния си състав. Таланти от Испания, Армения и САЩ пробват късмета си в риалитито, а най-сериозен е процента на руснаците. „Изненадващо за мен се оказа, че те пристигат впечатлени от представянето ми на «Евровизия». Бях адкси развълнувана и щастлива от този факт.», сподели за „Монитор“ Поли Генова. „Освен сериозният процент чужденци се явиха и много красиви, градски тип хора - излизат със самочувствие на сцената, пеят добре и се държат страхотно... Има обединяване на женската сила сред треньорите, ние с Лечев сме тандем не само защото сме зодия Рак, а и много си симпатизираме. Шоуто ще е суперсилно този сезон, групата е зверска. Ще видите.“, обещава Графа. Ромската перла Софи Маринова е първият обявен участник в „Като две капки вода“. Шестият сезон на шоуто за актьорски превъплъщения стартира по Нова тв от 26 февруари, а фолк звездата се притеснява най-много как ще се справи с произношението си на английски. „Интересно ми е как ще звуча на този език – със сигурност ще ми се падат и такива парчета. Всички знаят уменията ми в балканските песни, но световни хитове и шлагери от поп музиката не пея“, коментира Софка.Компания на сцената ще й прави и колегата й Константин, който очевидно следва примера на Преслава – след като погъделичка егото си във „ВИП Брадър“ да тества походката си на токчета в „Капките“. И двамата са отлично попадение на продуцентите – по детски чиста и с първичната си откровеност Софи е генератор за лафове („Лоренцо, внимавай да не се удавиш, че ще умра от срам!“ е само една от култовите реплики към сина й в интервюта). Константин пък отдавна е повече шоумен с поразяваща уста и безпардонно чувство за хумор, отколкото активно действащ певец. Тембърът му е супер специфичен и женските образи ще бъдат истинско предизвикателство за него, както и сто процентово забавление за зрителите.Първият обявен актьор във формата е Иван Юруков, който в театралните си постановки досега никога не е пял. „Очаквам да бъде наистина забавно и разбира се – предизвикателно. Надявам се да успея да изградя успешен образ с автентично вокално звучене. Да си обръсна краката за женски образ и да обуя чорапогащник – това ще бъде истинско предизвикателство“, споделя Юруков. Фенове си пожелават в рамките на новите епизоди да Станимир Гъмов, който вече се разписа с участие в „Като две капки вода“, ще влезе в ролята на ментор на мястото Милица Гладнишка. \"Как се спасява човешки живот?\" е въпрос, чийто отговор актьорът Велислав Павлов ще търси не в театъра, а в операционните на ВМА и Александровска болница в близкия месец. Носителят на \"Златна роза\" ще попива всеки инфарктен детайл от интервенциите в реално време, за да бъде максимално убедителен като коремен хирург в пети сезон на \"Откраднат живот\". Заедно с него прага на болница „Свети Кирил“ ще прекрачи и екранният му брат (в ролята Димитър Захариев). „Наскоро си мислех за общото между актьорската професия и задълженията на лекарите – мисля, че ги свързва именно отговорността“, казва Павлов. От екипа на продукцията издават за „Монитор“, че между него и д-р Огнянова (Диана Димитрова) ще прехвърчат искри. Посягайки към музата на заминалия за Германия Банков (Юлиан Вергов), героя на Павлов ще влезе в любовен триъгълник с брат си. „Героите ни имат много силна връзка. Губят родителите си, когато моят персонаж е все още малък и нерядко се налага той да ме държи изкъсо, което рано или късно започва да тежи и да създава конфликти“, така Захариев описва динамиката на екранните си взаимоотношения с Павлов. Той също ще влезе в ролята на лекар, който страда от доста зависимости.Петият сезон на най-успешната медицинска драма у нас ще премине под надслова „Критична точка“. „Това е медицински термин – минутите, в които лекарите се борят за човешкия живот. В новия сезон зрителите ще проследят не само екстремни ситуации в лекарската професия, но и критични моменти в любовта и личния живот на героите\", разказва продуцентът на сериала Евтим Милошев. С обир на банков клон ще се борят Герасим Георгиев-Геор и Румен Угрински в пилотния епизод на „Полицаите от края на града“, чиито старт е на 9 март по Нова. Комедията, за чиито нужди е преустроено едно реално РПУ, ще забавлява зрителите всеки петък от 21 ч. Действието ще се развива в несъществуващия екстремно забутан квартал „Запад“, а една от основните локации в продукцията – заведението на Джиджи (Милица Гладнишка) в момента работи като ресторант.В поръчково ушити униформи с пагони ще скочат още Алекс Раева, Ненчо Балабанов, Албена Михова. Историята, въртяща се около шепа ченгета, създаващи повече проблеми, отколкото опазващи обществения ред, ще бъде белязана и от специалното участие на един от най-обичаните тв тандеми – Зуека и Рачков. Като експанзивната и напориста екранна съпруга на Геро ще видим Стефания Колева. „Милица засне първите си сцени със Стефания. Имат страхотна екранна химия, харесват се като колеги и диалозите им отключват смях на ръба на истерията. Понякога от кикотенето им чак не се разбира какви ги говорят, а те го удрят на пълна импровизация, която е много идейна и екипа не спира да снима.“, споделиха за „Монитор“ близки до продукцията. По сценарий персонажа на Гладнишка е самотна женица, чиито мъж е в затвора. Работата й като барман потиска неувереността й и тя смело скача на част от клиентите си след два шота време. Първата „жертва“ на огнения й темперамент в адаптацията по испанския Los hombres de Paco се оказва героя на Васил Василев-Зуека. С подновяването на брачните си обети Йовка (Ева Тепавичарова) и Спас (Руслан Мъйнов) ще повлекат крак за още три сватби в „Столичани в повече“. Рекордьорът по екранно дълголетие сред бг сериалите се завръща с 12-ти сезон на 2 март и ще заразязва зрителите на bTV със селския опортюнизъм на Лютови и Чеканови всеки петък от 21 ч. Освен акордите на Менделсон обаче в 13-те епизода ще чуем и камбана за опело. Кой ще отлети завинаги от битката за надмощие край кметския стол на  Извор предстои да разберем, но едно е ясно – това няма да е баба Марийка, героинята на легендарната Стоянка Мутафова.Работата по  „Столичаните“ приключи преди повече от година и актрисата засне прощалната си сцена в хола на апартамента си в „Лозенец“и само две седмици след като бе изписана от болница със стент на сърцето. От  продукцията разказаха за „Монитор“, че сюжета позиционира баба Марийка във Виена. Самата Стоянка седи зад собственото си пиано, прислужница й поднася кафе, а след финалната й реплика „Мен не ме мислете, аз оставам тук!“ екипа я възнаградил с бурни аплодисменти.Клапата на поредицата отново щраква в Панчарево, пред чието кметство бе заснета и последната сцена от 12 сезон. Финалът е отворен, белязан е от скок от фикция към реалността, а ледената епоха създала усещане за дежа вю у продуцента Евтим Милошев. „Помня първите тестови кадри, правихме ги със Сашката Косев и Виктор Божинов, пробвахме всичко – техниката, екипа, цветовите корекции при постпродукцията. Да е било два дни преди старта на снимките, и беше -  20. Сега пак бяхме в Панчарево, на площада пред кметството, и пак беше кучи студ. Актьорите бяха с термо бельо, но ние, както се казва, си бяхме излязли от офиса.“, разказва за „Монитор“ Милошев. С екипа отворили няколко бутилки шампанско и взели да броят, без да щадят гърлата си, до 12 заради броя на сезоните. „Кметството е в ниското, получи се страхотна акустика, а емоциите и децибелите наистина наподобяваха абитуриентски бал.“, спомня си с усмивка  Евтим.  „Кой не иска да живее в село като Бели Вит? В „Скъпи наследници“ кадрите от птичи поглед показват жестока природа и къщи, изваяни от лещенски майстори, като само гледката е достойна за картичка и изпива бутилка вино. На терен край един от снимачните сетове - язовир „Пчелина“, откриваме приток на сърфисти, а не иманяри, шайка роми вандали или редови пияници на пикник с блажни вестници. Между щайгите с пресен чесън и пакети с боб в смесения магазин ви очаква свадлива, но кокетна блондинка (София Бобчева), а кръчмарката Снежа (Искра Донова) със сигурност получава покана за еротична фотосесия между разливането на всеки две ракии. Имаме и местен хубавец – Борис (Орлин Павлов), чиито подбуди да експлоатира популярността си като алпинист в комерсиална посока са изцяло патриотични. Целта му е да превърне Бели Вит в притегателен център за фенове на екстремните спортове и семейства с деца, нуждаещи се от терапия след тежки травми на ски пистата. Изключително добрата операторска работа, изобилието от лафове в духа на „Оркестър без име“ и факта, че навсякъде звучи бг музика – от Графа и Михаела Филева до Райна и Румяна Попова, са само част от предпоставките да си кажем „Хайде да си ходим на село“, гледайки сериала на bTV. Балансът между актьорски каст, порция лафове на персонаж и българщината в сюжета – от пеещите баби клюкарки по пейките до традициите, до горския шаман на доброто баба Злата (Цветана Манева), е великолепен. И като бонус към всичко това е видимо с просто око, че от медията не са пестили нито лев, за да превърнат адаптацията по хърватската теленовела „Каквото и да струва“ в истинско събитие за едва прохождащия пролетен тв сезон.Фактът, че - час, който повечето активно трудещи се зрители посрещат или в офиса, или в задръстване на път за вкъщи, изглеждаше рисков само на пръв поглед. Търсачите на добри тв истории, които знаят как се държи компютърна мишка, не държат да гледат епизода в реално време. Те са наясно, че могат да наваксат пропуснатото на btvplus.bg, при това без досадните реклами и напълно безплатно.Месец след старта на „Скъпи наследници“ сме повече от сигурни, че трафикът към този сайт е скочил поне тройно. Ако една от целите е била с инвестицията в подобен кинопродукт да разработи алтернативните източници на съдържание от bTV, то тя е абсолютно успешна. Същото важи и за разширяването на прайм тайма в слота преди централната емисия новини. „Скъпи наследници“ вече е по-обсъждан от прашките на Николета Лозанова в Инстаграм, а от поредицата са извъртени едва 10 епизода – историята търпи развитие до колосалните 170, което със сигурност значи плавно, но неизбежно увеличаване на зрителските орди пред малкия екран.\n\n\n                    ", "date": "2018.02.17", "title": "Готвачи и мъже в чорапогащници превземат ефира "}
{"url": "http://www.monitor.bg/a/view/18218-%D0%A0%D0%B0%D1%8F-%D0%9F%D0%B5%D0%B5%D0%B2%D0%B0-%D0%BD%D0%B5%D1%83%D1%81%D1%82%D0%BE%D0%B8%D0%BC%D0%B0-%D0%B8-%D0%B1%D0%B5%D0%B7-%D0%BF%D0%B5%D0%B5%D1%89%D0%B8-%D0%BE%D0%B1%D1%83%D0%B2%D0%BA%D0%B8/", "text": "Актрисата, която изигра Леа Иванова, омагьоса Явор Бахаров\n                    \n\n\n                    ", "date": "2018.02.17", "title": "Рая Пеева - неустоима и без пеещи обувки"}
{"url": "http://www.monitor.bg/a/view/69516-%D0%A6%D0%A1%D0%9A%D0%90-%D1%81-%D1%80%D0%B0%D0%B7%D0%B3%D1%80%D0%BE%D0%BC-%D1%81%D1%80%D0%B5%D1%89%D1%83-%D0%92%D0%B5%D1%80%D0%B5%D1%8F/", "text": "\n                    ЦСКА разби с 5:0 като гост \"Верея\" в мач от 21-ия кръг на Първа лига, съобщи btvnovinite.bg. По този начин футболистите на Стамен Белчев оглавиха класирането с актив от 50 точки.\n\nСтоличани бяха близо до откриване на резултата още в 1-ата минута на срещата. Крили Десподов центрира към Енрике, който стреля с глава, но Даниел Наумов изби в корнер. 120 секунди по-късно топката вече бе в мрежата на \"Верея\". Станислав Манолев подаде към Фернандо Каранга, той финтира Иво Иванов и прати топката в мрежата.\n\nВ 16-ата минута ЦСКА стигна до втори гол. След многоходова атака отдясно топката достигна до Рафаел Енрике, който отблизо покачи на 2:0.\n\nГостите продължиха с натиска към вратата на Даниел Наумов и до края но полувремето пропуснаха няколко добри възможности за нов гол. Тиаго стреля встрани от целта от дистанция, Роланд Алберг от няколко метра бе отказан от Наумов, а Десподов бе спрян от защитата.\n\nСлед подновяването на играта ситуацията на терена не се промени. Отново футболистите на Стамен Белчев бяха пълни господари на терена.\n\nВ 62-ата минута Здравко Илиев и Даниел Наумов не се разбраха при центриране в наказателното поле и Фернандо Каранга с техничен удар направи резултата 3:0.\n\nЕдно от новите попълнения Роланд Алберг покачи на 4:0 в 78-ата минута, след като си размени двойно подаване с Жеан Бланко. Колумбиецът също вкара първи гол с екипа на ЦСКА. Това стана в 89-ата минута, когато Наумов не се намеси добре при далечен удар на Тиаго, а отбитата топка попадна в Бланко, който финтира вратаря и оформи крайното 5:0.\n                    ", "date": "2018.02.17", "title": "ЦСКА с разгром срещу „Верея”"}
{"url": "http://www.monitor.bg/a/view/40495-%D0%95%D1%81%D1%82%D0%B5%D1%80-%D0%9B%D0%B5%D0%B4%D0%B5%D1%86%D0%BA%D0%B0-%D0%B5-%D0%BD%D0%BE%D0%B2%D0%B0%D1%82%D0%B0-%D0%BE%D0%BB%D0%B8%D0%BC%D0%BF%D0%B8%D0%B9%D1%81%D0%BA%D0%B0-%D1%88%D0%B0%D0%BC%D0%BF%D0%B8%D0%BE%D0%BD%D0%BA%D0%B0-%D0%B2-%D1%81%D1%83%D0%BF%D0%B5%D1%80%D0%B3%D0%B8%D0%B3%D0%B0%D0%BD%D1%82%D1%81%D0%BA%D0%B8%D1%8F-%D1%81%D0%BB%D0%B0%D0%BB%D0%BE%D0%BC/", "text": "\n                    Чехкинята Естер Ледецка е новата олимпийска шампионка в дисциплината супергигантски слалом. Тя поднесе една от най-големите изненади в цялата история на алпийските ски и грабна титлата, изпреварвайки само със стотна от секундата Анна Фенингер-Файт от Австрия, която вече приемаше поздравления за първото място.\n\n22-годишната Ледецка се спусна с №26 и никой не предполагаше на какво е способна. Тя обаче направи състезанието на живота си и въпреки малката грешка, която допусна преди финала, успя да изпревари Файт. Австрийката беше много близо до това да стане първата, която печели дисциплината на две поредни олимпиади, но трябваше да се задоволи със сребърния медал.\n\nБронзът остана за Тина Вайратер, а голямата фаворитка Линдзи Вон завърши едва шеста. Американската звезда стартира първа и направи няколко грешки по трасето, които я изхвърлиха от битката за медалите. Пред нея завършиха още Лара Гут от Швейцария и Йохана Шнарф от Италия.\n                    ", "date": "2018.02.17", "title": "Естер Ледецка е новата олимпийска шампионка в супергигантския слалом"}
{"url": "http://www.monitor.bg/a/view/87288-%D0%9F%D1%80%D0%BE%D0%B3%D0%BD%D0%BE%D0%B7%D0%B0%D1%82%D0%B0-%D0%B7%D0%B0-%D1%83%D0%B8%D0%BA%D0%B5%D0%BD%D0%B4%D0%B0-%D0%A1%D0%BB%D1%8A%D0%BD%D1%87%D0%B5%D0%B2%D0%B0-%D1%81%D1%8A%D0%B1%D0%BE%D1%82%D0%B0-%D0%B4%D1%8A%D0%B6%D0%B4%D0%BE%D0%B2%D0%BD%D0%B0-%D0%B8-%D1%81%D0%BD%D0%B5%D0%B6%D0%BD%D0%B0-%D0%BD%D0%B5%D0%B4%D0%B5%D0%BB%D1%8F/", "text": "\n                    Днес на много места в равнините ще има мъгла или ниска облачност, а над планинските райони ще бъде предимно слънчево. Ще духа слаб североизточен вятър. Максималните температури ще бъдат между 8° и 13°. Вечерта от запад облачността ще започне да се увеличава и вплътнява. Такава е прогнозата за времето на Националния институт по метеорология и хидрология (НИМХ). Атмосферното налягане е по-високо от средното за месеца – слабо ще се понижи. По Черноморието преди обяд ще има мъгла или ниска облачност, а след обяд ще настъпва подобрение на видимостта и разкъсване на облачността. Ще духа слаб вятър от североизток. Максимални температури на въздуха: 8°-10°. Температурата на морската вода е 5-8°. Вълнението на морето ще бъде 1-2 бала. Над планините ще бъде предимно слънчево. Вечерта от запад ще започне заоблачаване. Ще духа слаб, по билата умерен северозападен вятър. Максимална температура на височина 1200 метра около 4°, на 2000 метра – около минус 1°. В неделя по-късно през деня от север ще започнат превалявания, предимно от дъжд, в планините и планинските райони – от сняг. На повече места ще са преваляванията в Северна България, докато в Южна ще са само на отделни места, а и температурите в Югозападна България ще достигнат 12°-13°, в останалата част от страната максимални – между 5° и 10°. През нощта срещу понеделник от северозапад ще проникне малко по-студен въздух. В началото на следващата седмица ще преобладава облачно време с предимно слаби превалявания. На места, главно в планините и планинските райони от югозападната половина на страната, ще превали предимно сняг, в понеделник в Дунавската равнина - все още дъжд. Вятърът ще се ориентира от изток, впоследствие и от югоизток; ще бъде слаб до умерен. Дневните температури ще се понижат.\n                    ", "date": "2018.02.17", "title": "Прогнозата за уикенда - Слънчева събота, дъждовна и снежна неделя"}
{"url": "http://www.monitor.bg/a/view/46667-%D0%A2%D0%B0%D0%BA%D0%B0-%D0%B8%D0%B7%D0%B3%D0%BB%D0%B5%D0%B6%D0%B4%D0%B0-%D0%B1%D1%8A%D0%BB%D0%B3%D0%B0%D1%80%D0%BA%D0%B0%D1%82%D0%B0-%D0%BA%D0%BE%D1%8F%D1%82%D0%BE-%D0%B4%D0%B0%D1%80%D0%B8-2-%D0%BC%D0%BB%D0%BD-%D0%BB%D0%B5%D0%B2%D0%B0-%D0%BD%D0%B0-%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0%D1%82%D0%B0-%D1%85%D1%83%D0%B4%D0%BE%D0%B6%D0%B5%D1%81%D1%82%D0%B2%D0%B5%D0%BD%D0%B0-%D0%B3%D0%B0%D0%BB%D0%B5%D1%80%D0%B8%D1%8F/", "text": "\n                    Коя е мистериозната българска емигрантка в Австралия Маргарита Занеф, която след смъртта си дари близо 2 млн. лева на Националната художествена галерия и още толкова на галерията в Сидни?\n\nНа 14 февруари по сметките на галериите в София и Сидни постъпват суми, равняващи се на по 1 милион и 800 000 лева. И двете институции са впечатлени.\n\nНо не знаят коя е щедрата дарителка - покойната вече Маргарита Занеф, емигрирала в Австралия през 1960 г. със съпруга и сина си.\n\nНадживява и двамата и си отива от този свят през 2016 г.\n\nОнези, които са я познавали, описват Маргарита Занеф като тиха дама, която обожава децата и цветята. Синът ѝ си отива на около 50-годишна възраст. Съпругът ѝ преди около 20 години.\n\nВ огромната ѝ градина с азалии Алекс и семейството му ходели често.\n\nМаргарита Занеф живеела в малък комплекс в Сидни. Често хващала влака до Сините планини в Блекхийт, Австралия. А именно от продажбата на имота ѝ в Блекхийт са парите, постъпили по сметката на Националната галерия.\n\nСлед като си отиде от този свят, Маргарита Занеф направи така, че и България да я спомене, разказва bgonair.bg.\n                    ", "date": "2018.02.17", "title": "Така изглежда българката която дари 2 млн. лева на Националната художествена галерия"}
{"url": "http://www.monitor.bg/a/view/12854-%D0%A0%D0%B0%D0%B7%D1%87%D0%B8%D1%81%D1%82%D0%B2%D0%B0%D1%82-%D0%BF%D1%8A%D1%82%D1%8F-%D0%BA%D1%8A%D0%BC-%D0%9F%D0%B0%D0%BC%D0%B5%D1%82%D0%BD%D0%B8%D0%BA%D0%B0-%D0%BD%D0%B0-%D1%81%D0%B2%D0%BE%D0%B1%D0%BE%D0%B4%D0%B0%D1%82%D0%B0-%D0%BE%D1%82-%D1%81%D0%BD%D0%B5%D0%B6%D0%BD%D0%B8%D1%82%D0%B5-%D0%BF%D1%80%D0%B5%D1%81%D0%BF%D0%B8/", "text": "\n                    Мощни снегорини започнаха разчистването на панорамния път между връх Шипка и връх Бузлуджа, целта е 12-километровата отсечка да бъде използвана като резервен паркинг на тържествата на 3 март по повод 140-та годишнина от освобождението на България. На тази дата на върха ще служат българският и руският патриарх Неофит и Кирил, заедно с тях ще бъдат над 250 свещеници и монаси. Заради крехкото здраве на патриарх Неофит ще бъде разчистен подход  до самия монумент, коментираха запознати с пълната програма, която ще започне още от 9,00 часа в храм – паметника „Рождество Христово“, където венци и цветя в криптата край саркофазите с тленните останки на руските воини и българските опълченци ще поставят  председателят на парламента Цвета Караянчева вицепрезидентът Илиана Йотова. Дни преси панихидата ще бъдат разчистени и каменните стъпала към монумента, които в момента са затрупани с еднометрови преспи, коментираха от националния парк-музей „Шипка Бузлуджа“, откъдето вече призоваха за доброволци .Очаква се тържеството да събере над  50 000 души от цялата страна, достъпът до паметния за всеки българин връх ще бъде охраняван от над 300  униформени полицаи.Специални мерки са взети за охраната на патриарх Кирил, който по програма на 2 март ще посети Пловдив за среща с митрополит Николай, а вечерта ще отседне в елитен старозагорски хотел с част от свитата си.Преди пристигането на руския патриарх в Града на липите голям концерт на 27 февуари ще изнесе синодалният хор на московската патриаршия с диригент  Алексей Пузаков. Две седмици по-рано  населението на град Шипка е под пълна пара за посещението на църковната делегация, въпреки снега е започнало почистване и на гробището край храма, \n\n\n                    ", "date": "2018.02.17", "title": "Разчистват пътя към Паметника на свободата от снежните преспи"}
{"url": "http://www.monitor.bg/a/view/22080-%D0%96%D0%B5%D0%BD%D0%B0-%D0%B7%D0%B0%D0%B3%D0%B8%D0%BD%D0%B0-%D0%BD%D0%B0-%D0%BC%D0%B0%D0%B3%D0%B8%D1%81%D1%82%D1%80%D0%B0%D0%BB%D0%B0-%D0%A1%D1%82%D1%80%D1%83%D0%BC%D0%B0/", "text": "\n                    Млада жена е загинала при катастрофа на АМ \"Струма\" при пътен възел \"Бобошево\". Управляваният от нея автомобил \"БМВ\", се е преобърнал в платното в посока София. Започнато е досъдебно производство за установяване на причините за инцидента.\n                    ", "date": "2018.02.17", "title": "Жена загина на магистрала „Струма”"}
{"url": "http://www.monitor.bg/a/view/67377-%D0%94%D0%B2%D0%B0%D0%BC%D0%B0-%D0%BC%D0%BB%D0%B0%D0%B4%D0%B5%D0%B6%D0%B8-%D0%BF%D0%BE-%D1%87%D1%83%D0%B4%D0%BE-%D0%B6%D0%B8%D0%B2%D0%B8-%D1%81%D0%BB%D0%B5%D0%B4-%D0%B7%D0%B2%D0%B5%D1%80%D1%81%D0%BA%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%BA%D1%80%D0%B0%D0%B9-%D0%A1%D0%B8%D0%BC%D0%B8%D1%82%D0%BB%D0%B8/", "text": "\n                    Двама младежи, на 20 и 23 години останаха по чудо живи след като колата „Фиат Браво“, в която са пътували се удря челно в ТИР „ДАФ“. Катастрофата е станала снощи около 21:50 часа на главен път Е-79, на 300 м след пътен възел Черниче-Брежани в близост до Симитли. Леката кола с благоевградска регистрация  внезапно започнала да „танцува“ на пътя  удряйки се в едната, после в другата мантинела. Ппоследвал фронтален сблъсък в идващ насреща ТИР със софийски номер и управляван от гръцки гражданин. Смазаният до неузнаваемост лек автомобил е влачен близо 15-на метра назад по пътното платно. Медиците от пристигналата бързо линейка са извадили в съзнание младежите, които са били транспортирани в спешно отделение на благоевградската болница. Единият се е отървал с фрактура на рамото, а другият е със счупена предмишница. Настанени са в отделението по ортопедия без опасност за живота. На двамата водачи на катстрофиралите автомобили са взети кръвни проби за алкохол.\n\nГлавен път Е-79 беше затворен близо 5 часа, а автомобилите се отклоняваха по стария път от разклонението за Черниче до входа за Кресненското дефиле, съобщиха от „Пътна полиция“-Благоевград.  Движението по него беше възстановено около 03:00 часа през нощта.\n                    ", "date": "2018.02.17", "title": "Двама младежи по чудо живи след зверска катастрофа край Симитли"}
{"url": "http://www.monitor.bg/a/view/63535-%D0%A1%D0%BF%D0%B8%D0%BF%D0%B0%D1%85%D0%B0-%D0%B4%D0%B8%D0%BB%D1%8A%D1%80-%D1%81-30-%D0%B4%D0%BE%D0%B7%D0%B8-%D0%BC%D0%B0%D1%80%D0%B8%D1%85%D1%83%D0%B0%D0%BD%D0%B0/", "text": "\n                     \n\n \n\nКриминално проявен и вече осъждан за разпространение дилър от Сливен попадна отново в ареста след като е бил спипан да предлага марихуана на ученици в населения предимно с роми квартал „Надежда“. За 23-годишния Николай Джамбазов сигнализирали родителите на 12-годишно хлапе, което е се похвалило пред свои приятелчета, че „батко Ники“ му дал да си „дръпне джойнт“ , без да му иска пари.\n\nПри проверката в дрехите и автомобила „Опел Омега“, каран от уличния дилър били открити и иззети 30 дози от наркотика, иззето било и тефтерче с инициали и цифри, най-вероятно на редовни клиенти.\n\nОбразувано е досъдебно производство, младежът е затворен първоначално за 24 часа по закона за МВР, очаква се прокуратурата да поиска постоянното му оставяне зад решетките.\n                    ", "date": "2018.02.17", "title": "Спипаха дилър с 30 дози марихуана        "}
{"url": "http://www.monitor.bg/a/view/19530-%D0%97%D0%B0%D0%BB%D0%BE%D0%B2%D0%B8%D1%85%D0%B0-%D1%87%D0%B5%D1%82%D0%B8%D1%80%D0%B8%D0%BC%D0%B0-%D0%B1%D0%B5%D0%B6%D0%B0%D0%BD%D1%86%D0%B8-%D0%BE%D1%82-%D0%A1%D0%B8%D1%80%D0%B8%D1%8F/", "text": "\n                    Четирима бежанци от Сирия са били заловени на магистрала „Тракия” край Пловдив, съобщи шефът на ОД на МВР в Пловдив ст. ком. Атанас Илков. Той потвърди, че лично е участвал в акцията, която е била проведена в петък вечерта на аутобана в близост до село Труд. „Не сме ги задържали на бензиностанцията, която знаете, че не се намира на магистралата. Акцията бе на самата магистрала”, уточни ст. ком. Илков. По думите му не са точни твърденията, че при задържането на четиримата бежанци са участвали над 100 униформени. Полицейската акция по арестуването на чужденците се е провела около 18 часа в района на 133-тия километър на магистрала „Тракия” в посока София, съобщиха от областната дирекция на МВР в Пловдив. Пътните полицаи спрели лека кола „Дачия” с 44-годишен шофьор от Любимец. При проверка на автомобила било установено, че в колата пътуват четирима чужденци без документи за самоличност. Самите те са се представили пред полицаите, че са сирийски граждани. Униформените арестували както четиримата сирийци, така и техния шофьор българин, за 24 часа. За случая била уведомена районната прокуратура в Пловдив и било образувано досъдебно производство.\n                    ", "date": "2018.02.17", "title": "Заловиха четирима бежанци от Сирия"}
{"url": "http://www.monitor.bg/a/view/68129-%D0%9B%D0%B0%D0%B2%D0%B8%D0%BD%D0%B0-%D0%B7%D0%B0%D1%82%D1%80%D1%83%D0%BF%D0%B0-%D1%82%D1%83%D1%80%D0%B8%D1%81%D1%82%D0%BA%D0%B0-%D0%B2-%D0%9F%D0%B8%D1%80%D0%B8%D0%BD/", "text": "\n                    Туристка е затрупан от лавина в Пирин в района на хижа „Синаница“. Сигналът е подаден към 16 00 ч. На мястото са пристигнали 4-ма спасители от Банско с 2 моторни шейни и куче. Към тях се отправят и планински спасители от Сандански, но районът е много трудно достъпен, вече е тъмно и акцията ще бъде затруднена. Затрупаната туристка е била с още двама души, които успели да се спасят и не са пострадали. Малко по-късно спасителите откриха тялото на 25-годишно момиче, затрупано от свлеклаката се снежна маса.\n\n\n                    ", "date": "2018.02.17", "title": "Лавина затрупа туристка в Пирин - загинала е"}
{"url": "http://www.monitor.bg/a/view/22056-36%D0%B3%D0%BE%D0%B4%D0%B8%D1%88%D0%B5%D0%BD-%D1%83%D0%B1%D0%B8-%D1%81%D1%82%D0%B0%D1%80-%D0%BF%D1%80%D0%B8%D1%8F%D1%82%D0%B5%D0%BB-%D0%B2-%D0%BF%D0%B8%D1%8F%D0%BD%D1%81%D0%BA%D0%B8-%D1%81%D0%BA%D0%B0%D0%BD%D0%B4%D0%B0%D0%BB-%D0%B2%D1%8A%D0%B2-%D0%92%D0%B0%D1%80%D0%BD%D0%B0/", "text": "\n                    36-годишен варненец уби в пиянски скандал свой приятел от детинство. По-късно убиецът бе издирен и задържан от криминалисти в ОД на МВР-Варна. 36-годишният Венцислав А. е привлечен като обвиняем за престъпление по член 115 от НК и задържан с цел довеждането му в съда за вземане на мярка за неотклонение „Задържане под стража”, уточниха от Окръжната прокуратура във Варна, под чието ръководство е проведено разследването на тежкото умишлено престъпление. 34-годишната жертва Явор и неговия убиец били стари приятел от детството. Навръх Трифон Зарезан, 14 февруари, т.г. варненец подал сигнал в ОД на МВР-Варна за открит в безпомощно състояние мъж пред вход 5 на блок 404 в кв. „Владиславово”. Намерният на мястото бил идентифициран като 34-годишният Явор, който бил адресно регистриран в същия жилищен блок. Той веднага бил транспортиран от специализиран автомобил на ЦСМП-Варна към болница, но по пътя пострадалият починал в линейката. Причина за смъртта му са множество травматични увреждания, вследствие на нанесения му жесток побой, показват данните на съдебните медици, извършили аутопсията. Досега, при проведените процесуално-следствени действия, е установено, че Явора е живеел от два месеца в дома на Венцислав. Преди това убитият водел скитнически начин на живот. Двамата често си пийвали, като подкарали Трифон Зарезан ден по-рано. Вечерта срещу празника, на 13 срещу 14 февруари, между двамата възникнал пиянски конфликт, про който Венцислав нанесъл смъртоносния побой над квартиранта си. Искането на Окръжната прокуратура във Варна за вземане на постоянната му мярка за неотклонение „Задържане под стража” предстои да бъде внесено във Варненския окръжен съд.\n                    ", "date": "2018.02.17", "title": "36-годишен уби стар приятел в пиянски скандал  във Варна"}
{"url": "http://www.monitor.bg/a/view/51903-%D0%9F%D1%83%D1%81%D0%BD%D0%B0%D1%85%D0%B0-%D0%BD%D0%B0-%D1%81%D0%B2%D0%BE%D0%B1%D0%BE%D0%B4%D0%B0-%D0%B7%D0%B0%D0%B4%D1%8A%D1%80%D0%B6%D0%B0%D0%BD%D0%B8-%D0%B7%D0%B0-%D0%B8%D0%B7%D0%BD%D0%BE%D1%81-%D0%BD%D0%B0-%D0%BC%D0%B0%D1%80%D0%B8%D1%85%D1%83%D0%B0%D0%BD%D0%B0-%D0%BE%D1%82-%D0%9A%D0%B0%D0%B7%D0%B0%D0%BD%D0%BB%D1%8A%D0%BA/", "text": "\n                     \n\n \n\nС парични гаранции от 3 000 до 7 000 лв излязоха на свобода осемте задържани при мащабната акция на ГД БОП в Казанлък, Енина и Крън младежи, срещу които беше повдигнато обвинение в организирана престъпна група за „износ“ на марихуана за Австрия. Специализираният съд е категоричен, че всички арестувани имат месторабота, постоянни адреси и нямат криминални прояви, в хода на делата не са били представени разпечатки от СРС-та, които да показват връзката им с „водача“ на групата Ибрахим във Виена.Най-висока , 7 000 лв е паричната гаранция за Стефан Н. /Чеко/, който беше зрелищно „закопчан“ на улица „Гладстон“ №48 в Града на розите при акцията от 13 февруари, причината според запознати е че той има зад гърба си една условна присъда за държане на наркотици. Неофициално стана известно, че австрийският съд е пуснал и задържаните двама души  във Виена, които според прокуратурата ни ръководели широкомащабната дейност за доставка на големи количестав изсушена марихуана в буркани.\n\nДългогодишни криминалисти от Казанлък намекват, че в хода на акцията бил направен пропуск и не била проверена къща в павелбанското село Габарево, собственост на излежаващия присъда за наркотици Ангел Фурнаджиев, близък родственик на Чеко. В нощта след акцията къщата била подпалена и изгоряла почти до основи като най-вероятно в пламъците са били унищожени важни улики.\n                    ", "date": "2018.02.17", "title": "Пуснаха на свобода задържани за „износ“ на марихуана от Казанлък       "}
