{"url": "https://www.monitor.bg/bg/a/view/deloto-sreshtu-policaja-podsydim-za-ubijstvoto-na-roditelite-si-kym-final-143852", "text": "Съдебният процес срещу бившия полицай Венцеслав Караджов, подсъдим за убийството на родителите си Божура и Цветан Караджови, върви към финална фаза. След съдебната ваканция делото ще продължи в края на септември. По време на почивката подсъдимият се е запознал в затворническата си килия със стотиците страници протоколи от съдебните заседания до момента по делото срещу него. Изчел е всичко по копия, които му били предоставени в затвора от неговия адвокат Зоя Тошкова. Той е прегледал буквално буква по буква всичко, казано в съдебната зала до момента. Казал е на защитничката си, че смята, че срещу него няма нито едно доказателство и че вярва, че ще бъде оправдан. Двойното убийство на възрастните хора стана в къщичката им на ул. „София” в Пловдив на 15 май 2016г. Къщичката на старците, които живеели изключително бедно, се намира до ж.п. линиите и във фаталния ден никой от съседите наоколо не е чул нищо. Божура била застреляна с пет куршума, а килърът убил Цветан с три. Труповете им бяха открити два-три дни по-късно от съседка, която отишла до дома им да си купи от тях домашни яйца. Божура и Цветан си помагали с някой лев, като продавали яйца от кокошките си. Съседката видяла окървавените им тела и повикала полицията. Само ден по-късно Венцеслав Караджов бе арестуван и обвинен за двойното убийство. Според разследващите той е застрелял родителите си заради имотен спор. Възрастните и младите Караджови водели и съдебни дела за въпросния имот с двуетажна къща на ул. „София”. Само седмица преди Божура и Цветан да бъдат убити Венцеслав загубил едно от делата. Очаква се в края на септември, когато ще е поредното дело срещу бившия полицай, в съдебната зала да бъде призован за свидетел негов бивш колега от Второ районно управление на полицията в Пловдив. Въпросният свидетел живеел във Великобритания и затова отнело време да бъде издирен и призован. Оръжието на убийството на Божура и Цветан Караджови – пистолет „Макаров”, така и не е открит и до момента.", "date": "2018.09.09", "title": "Делото срещу полицая, подсъдим за убийството на родителите си, към финал"}
{"url": "https://www.monitor.bg/bg/a/view/trygnahme-s-kategorichna-pobeda-na-svetovnoto-po-volejbol-143873", "text": "Волейболните ни национали започнаха с победа участието си на световното първенство за мъже, на което сме домакини заедно с Италия. Момчетата на Пламен Константинов се наложиха по категоричен начин състава на Финландия с 3:0 (21, 19, 22) в първия мач от група D, игран пред препълнената зала „Конгресна“ на ДКС във Варна. Константинов започна с „обичайните заподозрени“: Николай Учиков, Тодор Скримов, Георги Сеганов, Валентин Братоев, Виктор Йосифов, Николай Николов и либеро Теодор Салпаров, а и в трите гейма като резерва влизаше Николай Пенчев. Нашите превъзхождаха скандинавците на сервис, като направиха 8 аса срещу само 3 на съперника, както и в атака – 47 срещу 31. Изненадващо обаче отстъпваха на един от силните си елементи – блокадата (1-9). Най-резултатен за победителите бе Валентин Братоев, завършил с 15 точки, 3 от които от сервис. 12 т. добави Учиков, а 11 – Скримов. За Финландия най-резултатен с 10 т. бе Урпо Сивула, 8 реализира Саули Синконен. Другият домакин в турнира – Италия, също започна с 3:0 (20, 21, 23) срещу Япония в Рим. Следващите мачове ще се на 12 септември, а България играе на 13-и срещу Иран. Останалите в нашата група са Пуерто Рико, Куба и световният шампион Полша. За втората фаза се класират първите 4 тима от всяка от 4-те групи.", "date": "2018.09.09", "title": "Тръгнахме с категорична победа на световното по волейбол"}
{"url": "https://www.monitor.bg/bg/a/view/mis-plejmejt-2018-darjava-nagradata-za-blagotvoritelnost-143788", "text": "Актуалната победителка в конкурса „Мис Плеймейт“ – Жанета Осипова, ще вложи паричната си награда за добра кауза. Русокосата изкусителка обаче по никакъв начин не иска алтруизмът й да е показен, защото вярва, че така се губи смисълът. Не харесвам показната благотворителност. Не е истинско“, категорично заяви пред „Монитор“ тя. На финала на конкурса, който се проведе в петък вечер под мотото „Нощта на Пепеляшките“, Жанета спечели не само титлата, а и ваучер на стойност 20 000 лв. и почивка в Гърция. Миналогодишната победителка Нора Недкова постави върху дългите й къдрици ръчно изработена от дизайнера-ювелир Велина Смет корона. Тиарата е украсена с естествена перла и чешки кристали и е уникат. Поради „натуралния“ каст и интересните характери в новата реколта плеймейтки, както ги нарича Любен Дилов-син, Жанета е приятно изненадана от голямата победа. „Определено очаквах да получа силна подкрепа и висока оценка, но въпреки това първото място ме изненада. призна тя. Красавицата с руски корен се радва на подкрепа не само от близките си, но и от напълно непознати хора, което тя приема като свой трамплин. Целта на Осипова оттук нататък е да даде добър пример за подражание. „Животът ми няма да се промени, ще се променят приоритетите ми. споделя с усмивка 25-годишната изкусителка. Сред членовете на журито, които оцениха таланта и визията й, са плеймейтките Златка Димитрова и Нора Недкова,  хореографът Галина Манова и журналистът Мартин Карбовски. Градуса на настроението на партито, което се проведе в Слънчев бряг, вдигнаха и музикантите Светльо Къслев, Веси Бонева и Диона, както и балет X-Energy Crew. В ролята на водещи на събитието влязоха логопедът и подгласничка от предишни конкурси Зори и Мис Силиокон 2018 – Ана-Мария Чернева, позната на редовия зрител и с участието си в риалити сериала „София – ден и нощ“.  Любен Дилов не пропусна да се пошегува, че най-сетне се е обградил от нещата, от които най-много се нуждае – силикон и логопед. Първа и втора подгласничка на Жанета Осипова станаха съответно Дениз Хайрула и Несрин Исинова.  ", "date": "2018.09.09", "title": "Мис Плеймейт 2018 дарява наградата за благотворителност"}
{"url": "https://www.monitor.bg/bg/a/view/bezplatnoto-obrazovanie-byrka-v-djoba-s-50-leva-temata-143861", "text": "Всеки един ученик от 1-ви до 4-ти клас получава безвъзмездно от държава по един учебник или учебен комплект по всеки общообразователен учебен предмет. Така излиза, че безплатното по конституция образование у нас, всъщност се налага да се доплаща от родителите. ", "date": "2018.09.09", "title": "Безплатното образование бърка в джоба с 50 лева (ТЕМАТА)"}
{"url": "https://www.monitor.bg/bg/a/view/lyvovete-s-vtora-pobeda-v-ligata-na-naciite-143868", "text": "България постигна победа и във втория мач от новия турнир на УЕФА - Лига на нациите. Футболистите на Петър Хубчев успяха да надиграят с 1:0 Норвегия на стадион \"Васил Левски\" и поведоха в класирането в група 3 на лига \"C\" с пълен актив от 6 точки, след като преди 3 дни се справиха и със Словения с 2:1. В герой за България тази вечер се превърна Радослав Василев. Нападателят на „Черно море“ влезе като смяна на Мартин Райнов и реализира единственото попадение в мача в 59-ата минута. Първоначално заявеният сред титулярите Симеон Славчев се контузи на загрявката, което принуди Петър Хубчев \"на пожар\" да извършва промяна. Така от първата минута стартира капитанът на „Берое“ Райнов. В сравнение с мача със Словения Хубчев направи още две промени в стартовия състав. На мястото на Васил Божиков, който се контузи в Любляна, заигра Страхил Попов, а Тодор Неделев бе заменен от Галин Иванов.   Голмайстор: 1:0 Радослав Василев 59  Пламен Илиев, Страхил Попов, Николай Бодуров, Божидар Чорбаджийски, Иван Бандаловски, Георги Костадинов, Мартин Райнов (46-Радослав Василев), Кирил Десподов (73-Иван Горанов), Галин Иванов, Ивелин Попов, Божидар Краев (82-Кристиян Малинов)  Йорщайн, Елабделауи, Нордтвайт, Айер, Мелинг, Йохансен (62  23.Ивер Фосум), Хенриксен, Берге, Елюнуси, Йонсен (46-Александър Бьорлот), Кинг.  ", "date": "2018.09.09", "title": "„Лъвовете“ с втора победа в Лигата на нациите"}
{"url": "https://www.monitor.bg/bg/a/view/bezplatnoto-izliza-skypo-143865", "text": "Първият звънец, първата учителка, първата класна стая. Тези емоции не се забравят никога. Първо ги изживяваш като дете, а после като родител, след това като родител на родителя. И ето пак идва 15 септември. Няма ги черните престилки и нелепо огромните бели кордели по главите на малките момиченца. Белите ризи на момчетата са заменени от тениски с надпис “I am the best” примерно. Но децата са същите и чувствата са същите – очакване, възбуда, малко притеснение и много вълнение, защото това е краят на безгрижието. За родителите 15 септември със сигурност е краят на безгрижието. Най-вече във финансов аспект. Защото цялата подготовка си има цена и тя никак не е малка. Всеки иска детето му да е перфектно „оборудвано“ за първия учебен ден, за да няма ниско самочувствие. Разликите в облеклото и аксесоарите на първолаците няма как да се избегнат, защото отминахме соцунификацията. Следва голямото „но“. Със сигурност учителите имат основание да настояват за максималния брой помагала, който са в полза на децата. Не е ясно, обаче защо някои от тях дублират безплатните учебни пособия. Очевидно в тях материалът е разширен, вероятно и дават допълнителна информация. Дали обаче малките няма да се загубят в този инфопоток. А и килограмите в раницата се увеличават. Шкафчетата в училище вече облегчават въпросните килограми, но те не са факт в абсолютно всички школа. Малка подробност е също, че в шкафчето трябва да има кутия, надписана с името на детето. За да не си ги объркат, ама кутията струва 8 лева. А същия ефект би имало, ако детето само си направи кутията, така ще е допринесло със свои сили при подготовката за училище. За родителите с доходи, които предполагат покриване на насъщните нужди и малък остатък, подготовката за училище, особено за първолаците е приятно задължение. Какво правят обаче тези, които едва свързват двата края? Те могат да осигурят на децата си минимума и със сигурност не могат да си позволят допълнителни харчове. Нали държавата е институцията, която се грижи да има образовани граждани. Това е и смисълът на безплатното образование. То е такова, защото трябва да е достъпно за всички българчета. А не едните да са по-начетени с повече възможности от другите, чиито родители не са в състояние да се справят с високите финансови изисквания на училищата. Това е и смисълът на равния старт. Да, вече повечето от децата тръгват научени да четат и пишат, обаче образованието е за всички. То трябва да е безплатно и еднакво за всички, които пристъпят школския праг, защото за първолаците това е началото на един дълъг и вълнуващ път.", "date": "2018.09.09", "title": "Безплатното излиза скъпо"}
{"url": "https://www.monitor.bg/bg/a/view/900-opozicioneri-arestuvani-v-rusija-143872", "text": "Хиляди поддръжници на руския опозиционер Алексей Навални се включиха днес в протести в цяла Русия срещу планираната от правителството пенсионна реформа, информира Ройтерс. Най-малко 900 от тях са били задържани от полицията, твърди правозащитна организация. Протестите, някои от които полицията разпръсна с палки и извличане на участниците, са предизвикателство към властите, които се надяват на висока избирателна активност в регионалните избори днес въпреки широко разпространеното недоволство срещу планираното увеличаване на пенсионната възраст. \"Властите не се вслушват в хората и това означава, че е време да се излезе на улицата\", заяви екипът на Навални в изявление, разпространено преди протестите. Предложените промени в пенсионната система, които вече са внесени в парламента, намалиха с около 15 процента рейтинга на президента Владимир Путин и са най-непопулярната правителствена мярка от 2005 година. Навални, на когото е забранено да се явява по държавната телевизия, а по-рано тази година му бе попречено да се кандидатира в президентските избори срещу Путин, се надява да се възползва от общественото недоволство срещу реформата. Той планираше да застане начело на протест в Москва днес, но миналия месец бе осъден на лишаване от свобода за 30 дни. Според Навални присъдата му има за цел да възпрепятства протестите, които се проведоха в 80 руски града, включително Москва и Санкт Петербург. В Москва, където властите отхвърлиха искането за организиране на протест, близо 2000 души се събраха на централния площад \"Пушкин\". Някои от тях скандираха \"Русия ще бъде свободна\" и \"Путин е крадец\" под погледа на полицията за борба с безредиците, която им нареди да се разпръснат под заплаха от съдебно преследване. Част от демонстрантите се насочиха към централната част на Москва, преди полицията да ги спре с метални бариери и понякога с груби арести. Въпреки повода за протестите, мнозина сред участниците бяха млади хора. Реформата на пенсионната система предвижда увеличаване на възрастта за пенсиониране с пет години, до 65 за мъжете и 60 за жените при средна продължителност на живота в Русия съответно 66 и 77 години. В страната се проведоха избори за ръководители на 26 от 85-те региона, включително Москва.", "date": "2018.09.09", "title": "900 опозиционери арестувани в Русия "}
{"url": "https://www.monitor.bg:443/bg/a/view/dve-bg-romki-arestuvani-v-atinski-muzej-143859", "text": "Гръцката полиция задържа две българки от ромски произход, които са заподозрени във вандалски прояви в едни от най-известните музеи в Атина през последните два месеца, съобщава АФП.  Заподозрените са арестувани в Националния исторически музей в гръцката столица, който е дом на реликви от гръцката война за независимост от 19 век. Жените казали на полицията, че оставяли мазни петна от масло и смирна по експонатите, защото „според Светото Писание те били чудотворни”. Българките ще бъдат изправени пред съда в понеделник. През юли две жени на средна възраст оставили мазни петна по няколко дузини артефакти в Музея за византийски и християнско изкуство, който има една от най-големите колекции на религиозни реликви в страната. Инцидентът бе оповестен от гръцкия вестник „Катимерини”, а не от ръководството на музея. Министърът на културата на Гърция Лидия Кониорду тогава се опита да омаловажи инцидента. „Няма да нарека случилото се точно вандализъм… няколко дами просто са пръскали със светено масло”, заяви Кониорду, която бе сменена на поста след рокади в кабинета. В края на август Музеят „Бенаки” – който притежава огромна колекция от гръцко изкуство, заяви, че две жени са напръскали с „мазна, безцветна субстанция без мирис”, част от експонатите. В повечето случаи служителите на музеите са успявали да отстранят мазните петна от артефактите. Но на някои от експонатите от дърво са нанесени щети – включително на изключително ценен коптски дървен кръст от 6 век.", "date": "2018.09.09", "title": "Две БГ ромки арестувани в атински музей "}
{"url": "https://www.monitor.bg:443/bg/a/view/svryhdoza-ubi-rapyra-mark-milyr-143845", "text": "Рапърът Марк Милър ни напусна на 26-годишна възраст. Хип-хоп изпълнителят, който се прослави като партньор на поп звездата Ариана Гранде, почина след свръхдоза в дома си. През последните месеци Милър открито говореше за проблемите си с опиатите. През май той бе обвинен в шофиране под въздействие на алкохол и наркотици след пътен инцидент. През август рапърът заяви, по повод излизането на петия си студиен албум - Swimming, че се чувства все по-добре. отбеляза пред сп. „Ролинг стоун“ певецът, чието име по паспорт е Малкълм Маккормик. Мнозина от феновете на рапъра обвиниха Ариана Гранде за смъртта на идола си, което провокира множество словесни атаки между тях и почитателите на певицата в социалните мрежи.", "date": "2018.09.09", "title": "Свръхдоза уби рапъра Марк Милър"}
{"url": "https://www.monitor.bg:443/bg/a/view/klop-respektiran-ot-formata-na-stoichkov-143847", "text": "С атрактивно равенство 3:3 завърши благотворителният мач за събирането на средства за борба с рака, организиран от Стилиян Петров, от неговата фондация, от тази на Джеймс Милнър и от фондацията на „Селтик“. Куп звезди от настоящето и миналото взеха участие в двубоя на стадион “Паркхед” в Глазгоу. Единственият друг българин на събитието беше Христо Стоичков. Единият отбор беше този на Стилиян, носещ името “Селтик”, а другият беше с лидер Милнър и се казваше “Ливърпул”. Мениджъри бяха съответно Брендън Роджърс и Юрген Клоп. Стоичков и Стан, който пребори левкемия, бяха титуляри за “детелените”. Головете за “Селтик” вкараха Роби Кийн, Ашли Йънг и Габриел Агбонлахор, а за съперника точни бяха популярният фрийстайлър Джереми Линч и световният шампион с Испания Хуан Капдевиля на два пъти. Към края на двубоя вратарят Джо Харт заигра и като полеви футболист, а Джеймс Милнър пък получи единствения жълт картон за задържане. След мача безспорно най-интересен бе коментарът на Юрген Клоп, който не пропусна да изчетка Стилиян Петров и Христо Стоичков. Мениджърът на „Ливърпул“ бе категоричен, че двамата българи се намират в суперформа. „За мен беше адски вълнуващо да участвам в тази благотворителна инициатива. Искам да изкажа най-големи признания за Стилиян Петров и Джеймс Милнър, това са двама големи футболисти и най-вече хора. Щастлив съм, защото феновете видяха много големи имена на терена. Всички показаха добра форма. Искам обаче да отлича нападателното трио в тима на Петров. Стоичков, Роби Кийн и Хенрик Ларсон се представиха брилянтно, респектиран съм. Ако подобни играчи се бяха събрали на терена преди 10 години...О, Боже, това щеше да бъде феноменално“, коментира Клоп за официалния сайт на „Ливърпул“.", "date": "2018.09.09", "title": "Клоп респектиран от формата на Стоичков"}
{"url": "https://www.monitor.bg/bg/a/view/zipo-i-slash-redjat-lyjlivi-rimi-143751", "text": "Има ли благородна лъжа – този въпрос поставя синопсисът на първия по рода си хип-хоп сериал у нас „Лъжливи рими“. Продукцията, чийто пилотен епизод ще се завърти в ефира на Евроком на 12 септември, изследва под лупа живота на младо момче, чийто опит да разведри болната му майка носи със себе си лавина от непредвидени последствия. Паралелно, зрителят ще опознае и друг младеж – завидно богат, склонен да помогне, но срещу съответната цена. обясни пред „Монитор“ един от сценаристите и режисьор на сериала Стелиан Димитров, който поставя под светлините на прожекторите предимно непознати до този момент от екрана лица. Главните роли на двете момчета са поверени на рапърите Зипо и Слаш, които тепърва трупат популярност на сцената с фрази като „Персийският залив ми е личния басейн“ (от парчето „Кварталът на богатите“). Именно около тях се върти и идеята на Димитров да реализира няколко звукозаписа, които не само да служат като фон на събитията в „Лъжливи рими“, но и да водят собствен живот на музикалния пазар. добавя още Стелиан, в чието CV като сценарист влизат още предавания като „Господари на ефира“ и „Шоуто на Азис“. Дали това ще се случи, предстои да разберем. „Лъжливи рими“ ще гони едновременно телевизионно и уеб излъчване. Състои се от 12 епизода от по 22 минути, като от позицията на режисьор и сценарист на проекта Димитров обещава и по-кратка 13-а серия-бонус, в която окончателно да финализира историята. Предвижда тя да трае около 4 минути. Противно на очакванията за самообявила се за хип-хоп продукция, сериалът няма да таргетира единствено тийнейджъри, като ще търси път към вниманието и на по-възрастната аудитория с далеч по-сериозни сюжетни нишки. „За мен беше важно да покажем, че киното и телевизията могат да се реализират не само в София. Всъщност, мечтата ми е да превърна Пловдив, където беше реализирана голяма част от сериала, в балканския Холивуд“, казва режисьорът, който застава зад „Лъжливи рими“ с компанията си Plovdiwood. Пътят на сериала към малкия екран, признава той, не преминава и без препятствия, сред които и набеждаване в организиране на измамни платени кастинги. казва още Димитров. „Лъжливи рими“ ще се излъчва всяка сряда от 22 ч., а с участие се разписват още Мария Бонева-Мимс, Роси Русева, Александра Йорданова, Николай Бояджиев, Ава Азова, Стоян Любенов, Георги Каменов-DJ Ganx, Димитър Лазаров и др.", "date": "2018.09.09", "title": "Зипо и Слаш редят „Лъжливи рими“"}
{"url": "https://www.monitor.bg/bg/a/view/adrian-andreev-triumfira-s-titla-na-us-open-143866", "text": "Българският талант Адриан Андреев триумфира с титлата на двойки при юношите на Откритото първенство на САЩ по тенис. Във финала Андреев и Антон Матушевич от Великобритания победиха със 6:4, 2:6, 10-8 американците Емилио Нава и Аксел Нефве за 59 минути игра. В първия сет българинът и британецът пробиха за 2:1 и задържаха преднината си до края за 6:4. Във втората част Андреев и Матушевич загубиха четири поредни гейма от 2:2 до 2:6. Така се стигна до шампионски тайбрек. В него Андреев и Матушевич поведоха с 9:6 и при третата си възможност затвориха мача в своя полза. 17-годишният Андреев е вторият българин, който печели титла при юношите на Откритото първенство на САЩ след Григор Димитров, който стана юношески шампион на сингъл през 2008 година. На единично Андреев, който беше поставен под №7 в схемата в Ню Йорк, не успя да довърши двубоя си от първия кръг срещу французина Артур Казо – 2:6, 2:4 и се отказа.", "date": "2018.09.09", "title": "Адриан Андреев триумфира с титла на US Open"}
{"url": "https://www.monitor.bg/bg/a/view/protestyr-pretoplja-oporki-za-peevski-143864", "text": "Видният протестър от света на великите духове Даниел Смилов, който се изявява като шаман на дясното, претопли за пореден път опорните точки на задкулисието по адрес на Делян Пеевски. Напоследък Фабриката за фалшиви новини изпадна в ужас и творческо безсилие и се опитва всячески да рефрешва стари опорни точки за нашия издател, за да поддържа норматива си в интернет. Сега Смилов, който е творение на университета на милиардера Джордж Сорорс в Будапеща заедно със съпругата си Ружа Смилова, пробутва измислици за язовири, димящи цигари, съдебна власт и медии, към които да пришива нашия издател. Само ще припомним на видния политолог, че на първо място ДПС е опозиционна сила и каквото внушение платеният политолог се опитва да направи. Това са факти, които многократно сме доказвали. Само че по-внимателният прочит на „анализа“ разкрива скандален опит да бъде изпран имиджът на Драгалевския гуру Иван Костов, който е баща на всички инженерни проекти в дясно – от ДСБ, през „Нова република” до „Да България“, включително и последния - „Демократична България“. Смилов се опитва да изкара Костов борец срещу корупцията заради смяната на трима негови вицепремиери и седем министри през първия му кабинет далечната 1999 г. При неговото управление По този начин Иво Прокопиев се сдоби с „Каолин“ и „Дамяница“, Българският Мадоф получи на тепсия КТБ, а олигарсите Сашо Дончев и Огнян Донев бяха инсталирани на газовото кранче и във фармациите. При Костов активи за 30 млрд. бяха продадени за 3 млрд. лв. в ръцете на кликата на богопомазаните. При неговото управление корупцията беше в такива големи размери, че един от министрите му – мир на праха му, беше наричан Мистър 10%. Смилов се опитва да даде живителни сили на последното отроче на Командира „Демократична България“ и да реанимира Христо Иванов, като сънуват предсрочни избори. Само ще посочим, че на последните избори заради инженерните проекти на Командира дясното претърпя пълно фиаско. Трипартийната коалиция на „Да България“, „Зелените“ и бившата ДЕОС, между които топлата връзка бе не кой да е, а съпругата на Смилов Ружа, която бе в ръководството на ДЕОС, получи едва 2,96%, или едва малко над 100 хил. гласа, на последните парламентарни избори.", "date": "2018.09.09", "title": "Протестър претопля  опорки за Пеевски"}
{"url": "https://www.monitor.bg:443/bg/a/view/ivet-zavyrshi-sezona-s-shesto-mjasto-v-ostrava-143858", "text": "Ивет Лалова-Колио завърши на шесто място в спринта на 200 метра на Континенталната купа в Острава (Чехия). Българката донесе 3 точки за отбора на Европа, след като финишира за 23,18 секунди. Олимпийската шампионка на 400 метра Шони Милър-Уибо (Бахама) заслужи първото място с 22,16 секунди. Европейската рекордьорка на 200 метра Дафне Схипърс (Холандия) донесе още 7 точки на своя тим, след като зае втората позиция с 22,28 секунди. Сребърната медалистка на 100 и 200 метра от световното първенство в Лондон през миналата година Мари-Жозе Та Лу се нареди на третото място с 22,61 сек. Лалова-Колио е единствената българска състезателка в турнира, след като в последния момент олимпийската сребърна медалистка в скока на височина от Рио 2016 Мирела Демирева се отказа от надпреварата заради контузия.", "date": "2018.09.09", "title": "Ивет завърши сезона с шесто място в Острава"}
{"url": "https://www.monitor.bg:443/bg/a/view/s-melodija-ot-osydeni-dushi-izpratiha-nikola-manev-143857", "text": "С мелодия от филма „Осъдени души“  стотици почитатели на живописеца Никола Манев изпратиха в Чирпан урната с праха му, която бе положена сред цветята в двора на възрожденската Тянкова къща, която художник закупи през 2000-та година, за да я реставрира и превърне в галерия. Близо пет часа продължи поклонението, на дълга опашка, за да положат цветя се подредиха хора от цялата страна. С мелодия от филма „Осъдени души“  стотици почитатели на живописеца Никола Манев изпратиха в Чирпан урната с праха му, която бе положена сред цветята в двора на възрожденската Тянкова къща, която художник закупи през 2000-та година, за да я реставрира и превърне в галерия. Близо пет часа продължи поклонението, на дълга опашка, за да положат цветя се подредиха хора от цялата страна. Поради заболяване от Париж не успя да пристигне дъщеря му Сара, която на 25 август склопила клепачите на баща си в болницата.Пак заради болест отсъстваше и брат му, актьорът Добромир Манев, коментира синът на художника Александър, който до последно очакваше появата на майка си , холандката Йохана. Час преди началото на опелото, отслужено по тъжна  ирония на съдбата от свещеника, отец Иван, който преди 18 години кръстил Никола Манев в чирпанския храм „Рождество Христово“ от Париж пристигна пакет с последната палитра на живописеца, няколко четки и бурканчета с бои. Точно в 14,00 часа на 9 септември удариха черковните камбани, в тази секунда закапаха и дъждовни капки от бездънно синьото небе.  „Небето се прощава с Никола, душата му е вече до дясното коляно на Господа!“ прошепна   жена от Чирпан,  с която Манев прекарвал летните месеци  от детските години в дядовата си  къща.Тя припомни, че през пролетта на 2000-та година, веднага след като купил Тянковата къща и обявил намерението си да я подари на чирпанлии,в двора , току до оградата към родната къща на любимия му поет Пейо Яворов засадил фиданка хинап. Като дете се радвал на първите плодове, сравнявал ги с фурмите и обяснявал че те са заредени със слънчев огън. Клонка с узрял хинап бе положена и до урната с праха му. Минути преди началния час на поклонението върху зелена морава зад Тянковата къща излязоха стотици охлюви, понесли черупките си към сянката на каменните й зидове. „Никола Манев не принадлежи нито само на Чирпан, нито само на България, той беше Гражданин на Света. Големият художник Веласкес се е интересувал само от едно нещо – от светлина. Манев превърна светлината в шедьовър.Никола е един слънчев човек. Казвам го в сегашно време, защото за него не може да се говори в минало свършено.И може би това е утехата ни…“, сподели, едва сдържайки сълзите си адвокат Хари Хараламбиев, след като направи дълбок поклон и целуна портрета на своя приятел. „С Никола се запознахме на островчето Сент Луис, недалеко от центъра на Париж, където преди 50 години беше първата му квартира. Току що беше завършил академията, а аз бях начинаеш служител в службата по образование при ЮНЕСКО.Щастлив съм че притежавам 12 него платна, първото е от първата му изложба през 1976 в София, последно се чухме седмица преди да потегли към небето, звучеше бодро, а вече е знаел че часовникът оттиктаква последните му земни часове…Никола беше неистово влюбен в България, тя му липсваше дори ако щете и с отсъствието на някои подправки за любимите му кюфтета по чирпански, които приготвяше за гостите си в кухничката на ателието си…“, разказа Здравко Здравков, преди да положи цвете пред  урната с праха на стария си приятел. Венец от името на премиера Бойко Борисов бе положен край мраморното паметниче в двора на възрожденската къща.Букет с бели хризантеми положи  поетесата Елка Няголова, която наскоро със съпруга си Валери Пощаров издаде монография, посветена на живописеца под наслов „Пленникът на светлината“. „Горда съм, че притежавам над 50 картини на Никола Манев, запознах се него преди четвърт век в една столична кръчмичка, „Трепетлика“ в Лозенец и някак от само себе си се роди приятелството ни.Никола току ще се беше върнах от Франция и много искаше да хапне някъде …кебапчета.Първата картина, с която се сдобих се казва „Парижки комини“. Последната му работа влезе в колекцията ми май преди 4 години, беше я кръстил „Голото дупе“ и на шега казваше, че докато рисувал си представял …Лили Иванова.На 23 август се чухме по телефона и дори се договорихме да отбележим през октомври, със закъснение от 2 месеца 78-я му рожден ден, който не дочака. Трябваше да се съберем в едно мъничко ресторантче край бюста на Едит Пиаф, край ателието му на улица „Пи“ в Париж“ с тъжна усмивка припомни Светлана Роглева, една от дългогодишните меценатки на твореца. „Роден съм в Холандия, майка ми е Холандка, но покрай баща си установих че истинската ми родина е България. Днес изпращаме тялото му или онова което е останало от него, но духът му продължава да живее.Последните седмици и месеци говорехме по 7-8 пъти дневно, последно ми каза: „Сашо, ти си продължител на Маневия род, продължавай да пазиш това име. И вярвай в България, защото ти си Българин!“, сподели синът на живописеца Александър Манев преди да отлее капка вино върху земята за успокоение духа на татко си. Две денонощия  преди поклонението в  чирпанската галерия „Георги Данчов – Зографина“ уредникът Владимир  Кондарев подреди изложба в памет на Никола Манев, където подреди творбите на 17 местни автори редом с три платна на  вече склопилия очи творец. Сред тях е и последната му работа „Композиция“,  слязла от статива му седмица по-рано.Символно в съседство с платното е и бронзовата фигура на Владимир Димитров – Майстора, отлята от голямата скулпторка проф. Мара Георгиев. „Загубихме талантлив художник, благороден човек и щедър дарител.Разделяме с мъдреца, осъзнал свободата на творчеството и духа като своя необходимост, възприел като съдбовна и вечна своята кръвна връзка и обич към България“, се казва в съболезнователния адрес от президента Румен Радев. „Вярвам че интересният и пълноценен живот на Никола Манев бе и своеобразен урок по хуманизъм, който той самият разказваше така:“Бих искал моите картини да са отворен прозорец на хората към един по-красив свят!“, написа до близките на художника министърът на културата Боил Банов. Поради кончината на твореца от община Чирпан отложиха провеждането на празниците с неговото име, които неизменно се провеждаха в средата на септември  от 2000-та година.  За 40-те дни от кончината му  в двора на къщата, която преди време е закупил в близкото село Партизанин ще бъде даден курбан, той ще бъде приготвен от  агнето, нарочено за така и несъстоялия се на 28 август 78-и рожден ден, сподели синът Александър.", "date": "2018.09.09", "title": "С мелодия от „Осъдени души“ изпратиха Никола Манев"}
{"url": "https://www.monitor.bg:443/bg/a/view/deca-ot-ruse-uchiha-rumynski-vrystnici-na-bylgarski-143853", "text": "Осем деца от русенското училище „ Йордан Йовков” бяха изпратени по проект в румънската столица Букурещ, където биват разпределени в приемни семейства. По време на престоя си там българчетата имат възможност да научат приемните деца на родния ни език и заедно да разучават песни и танци. Това се случва благодарение на образователно-артистичният проект Brave Kids, в който страната ни се включва за първи път. От 16.08 до 26.08 малчуганите участват във фолклорни работилнички, заедно с още 30 деца от Молдова, Румъния, Полша и Иран. По време на престоя на децата в Букурещ е царяло добро настроение, а забавления и изненадите за тях не са имали край. Като част от разнообразната програма учениците от Русе са взели участие в интеркултурен пикник, на който всички участници презентират своите кулинарно-културни вдъхновения. Въпреки че малчуганите имат ежедневни и изморителни 6 часови тренировки, за тях остава време за забавления. Кулминацията на престоят им е в парк ИОР, където е провежда официално представяне на фолклорния колорит, който е сътворен от децата и техните треньори. Проект Brave Kids стартирал през 2009 г е вдъхновен от тибетските идеи и духовни принципи. Подпомагайки детското развитие, предоставяйки възможности за учене чрез изкуство и изобретателност в атмосферата на приятелство и взаимен респект и следвайки максимата всеки да споделя своите умения, вдъхновен от личностната свобода. Тази основна идея е обединяваща за проекта, в който деца от цял свят обменят своите културни традиции и опит, посредством групови лидери. До момента в проекта са участвали деца от над 20 държави, разпределени в работилнички на базата на своите собствени умения и възможности. Основен метод на работа в проекта е „ деца учат деца”.", "date": "2018.09.09", "title": "Деца от Русе учиха румънски връстници на български"}
{"url": "https://www.monitor.bg:443/bg/a/view/tejko-nachalo-za-novata-ni-dvojka-skul-v-plovdiv-143844", "text": "Новата двойка скул на България – Кристиан Василев и Борис Йотов, стартира плахо на световното първенство по гребане за мъже и жени, което се провежда в Пловдив. Това бяха първите думи на треньора им Петко Аргиров, след като възпитаниците му се наредиха 4-и в серията си и не успяха да се класират директно за полуфиналите на дисциплината си. Кристиан и Борис обаче ще имат още един шанс да намерят място сред най-добрите 12 лодки – чрез репешажите в сряда. „Първо трябва да отбележим, че двойката е нова и това беше изобщо първият истински тест за момчетата. Иначе - в името на по-доброто бъдеще, трябва да даваме реална оценка - много слаб старт и лоши първи 500 м. След това свалиха още от скоростта на вторите 500 м и с това изпуснаха гонката. Не може да излезеш от групата и след това да разчиташ само на финален спринт, за да победиш. Трябва да си сред водещите и в последните метри да извадиш максимума от себе си и с помощта на публиката на финала, да извадиш серията. Все пак обаче те нямат стартове до сега като двойка, все още сами за себе си се опознават кой колко ще издържи и как ще се случат нещата. Но ако не можем да подобрим времената, значи нещо и в подготовката ни куца”, заяви треньорът Петко Аргиров. Наставникът обаче смята, че той и момчетата имат време, за да променят някои неща до репешажите след два дни, когато двойката ще има втори шанс да си спечели място на полуфиналите. Кристиан и Борис също не бяха доволни от това, което направиха днес. „Беше тежко, трудно. Не знаем все още къде сбъркахме. Със сигурност обаче имаше грешки. Предстои да направим сериозен анализ с треньорите. Имаме два дни да изясним всичко и да решим как ще проведем следващата гонка. Защото репешажът ще е много важен. Надявам се нещата да ни се получат”, заяви Василев минути след серията. Другите ни две лодки, стартирали днес, също ще гребат на репешажи. Лазар Пенев на скиф лека категория завърши 3-и в серията си с време 7:25,79 мин., а двойката без кърмчия Станимир Халаджов и Рангел Кацарски записа 7:10,67 мин. и остана на крачка от директно класиране на ¼-финалите, финиширайки на 5-ата позиция в гонката си. Рекордите на гребния канал в Пловдив започнаха да валят още от първия ден на световното първенство по гребане. В четвъртата серия от сутрешната сесия, в която се състезаваше и българинът Лазар Пенев, падна първото върхово постижение в света – на скиф лека категория. Германецът Джейсън Осборн се присъедини към все по-голямата група на състезатели и треньори, за които българското съоръжение е най-любимото им от всички по света. Той финишира за 6:41,03 мин. и вече държи световния рекорд на скиф лека категория. Световното първенство по гребане за мъже и жени в Пловдив стартира сутринта на 9 септември и ще продължи до 16 септември.", "date": "2018.09.09", "title": "Тежко начало за новата ни двойка скул в Пловдив"}
{"url": "https://www.monitor.bg:443/bg/a/view/hiljadi-na-protest-sreshtu-otcepvaneto-na-katalunija-ot-ispanija-143856", "text": "Няколко хиляди испанци се включиха днес в демонстрации в Барселона в подкрепа на националното единство и срещу сепаратисткото движение в североизточната провинция Каталуния, предаде Асошиейтед прес. Демонстрантите изразиха бурно задоволство, когато при преминаването им жители на града окачиха на балконите си испански флагове. Маршът се провежда само два дни преди каталунския празник \"Ла Диада\", който през последните години сепаратистите превърнаха в огромен митинг в подкрепа на каузата им и за отделянето от Испания. Някои от демонстрантите днес носят плакати с призиви като \"Диада за всички\", настояващи за изключване на сепаратистите от обществените празненства. Каталунското сепаратистко правителство оказва натиск върху централните власти да разрешат референдум за отделяне на провинцията. Миналата година бе проведен незаконен референдум, който бе последван от невалидна декларация за обявяване на независимост, припомня АП.", "date": "2018.09.09", "title": "Хиляди на протест срещу отцепването на Каталуния от Испания "}
{"url": "https://www.monitor.bg:443/bg/a/view/sbogom-na-konskija-plaj-v-ruse-143838", "text": "Обичано от поколения русенци място край Дунав остава в миналото. Конският плаж ще съществува вече само в спомените, а бъдещите поколения ще знаят за него единствено от разкази и снимки. Любимото място край реката, до което се стига за минути от центъра на Русе, се заличава заради изпълнението на мащабен европроект за нова визия на кея. Стълбичките към реката вече са разрушени, теренът е заравнен от машини и покрит с фракция. Макар и в този вид, през целия неделен ден хората слизаха до Дунав да го пипнат, да се порадват на бавнотечащите му води и да си направят снимки. Някои споделиха, че са били водени от родителите си тук още като деца. Сега пак идвали да гледат реката отблизо. „Жалко, че се разрушава Конският плаж. На емблематични места не трябва да се посяга, макар тук да ставаха трагични инциденти с удавени хора. Просто трябваше да се почисти плажът и да се съобрази проектът с него“, смятат те. Конският плаж се нарича така, защото преди много години тук идвали каруцари от целия град да напоят конете си. През 1965 г. край мястото е открит плаващият ресторант-къпалня „Лебед”, който е премахнат през 80-те години. Но и след това русенци не забравят любимото място за разхлада и много от тях не пропускаха всяко лято да разпънат хавлии край реката. Дори сами почистваха плажа, тъй като той не се поддържаше. Мащабният трансграничен европроект, който се изпълнява съвместно от общините Русе и Гюргево, цели да превърне крайбрежията на двата града в привлекателна зона за отдих. На мястото на Конския плаж ще бъде изграден лиман за акостиране на малки плавателни съдове.", "date": "2018.09.09", "title": "Сбогом на  Конския плаж в Русе"}
{"url": "https://www.monitor.bg:443/bg/a/view/salah-s-dva-gola-dve-asistencii-i-dve-izpusnati-duzpi-143834", "text": "Мач, който Мохамед Салах ще помни вечно. Само така може да се определи квалификацията за Купата на Африканските нации между Египет и Нигер. „Фараоните“ размазаха съперника с 6:0, а главно действащо лице очаквано бе звездата на „Ливърпул“ Мохамед Салах. Той се отличи с два гола, две асистенции и... две пропуснати дузпи. “Какво да ви кажа – направих всичко, което можеше да направи един нападател. Вкарах, пропуснах, асистирах. Оставаше само да бъда изгонен и вече щеше да е култово“, демонстрира чувство за хумор Салах след победата за Египет. Той е сочен сред основните фаворити за спечелване на „Златната топка“ след феноменалния сезон, който направи с „Ливърпул“. От огромно значение са и сегашните му изяви с екипа на английския гранд, като благодарение на Салах играчите на Юрген Клоп са убедителни лидери с 4 победи от 4 мача от началото на сезона във Висшата лига.", "date": "2018.09.09", "title": "Салах с два гола, две асистенции и две изпуснати дузпи"}
{"url": "https://www.monitor.bg:443/bg/a/view/koalicijata-se-sybira-za-trite-ministerski-ostavki-obzor-143835", "text": "Коалиционният съвет се събира в понеделник, за да разгледа поисканите от премиера Бойко Борисов три министерски оставки. След трагедията край Своге министър-председателят поиска кабинета да напуснат транспортният министър Ивайло Московски, колегата му от МРРБ Николай Нанков и МВР шефът Валентин Радев. Кандидатите за министерските позиции ще бъдат предложени от ГЕРБ. Дали ще бъдат приети оставките на министрите е въпрос на разговори. Силата на ГЕРБ е, че в такива моменти може да поема политическа отговорност. Това заяви пред журналисти в с. Грашево председателят на ПГ на ГЕРБ и зам.-председател на партията Цветан Цветанов, съобщиха от пресцентъра на партията. „Вече след като в парламента бъдат внесени оставките. Миналата седмица имахме доста конструктивен разговор с коалиционните ни партньори, като очаквам в понеделник да надградим постигнатото. Всички ние трябва да формираме политическите си решения си на базата на колективната воля в коалицията“, подчерта Цветанов. Зам.-председателят на ПГ на ГЕРБ бе категоричен, че не медиите са мястото, от което участниците в коалицията трябва да съобщават какви са техните лични очаквания и предпочитания. „Бих се радвал, ако нашите партньори от „Обединени патриоти“ имат единна позиция. Ние винаги сме се съобразявали с техните решения“, отбеляза Цветан Цветанов. На въпроса какви качества трябва да притежават новите кандидати за министерските постове Цветанов коментира: „Това трябва да са хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и „Обединени патриоти“. „Позицията на премиера Бойко Борисов е, че подадените след трагедията в Своге министерски оставки но коалиционните партньори мислят различно и затова съдбата на Николай Нанков, Ивайло Московски и Валентин Радев ще бъде решена на лидерски съвет. Това обясни пред bTV началникът на кабинета на министър-председателя Румяна Бъчварова. \"Всяка парламентарна група има правото да реши дали да подкрепи или да отхвърли определено предложение за министър\", заяви председателят на парламента Цвета Караянчева в неделя по време на посещението си в Чипровци по повод 330 години от избухването на Чипровското въстание. \"Подаването на оставката е политически акт, а приемането вече е съвсем друга тема. Колегите достойно постъпиха и подадоха оставки. Дори и други да дойдат, ще продължат тяхната работа, защото те бяха много успешни министри и са все още много успешни министри\", добави Караянчева. „В понеделник  защото взех думата и направих критични бележки\", пък заяви лидерът на \"Атака\" и председател на парламентарната група на „Обединени патриоти” Волен Сидеров. „Моето предложение за смяна на Валери Симеонов не се прие. Утре ще припомня тази тема. По оставките нямаме единна позиция. Симеонов смята, че и тримата не трябва да подават оставки, а Каракачанов отчасти ги защитава. Оставките са преценка на премиера, той има много по-богата и пълноценна информация и ние се доверяваме. На мястото на Борисов аз бих сменил абсолютно всички министри, защото нито един от тях не стана да каже, че декларацията на НФСБ е тенденциозна и клеветническа. Нито един не стана да защити собственото си място в правителството\", подчерта още лидерът на \"Атака\".", "date": "2018.09.09", "title": "Коалицията се събира за трите министерски оставки (ОБЗОР)"}
{"url": "https://www.monitor.bg:443/bg/a/view/stranni-neshta-prevzemat-mol-143836", "text": "Новият сезон на хитовия сериал на Netflix „Странни неща“, който гъделичка любопитството на зрителите с два паралелни свята и деца със свръхестествени способности, ще се развива предимно в мол. Това дойде като изненада за феновете, свикнали да следят Елевън и компания главно в гората и лабораториите. Искам да кажа, че шоуто все още си е „Странни неща“, както го познаваме и обичаме, но се развива лятото и това променя нещата“, сподели пред сп. Harper’s Bazaar 16- годишната Садие Синк, която се присъедини към каста през втори сезон като Лудата Макс. Припомняме, че трети сезон на научната фантастика, в която с участие се разписват Уинона Райдър и Дейвид Харбър, ще се развива през 1985 година. Актуалната порция епизоди можем да очакваме през май месец догодина.", "date": "2018.09.09", "title": "„Странни неща“ превземат мол"}
{"url": "https://www.monitor.bg:443/bg/a/view/unosheskite-nacionali-machkat-v-germanija-143848", "text": "Юношите до 19 години на България, водени от селекционера Ангел Стойков, постигнаха нова убедителна победа от лагера си в Германия. В последната проверка младите „лъвчета“ отнесоха с 4:0 връстниците си от „Айнтрахт“ (Брауншвайг). Два гола за нашите реализира Преслав Боруков, който играе за “Шефилд Уензди”. По едно попадение добавиха атакуващият халф на “Вердер” (Бремен) Илия Груев-младши и Доминик Янков, който от година и 10 месеца е в “Лудогорец”, но реално е продукт на школата на “Съндърланд”. Преди това 19-годишните национали се справиха с 3:0 срещу” Хановер”, а във втория си мач разбиха с 5:1 селекцията на германската провинция Каленбергер Ланд.", "date": "2018.09.09", "title": "Юношеските национали мачкат в Германия"}
{"url": "https://www.monitor.bg:443/bg/a/view/na-promahon-vri-opashkata-e-veche-nad-5-km-143841", "text": "На гръцкия граничен пункт Промахон на влизане в България „ври“ от леки коли. Въпреки, че и на ГКПП - Кулата отсреща работят всички коридори, а смените на митничари и гранични полицаи са удвоени колоните леки коли, предимно с български номера надмина 5 км в гръцката и междинната зона. Засега чакането е около 1 час, но се очаква пика да настъпи около 16 часа. Натоварен е и главният път Е-79 в района на Симитли, където се влива и пътя от другия граничен пункт с Гърция, от  ГКПП „Илинден“ - Гоце Делчев и Банско. Според „брояча“ на българските гранични власти около 50 000 леки автомобила с български номера и с около 200 000 пътници в тях са заминали из гръцките плажове за 4-те почивни дни. От снощи те се завръщат в България.", "date": "2018.09.09", "title": "На Промахон „ври“, опашката е вече над 5 км"}
{"url": "https://www.monitor.bg:443/bg/a/view/denis-richards-se-omyji-143850", "text": "Актрисата Денис Ричард се разходи до олтара със своя любим и колега - Арън Файпърс. Звездната двойка сключи брак само два дни, след като публично обяви годежа си. Сватбеното тържество се проведе в тесен кръг в Малибу. Близък до младоженците разкри пред сп. People, че те са искали да се венчаят само пред любимите си хора. „И за двамата това не е първи брак. Затова настояваха да разменят обети пред хора, които са важни за тях“, поясни източникът. Бившата муза на Чарли Шийн заложи на къса рокля с дълъг шлейф за втората си сватба. В ролята на шаферки влязоха трите й дъщери – Сам, Лола и Елоиз. Част от щастливото събитие ще бъде показано в риалити шоуто Real Housewives of Beverly Hills, в чийто актуален сезон Денис участва.", "date": "2018.09.09", "title": "Два дни след като се сгоди Денис Ричардс се омъжи"}
{"url": "https://www.monitor.bg:443/bg/a/view/film-za-shampionkite-ni-vpechatli-fig-143842", "text": "Специален филм за всичките 73 световни шампионки на България в художествената гимнастика и техните треньорки развълнува всички официални лица от международната федерация, които бяха гости на специалната вечеря преди старта на световното първенство. Докато вървяха кадрите, всички бяха притаили дъх, а после изпаднаха в бурни аплодисменти. Показаното на екрана разплака не само българите, но и повечето чуждестранни гости. Автор на текста към филма е любимата спортна коментаторка на България от миналото Вера Маринова, която също беше гост на вечерята. Неин водещ пък бе актьорът Димо Алексиев, който ще радва и зрителите в „Арена Армеец“ по време на самото световно. По традиция домакин на официалната вечеря бе президентът на организационния комитет на първенство и президент на БФХГ Илиана Раева. Поканени пък бяха всички официални лица на Международната федерация по гимнастика (ФИГ), членовете на Техническия комитет и всички съдии. Събитието беше много стилно, изискано и се състоя във Военния клуб в София. Раева представи екипа си, с която работи от месеци за организиране на първенството, както и посланичката на ФИГ за него - трикратната ни световна шампионка Мария Петрова. Световното започва утре от 10 часа в „Арена Армеец“. Трите българки – Катрин Тасева, Невяна Владинова и Боряна Калейн, ще играят от 17:10 ч в квалификациите на обръч.", "date": "2018.09.09", "title": "Филм за шампионките ни впечатли ФИГ"}
{"url": "https://www.monitor.bg:443/bg/a/view/motorist-zagina-na-mjasto-pri-udar-v-djip-143843", "text": "Тежка катастрофа със смъртен случай окървави Пловдив в неделната сутрин.В 10.15 часа на кръстовище в жк. Тракия джип отнел предимството на мотоциклетист, който загинал на място при зверския удар.  По данни на полицията в Пловдив катастрофата станала на ул. Щипка. Джип Дайхацу предприел завой и засякъл мотоциклет Кавазаки. При удара на място загинал 54-годишният моторист. В колата, която се преобърнала по таван, пътували 33-годишната шофьорка и трима пасажери. Единият от тях, 74-годишен, и откаран в болница. Водачката няма алкохол, ще бъде тествана за наркотици. До приключване на огледа движението се регулира. Причините се изясняват в досъдебно производство, уточниха от полицията. Според очевидци мотористът се е движел с много висока скорост. Загиналият се казва Димитър и е на 54 години. Той живеел в квартал \"Тракия\" и често бил виждан от работещите в заведение близо до дома му да разхожда кучето си вечерно време. Според хората от квартала загиналият мъж е бил изключително добър и свестен човек. ", "date": "2018.09.09", "title": "Моторист загина на място при удар в джип"}
{"url": "https://www.monitor.bg:443/bg/a/view/kardi-bi-hvyrli-obuvka-po-niki-minaj-143849", "text": "Скандалната рапърка Карди Би показно хвърли обувката си по не по-малко скандалната си колежка Ники Минаж и пренесе задочния спор в социалните мрежи на физическо ниво. Свадата между двете се разиграла по време на партито „Икони“ след седмицата на модата, организирано от списание „Харпърс Базаар“ в култовия хотел Плаза. Двете отдавна отправят закани една към друга след като Минаж заяви, че изпълнителката на „I like it“ е лоша майка и то едва два месеца след като даде живот на дъщеричката й. В социалните мрежи вече изтече видео от свадата между двете, която спокойно може да се нарече истински бой. Карди Би се устремява към масата на Ники Минаж и без много да се обяснява налита на колежката си с шамари. Явно в суматохата е успяла да хвърли и токчетата си, а след спречкването се намесва охраната, която я извежда от залата с раздърпана рокля и боса.", "date": "2018.09.09", "title": "Карди Би хвърли обувка по Ники Минаж"}
{"url": "https://www.monitor.bg:443/bg/a/view/sharapova-sybra-pogledite-v-nu-jork-143825", "text": "Мария Шарапова отново демонстрира стил. Този път по време на Седмицата на модата в Ню Йорк. Бившата приятелка на Григор Димитров изглеждаше зашеметяващо на червения килим с рокля в черно и сиво, направена изцяло от пайети. Тенис звездата събра погледите на едно от най-големите модни събития. След това публикува няколко снимки в социалната мрежа Инстаграм, а те бързо натрупаха хиляди лайкове. \r\n", "date": "2018.09.09", "title": "Шарапова събра погледите в Ню Йорк"}
{"url": "https://www.monitor.bg:443/bg/a/view/sofija-broi-nad-116-mln-lv-za-poddryjka-na-ulici-143824", "text": "София ще даде над 116 млн. лв. без ДДС през следващите четири години за поддръжка на улици и тротоари. Това стана ясно от обществена поръчка обявена от Столичната община. Сегашните договори на фирмите извършващи текущи ремонти в столицата изтичат през 2019г. Така от „Московска“ 33 търсят седем фирми, които да се заемат с поддръжката на улиците. Избраните строители ще трябва да се грижат за пътните настилки, мостовете, пешеходни надлези, ще отговарят и за необходимите текущи кръпки по улиците и тротоарите. Районите, които фирмите изпълнители ще работят, са разделени в седем зони. Първата включва \"Витоша\", \"Лозенец\" и \"Триадица\", във втора са \"Овча купел\", \"Красно село\", \"Красна поляна\" и Банкя. Трета зона е за \"Люлин\", \"Връбница\", \"Възраждане\" и \"Илинден\", четвърта е \"Надежда\", Нови Искър и \"Сердика\". В пета зона влизат \"Кремиковци\", \"Подуяне\" и \"Оборище\", а в шеста \"Искър\", \"Слатина\", \"Изгрев\", \"Средец\" и \"Панчарево\". Седмата обхваща \"Младост\", \"Студентски\". Срокът за подаване на документи е до 10 октомври През тази година от „Московска“ 33 посочиха като приоритет ремонти на кварталните улици и бяха заделени над 38 млн. лв. Парите се разпределят по искания на районните кметове, които посочват най-належащите улици за ремонт. Те контролират и качеството на реконструкциите на вътрешноквартални улици. Без техният подпис, след ремонта, фирмите не могат да получат от Столична община парите си за извършената от тях дейност. Докато общината се подготвя за бъдещите реконструкции, летните ремонтите по големи булеварди текат с пълна сила. В понеделник ще бъде отпушено движението по бул. „България“. Улицата бе преасфалтирана в отсечката между булевардите „ Иван Гешов“ и „Гоце Делчев“. За първия учебен ден трябва да се освободят от строители и булевардите „Васил Левски“, „Арсеналски“, „Пенчо Славейков“ „Христофор Колумб“, Източната тангента и др. За след 15 септември от големите ремонти ще остане само този на ул. „Граф Игнатиев“.", "date": "2018.09.09", "title": "София брои над 116 млн. лв. за поддръжка на улици "}
{"url": "https://www.monitor.bg:443/bg/a/view/i-lyvovete-pojelaha-uspeh-i-potyrsiha-podkrepa-video-143827", "text": "Българските национали по футбол се включиха в призивите за интензивна подкрепа от страна на феновете към представителите ни в трите световни първенства, които ще се проведат в България през този месец. Националните ни отбори по художествена гимнастика индивидуално и ансамбъл започват надпреварата със сериозни надежди за медали от утре в зала “Арена Армеец”, докато волейболистите ни стартират в световния шампионат с домакинство на Финландия от 20:30 тази вечер във Варна. Гребците ни пък ще мерят сили с най-добрите в света от днес на гребния канал в Пловдив. Националите по футбол също поискаха подкрепа от страна на привържениците тази вечер на националния стадион \"Васил Левски\". Момчетата на Петър Хубчев излизат за второто си домакинство в Лигата на нациите, след като само преди три дни спечелиха първата си среща - гостуване на Словения с 2:1.", "date": "2018.09.09", "title": "И „лъвовете“ пожелаха успех и потърсиха подкрепа (ВИДЕО)"}
{"url": "https://www.monitor.bg:443/bg/a/view/ispanija-piruva-na-uembli-143833", "text": "Испания обърна Англия с 2:1 на „Уембли“ в дебюта на новия си селекционер Луис Енрике и стартира с победа в Група 4 от Лига „А“ на новия турнир на УЕФА Лига на нациите. Маркъс Рашфорд (11) изведе „трите лъва“ напред в резултата, а Саул Нигес (13) и Родриго (32) донесоха успеха за „Ла Фурия“. Преди срещата Хари Кейн получи “Златната обувка“ за голмайстор на световното първенство от селекционера Гарет Саутгейт, който бе заложил на състав от по-млади играчи. Като цяло двата тима направиха зрелищен и оспорван мач, който се понрави на феновете след разочароващото 0:0 на Германия и Франция преди дни. В лагера на домакините оправдаха загубата със съдията Дани Макели - в последната минута той отмени гол на Уелбек заради нарушение срещу вратаря Давид де Хеа. „\"Голът на Уелбек бе съвсем редовен. Бе стопроцентов. Във важните моменти съдията трябваше да остане силен, но той се уплаши\", коментира Хари Кейн след мача. Треньорът Гарет Саутгейт обаче намери сили да признае, че Испания е бил по-добрият отбор на терена и заслужено е спечелил. „Това беше много трудно изпитание. Испания има една от най-добрите халфови линии в света и това се оказа решаващо. Нека не се заблуждаваме, съперникът е по-добър и заслужено спечели“, заяви Саутгейт. Освен от загубата феновете на „Уембли“ бяха шокирани и от тежък инцидент с участието на Люк Шоу. Той си удари зверски главата в терена и загуби съзнание. Над 10 минути лекарските щабове и на двата тима помагаха на Шоу, който бе изнесен с кислороден апарат и на носилка. След това стана ясно, че на стадиона медицински екип от 11 души се е грижил за него, преди да бъде транспортиран в болницата. „Благодаря на всички за подкрепата, ще се оправя“, написа националът в социалните мрежи, като се очаква около седмица да е извън игра. В лагера на Испания пък бяха доволни от успешния старт на новия треньор Луис Енрике, а самият той се опита да свали напрежението от тима. „Започнах с победа на „Уембли“, но в случая не съм важен аз, а отборът. Видях много хубави неща, искам да надграждам, защото целите ми са максимално високи“, заяви Енрике. Капитанът Серхио Рамос пък определи успеха като „начало на нова успешна страница в историята на националния отбор“.", "date": "2018.09.09", "title": "Испания пирува на „Уембли“"}
{"url": "https://www.monitor.bg:443/bg/a/view/blokiraha-pytja-na-vuchich-v-kosovo-143826", "text": "Косовската полиция спря колоната със сръбския президент Александър Вучич, който е на път за село Баня. Той се върна в Митровица, откъдето по телефона ще разговаря с жителите на село Баня. В село Търнава се чуват изстрели, съобщава сръбската телевизия РТС. По-рано косовският премиер Рамуш Харадинай заяви, че неговото правителство оттегля разрешението дадено на Вучич за посещение на региона, защото не може да гарантира неговата сигурност.", "date": "2018.09.09", "title": "Блокираха пътя на Вучич в Косово "}
{"url": "https://www.monitor.bg:443/bg/a/view/starosel-izbra-carica-na-vinoto-143828", "text": "И тази година Старосел избра своята Царица на виното. С пищен ритуал в едноименната винарска изба в селото стартира гроздоберът в региона. Местните хора твърдят, че реколтата от грозде е добра, въпреки маната, която порази стопани от други населени места в пловдивско. Очакванията са не само за добра реколта от грозде, но и за превъзходно вино. Тазгодишната носителка на приза \"Царица на виното\" бе 19-годишната Бояна Ацева, която пребори в оспорвана конкуренция 6 други красавици. Бояна бе избрана от жури с председател известната Жени Калканджиева. 19-годишното момиче спечели не само с естествената си красота, но и с факта, че от 12 години се занимава с класически балет и в момента е студентка по право. След като бе избрана за Царица на виното, Бояна изпълни древния ритуал по намачкване на грозде с боси крака. Сред атракциите на церемонията по началото на гроздобера бяха и местни стопани, които показаха какво произвеждат в био базара и майстори на различни занаяти. Всички те бяха дошли в Старосел от цялата страна. Билка, която лекува дълбоки и упорити кашлици, показа Нела Груйчева от село Старосел. Пакетчето с лечебното растение, което носи името „слез”, струваше само 3 лева. „Билката помага на всички вътрешни органи, като например белите дробове. Тя може да се използва против дълбока и много упорита кашлица, но най-интересното е, че тази билка не расте в Балкана. Среща се в населените места. Расте по тротоарите, пред къщите на хората”, казва Нела Груйчева. На нейния щанд хората можеха срещу 2 лева да си купят и пакетче прясно набрана лайка или бурканче със сладко от глухарче срещу 4,50 лева. Джодженът струваше 3 лева, колкото и останалите пакетчета с различни билки и подправки, а така също и домашни сладка, в които има само плод и захар. „Никакви консерванти няма в домашните сладка. Никакви”, е категорична Нела. До нея бе щандът на скулпторът Ангел Каравланов, който специално за началото на гроздобера бе изложил скулптори от варовик, изобразяващи тракийски божества. Минка Плювкова от Етнографския музей в село Старо Железаре черпеше с домашно приготвени погачи, богато украсени с тестени чепки грозде. 15 жени от селото участват в Дома на традициите в Старо Железаре и при посещения на туристи там, ги учат да месят обредни хлябове или да предат на хурки и чекръци. Никола Петров пък е майстор на ножове и на лъжици и вилици от дърво, които освен за украса, стават и за употреба – за хранене и дори за готвене. Един от най-интересните щандове на алеята на занаятите бе този на Цанка Стоянова от Габрово. По неин модел и изработка на туристите се предлагаха магнитчета с носии от всички фолклорни области у нас. „Занимавам се с изработването на български сувенири и се опитвам по този начин да съхраня българските традиции и обичаи. Реших магнитчетата да са с носии, защото облеклото е част от миналото и настоящето на България и освен, че са сувенири, имат и образователна цел”, казва Цанка Стоянова.", "date": "2018.09.09", "title": "Старосел избра Царица на виното"}
{"url": "https://www.monitor.bg:443/bg/a/view/azis-stava-vodesht-na-vip-bradyr-143829", "text": "След като опита за пореден път да счупи стереотипа с новата си песен „Позна ли ме?“, която пусна преди дни, Азис успя да разбие изпитаната в годините схема на „Биг Брадър“ и записа името си сред водещите на тазгодишния ВИП сезон, който стартира утре вечер по Нова тв. До сега Алек Сърчаджиева и Ники Кънчев сами бяха достатъчни, за да представят интригите в Къщата, но продуцентите решиха да добавят щипка сол като вербуваха фолк иконата за дневните епизоди във вторник, среда и четвъртък. На екран той ще си партнира с усмихната съпруга на Иван Ласкин – опитът и известността се събират на едно място. Азис се обвързва за втори път с Големия брат, след като беше един от съквартирантите през 2007 г. Тогава, сочен за сигурен финалист, той избра сам да напусне шоуто и да не влезе в драматургията, която му беше подготвена около връзката му с Китаеца. сподели той в неделя сутрин в предаването „Събуди се“, където обяви новото си предизвикателство. По време на неговото интервю, на живо от Къщата се включи бъдещата му екранна партньорка Алекс Сърчаджиева, която пък за пръв път показа как ще изглежда новия дом на звездните съквартиранти. И докато шумът около последният проект на Азис „Позна ли ме?“ е в своя апогей, той направи изключение от собственото си правило да не отвръща на критиците и изкрещя в социалните мрежи: „Чух ви! А и нямаше как. Проглушителните ви писъци на омраза продъниха земята!“. Ромският славей мина в отбранителен режим и обясни, че не е молил голямата актриса Цветана Манева да се включи в клипа му. Споделил й е идеята си и „тя каза „да“. добавя Азис в публикацията към общата си снимка с актрисата. Словесната му изява идва само ден след като обществото се раздели на две – такива, които одобряват посланията на проекта му и други, които плюят Цветана Манева, подкрепила чалгата. Някои дори преминаха добрия тон като бившият басист на рок група „Ахат“ - Денис Ризов, който от години намери прехрана зад Океана. Музикантът написа във фесйбук: За тези си думи той получи много негативни реакции, на които отговори в типичния си стил: „Това си е моята страница и ако не ви харесва, отидете на някоя друга. А ако ви харесва, каквато и да е чалга, без значение, каква и дори ако в нея участва някой от Пинк Флойд, Д**АЙТЕ го и вие, заедно с Азис и Цветана Манева и който е измислил цялата тази гнусотия, дори името му да се окаже Георги Тошев“. Като резултат от поредната дискусия, която предизвика Азис песента му е гледана над половин милион пъти за по-малко от три дни.", "date": "2018.09.09", "title": "Азис става водещ на „ВИП Брадър“"}
{"url": "https://www.monitor.bg:443/bg/a/view/borsata-v-karnalovo-prepylnena-s-evtin-bylgarski-zelenchuk-kupuvachite-sa-kyt-143832", "text": "„Зеленчуковата борса в Карналово е препълнена с евтин за нас български зеленчук и навръщане от Гърция напълнихме багажника на колата си\", похвалиха се семейство софиянци, които днес се връщаха от южната ни съседка. Купихме си български розови домати по 70 ст. за килограм и тлъсти червени чушки за 1,40лв.“, казаха още късметлиите. Те са изненадани, че купувачите са много малко, а сергиите в зеленчуковата борса са препълнени със стока. Производителите търпят големи загуби, защото не могат да пласират продукцията си, а в края на деня я изхвърлят. „Зле доматите седат, паднаха цените. Няма млади хора тука, останахме  само пенсионерите и няма кой да пазарува”, оплаква се баба. “Едва след 20 този месец започва да се раздвижва пазара, защото хората започват да приготвят зимнината си“, споделя  търговец. Още по-евтини, но и по-малко търсени на борсата са гръцките зеленчуци, защото според купувачите българското производство е по-качествено.", "date": "2018.09.09", "title": "Борсата в Карналово препълнена с евтин български зеленчук, купувачите са кът"}
{"url": "https://www.monitor.bg:443/bg/a/view/zora-otvori-vtori-magazin-v-burgas-143830", "text": "ЗОРА е компания, която за 27 години на пазара не е спирала да се развива и винаги е предлагала на своите клиенти не просто техника, а пълноценни изживявания. Със сериозната си инвестиция в размер над 4,3 милиона лева в динамичен град като Бургас, ЗОРА затвърждава този имидж. Новопостроеният двуетажен магазин, разположен на обща площ от 2400 кв. м., е дело на архитектите от Cityscape. Тяхната цел е била да създадат модерна сграда, която е адекватна на света на технологиите – иновативна и съобразена с актуалните изисквания за потребителско изживяване. Елементите от фасадата следват корпоративната идентичност на ЗОРА, но се вписват дискретно и семпло в силуета на града. Интериорните решения също отговарят на последните тенденции, но заедно с това придават на пространството индивидуален облик. Разбира се, визията не е всичко. Важна е и функционалността, затова ЗОРА работи върху поддържането на постоянно и разнообразно портфолио в магазините си, включващо целия спектър от уреди за дома и семейството, предлагани от световни производители. ЗОРА не спира дотук. Откриването на нов магазин означава също и откриване на десетки нови работни места, инвестиция в квалификацията на персонала и качеството на обслужването. И тъй като развитието не е постигната цел, а непрекъснат процес, до края на годината предстои компанията да отвори още магазини във Велико Търново, Плевен, Пазарджик и Разлог.", "date": "2018.09.09", "title": "ЗОРА отвори втори магазин в Бургас"}
{"url": "https://www.monitor.bg:443/bg/a/view/bekym-sybira-ronaldo-i-runi-v-kluba-si-143839", "text": "От 2020 година бившият английски национал Дейвид Бекъм иска да стартира като футболен собственик с новосформирания си клуб „Интер Маями“ в американската Мейджър Лийг Сокър (МЛС). Някогашната футболна звезда вече има планове и за силен състав, пълен със световноизвестни играчи. Начело в списъка на англичанина е голямата звезда на „Ювентус“ в момента Кристиано Роналдо, съобщава „Дейли Мейл“. Проблем според изданието ще е договорът на португалеца, който през 2020 година ще бъде на 35 години и ще има все още валиден контракт за още два сезона с „бианконерите“. В същото време обаче един спокоен край на кариерата в МЛС би била доста привлекателна оферта за петкратния и актуален носител на „Златната топка“. След Роналдо в листата на Бекъм присъстват един куп други звезди. Той ще се опита да убеди някогашния си съотборник в националния тим Уейн Рууни за ангажимент в Маями. 32-годишният нападател вече играе в МЛС за “Ди Си Юнайтед” от юли тази година. За тима на Бекъм се спрягат още имената на Джеймс Милнър от “Ливърпул” и Радамел Фалкао от “Монако”. И двамата са на по 32 години в момента, а колумбиецът би могъл да изиграе ключова роля за набирането на фенове на отбора, тъй като в Маявми живеят доста хора с южноамерикански корени.", "date": "2018.09.09", "title": "Бекъм събира Роналдо и Рууни в клуба си"}
{"url": "https://www.monitor.bg:443/bg/a/view/germanski-mladej-ubit-ot-migranti-143840", "text": "Германски младеж е убит късно снощи при сбиване с мигранти от Афганистан в град Кьотен, провинция Саксония-Анхалт, информира на сайта си в. \"Билд\". Трима афганистанци влезли в спор с германка на местна детска площадка. Двама минувачи - граждани на федералната република, се намесили и се стигнало до сбиване. Двайсет и две годишният германец бил ранен и починал в болницата от кръвоизлив в мозъка. Задържани са двама заподозрени, граждани на Афганистан. \"Мотивите и конкретните обстоятелства още не се знаят, тече разследване във всички посоки\", съобщи прокуратурата в град Наумбург. Загиналият има брат - десен екстремист, допълва \"Билд\". През нощта срещу 26 август в саксонския град Кемниц почина от раните си 35-годишен местен жител, намушкан с нож. По данни на следствието нападателите са били мигранти от Сирия и Ирак. Двама от тях са арестувани, а още един - иракчанин, се издирва. След инцидента в града имаше протести, понякога съпроводени с безредици", "date": "2018.09.09", "title": "Германски младеж убит от мигранти "}
{"url": "https://www.monitor.bg:443/bg/a/view/bylgarski-talant-na-final-na-us-open-143817", "text": "Българският талант Адриан Андреев се класира за финала на двойки при юношите на Откритото първенство на САЩ по тенис. Андреев и Антон Матушевич от Великобритания победиха италианците Лоренцо Музети и Джулио Дзепиери с 4:6, 7:5, 10-6 за 71 минути. Българинът и британецът направиха пробив за 4:3 в първия сет, след което загубиха три поредни гейма. Във втората част те имаха аванс от 3:1, но италианците стигнаха до обрат - 4:3. Андреев и Матушевич взеха подаването на съперниците си за 6:5 и при техен сервис изравниха резултата. В шампионския тайбрек българинът и британецът поведоха с 6:1 и 9:5, след което без проблеми затвориха мача. В спор за титлата тази вечер Адриан Андреев и Антон Матушевич излизат срещу американците Емилио Нава и Аксел Нефве. 17-годишният Андреев е вторият българин, който достигна до финал при юношите на Откритото първенство на САЩ след Григор Димитров, който стана юношески шампион на сингъл през 2008 година и отстъпи на финала при двойките година по-рано.", "date": "2018.09.09", "title": "Български талант на финал на US Open"}
{"url": "https://www.monitor.bg:443/bg/a/view/sled-otneto-predimstvo-motorist-zagina-v-plovdiv-143816", "text": "Моторист загина след удар в лек автомобил в Пловдив, съобщиха от пресцентъра на МВР в града. Произшествието е станало около 10.15 часа на кръстовище в жк \"Тракия\". Моторист загина след удар в лек автомобил в Пловдив, съобщиха от пресцентъра на МВР в града. Произшествието е станало около 10.15 часа на кръстовище в жк \"Тракия\". По първоначални данни джип \"Дайхатсу\" предприел завой и отнел предимството на мотоциклет Кавазаки. При удара на място загинал 54-годишният моторист. В колата, която се преобърнала по таван, пътували 33-годишната шофьорка и трима пасажери. Единият от тях, 74-годишен, и откаран в болница. Пробата на водачката за алкохол е отрицателна, ще бъде тествана за наркотици, уточниха от полицейския пресцентър. До приключване на огледа движението се регулира от служители на реда. Причините за катастрофата се изясняват в досъдебно производство.", "date": "2018.09.09", "title": "След отнето предимство моторист загина в Пловдив  "}
{"url": "https://www.monitor.bg:443/bg/a/view/pyrvo-ognishte-na-afrikanska-chuma-po-svinete-v-okryg-gurgevo-143814", "text": "Първият случай на африканска чума по свинете е потвърден в Окръг Гюргево, съобщи късно снощи агенция Аджерпрес. Съседният на Русе окръг е дванайсетият в Румъния, който е засегнат от заразата. Досега в Гюргево имаше обявен червен код на опасност от поява на африканската чума заради близостта с поразени региони, но нямаше установено огнище. Огнището е в домакинство в село Брънищари в Община Кълугърени и се намира приблизително по средата между Букурещ и Русе. От Националната служба за ветеринарно-санитарен контрол и безопасност на храните в Румъния тази сутрин съобщиха, че случаят на зараза е установен в събота. Взети са всички мерки за ограничаване движението на хора, животни, стоки и превозни средства, допълват от службата. В Гюргево ветеринарните власти се събират спешно днес, за да приемат план на действие за контрол и борба с болестта. От Националната служба обобщават, че до 6 септември огнищата на африканска чума по свинете в Румъния са 826 в 190 общини в 11 окръга. До тогава са унищожени или умрели от болестта 160 000 прасета.", "date": "2018.09.09", "title": "Първо огнище на африканска чума  по свинете в Окръг Гюргево"}
{"url": "https://www.monitor.bg:443/bg/a/view/djejmi-razkri-finala-na-igra-na-tronove-v-syda-143831", "text": "Изтекли документи от делото на Николай Костер-Валдау, познат на телеманиаците като Джейми Ланистър от „Игра на тронове“, издадоха любопитки от последния сезон на сериала. 48-годишният актьор се изправи срещу бившия си мениджър в съда, а някои от разглежданите въпроси по делото са свързани пряко с кървавата сага. Най-големият спойлер от срещата на екранния Джейми с Темида е, че той няма да умре в четвърти епизод, както се спекулираше в медиите, а ще върти меч с една ръка до финалния включително. Той издаде това, след като му беше зададен въпрос за колко серии е получил хонорар. От документите стана ясно още, че звездата с датски корени е получил над 1 милион долара за всяка една от шестте серии, както и още толкова пари предварително. \"Писах на сценаристите, когато прочетох финала и им казах: „Не мисля, че бихте могли да се справите по-добре с края на тази история“, коментира пред сайта Huffington Post той.", "date": "2018.09.09", "title": "Джейми разкри финала на „Игра на тронове“ в съда"}
{"url": "https://www.monitor.bg:443/bg/a/view/19-zaginali-i-dvama-oceleli-pri-aviokatastrofa-v-ujen-sudan-143823", "text": "19 души загинаха, а двама - пилот и дете са оцелели след катастрофа на самолет в Южен Судан, съобщи Африка нюз. Самолетът се е разбил в езеро в Южен Судан, съобщиха местните власти. Самолетът е изпълнявал полет от международното летище в Джуба до град Йирол. На борда му е имало 21 пътници. Оцелелите са граждани от европейска страна, са откарани в болница и са в тежко състояние.", "date": "2018.09.09", "title": "19 загинали и двама оцелели при авиокатастрофа в Южен Судан "}
{"url": "https://www.monitor.bg:443/bg/a/view/ukrajna-namali-vnosa-na-gaz-ot-es-143819", "text": "За първите осем месеца на годината Украйна е внесла от държави членки на Европейския съюз 6,9 млрд. куб. метра газ - с 26,6 на сто по-малко, отколкото през същия период на миналата година, съобщи държавната компания Укртрансгаз, цитирана от ТАСС. По данни на Укртрансгаз доставките от Полша например са намалели с 38 процента - на 0,5 милиарда куб. метра, от Словакия - с 3,9 процента или на 4,3 милиарда куб. метра, докато вносът от Унгария е нараснал с 40 на сто, възлизайки на 2,1 милиарда кубика. През осемте месеца на годината транзитът на газ е достигнал 58,2 милиарда куб. метра, газовите резерви в подземните хранилища - 14,6 милиарда куб. метра, а добивите - 13,8 милиарда куб. метра. През 2017 г. Украйна увеличи вноса на природен газ с 26,8 на сто (или 2,972 милиарда куб. м) спрямо 2016 г. и общият внесен обем достигна 14,5 милиарда куб. метра. От 26 ноември 2015 г. Киев не внася вече газ по договор с руския концерн Газпром и купува горивото само по западните граници на Украйна, напомня ТАСС.", "date": "2018.09.09", "title": "Украйна намали вноса на газ от ЕС"}
{"url": "https://www.monitor.bg:443/bg/a/view/festyt-vyv-venecija-zavyrshi-sys-skandal-143821", "text": "Мексиканският режисьор Алфонсо Куарон, който преди четири години спечели „Оскар“ с филма си „Гравитация“, късно в събота вечерта гушна и голямата награда на кинофестивала във Венеция „Златен лъв“. Международното жури с шеф неговия сънародник, колега и приятел Гилермо Дел Торо присъди най-големия приз на 75-то издание на проявата на последната му лента „Рома“. Тя е черно-бяла и разказва с много любов за детството на самия Куарон през 70-те години на миналия век в квартала Рома на столицата на Мексико, за семейството му и неговата незабравима детегледачка – индианка. Иначе Куарон е женен за италианка и обича всяка година да прекарва доста време в приказната област Тоскана. Наградата за най-добра женска роля – купата „Волпи“, бе присъдена на английската актриса Оливия Колман за ролята й на британската кралица Ана във филма „Фаворитката“ на гръцкия режисьор Йоргос Лантимос. „Мъжкото Волпи“ пък прегърна американският актьор и натурализиран италианец Уйлям Дефо за неговото удивително въплатяване в образа на Винсент Ван Гог във филма „At eternity’s gate” на режисьора Джулиън Шнабел. Наградата за най-добра сценарий бе присъдена на зведния холивудски кино-дует – братята Джоел и Итън Коен за историята, съчинена от тях и пресъздадена във филма - сапунка „The ballad of Buster Scruggs”. Специалното си отличие журито пък присъди на единствената дама – режисьор, представена на фестивала – австралийката Дженифер Кент за нейната лента “The Nightingale”, бъкаща от насилие и кръвопролития на остров Тасмания, но преди два века. Днес сутринта медии на Апенините отбелязаха с много мъка, че родното им кино е останало „на сухо“ във Венеция, въпреки представените там четири италиански филма. Като основен виновник за това къде открито, къде с недомлъвки бе набеден председателят на журито Гулулмо дел Торо, който бе дори обивинен в конфлект на интереси заради дадената на авера му Алфонсо Куарон голяма награда. В същото време вестниците, телевизиите и радиата между Алипите и Сицилия отбелязаха не без задоволство, че по представени качествени ленти и по посещаемост от звезди на киното и шоу-бизнеса, кинофестът във Венеция вече бие основния си конкурент – този във френския град Кан през май.", "date": "2018.09.09", "title": "Фестът във Венеция завърши със скандал"}
{"url": "https://www.monitor.bg:443/bg/a/view/otpechataha-bionichno-oko-143815", "text": "Още като асистент в Университета Принстън (Princeton University), Майкъл МакАлпин (Michael McAlpine) ръководи разработването на 3D отпечатано бионично ухо. Вече доцент в Университета в Минесота (University of Minnesota), МакАлпин продължава с 3D отпечатването на елементарно бионично око, което може да помогне за разработването на модел, които да замени истинско око. Екипът започнал със стъклена полусфера, подобна по размер и форма на задната страна на човешкото око. След това, помощта на специално създаден 3D принтер добавили ивици от мастило, съдържащо сребърни частици. Накрая, върху тази основа от мастило добавят отпечатан слой от полупроводников полимер. Технологията може да бъде използвана за създаване на напълно функциониращо бионично око, което би възстановило зрението на човек, посредством стимулиране на оптичния нерв в отговор на възприеманата светлина. Освен споменатото бионично ухо, МакАлпин също е създател и на други 3D отпечатани продукти, като поставяна върху кожата електроника, водачи за регенерация на нервите, мостове на гръбначния мозък и модели на вътрешни органи, върху които хирурзи могат да практикуват.   Изследването бе публикувано в списанието Advanced Materials.", "date": "2018.09.09", "title": "Отпечатаха бионично око"}
{"url": "https://www.monitor.bg:443/bg/a/view/gugyl-svali-klip-na-navalni-dokato-v-rusija-tekat-izbori-143818", "text": "В Русия днес се произвеждат избори на различни нива, в които право на глас имат 65 милиона души. Същеврезменно американската корпорация Гугъл свали от сайта си за видеосподеляне Ютюб рекламата на 80 клипа с призиви за участие в протестите срещу предстоящото вдигане на пенсионната възраст в Русия, организирани по инициатива на опозиционера Алексей Навални. Това съобщи на сайта си руската редакция на Би Би Си. В момента Навални изтърпява наказание - административен арест, като организатор на неразрешен митинг в Москва през януари. Новата му акция е насрочена за днес. Властите в повечето градове, където се предвиждат протести, ги определят като незаконни. За забрана да се рекламира протестната акция настояха пред Гугъл руската ЦИК и други ведомства, по-специално прокуратурата. Според тях въпросната реклама може да се тълкува като \"груба намеса в руските избори\". Самите клипове с призиви за участие в протестите все още са достъпни на Ютюб; забранена е рекламата им, уточни за Би Би Си Леонид Волков, съратник на Навални.  \"Въвели бяхме настройки за целева реклама по региони. Сред жителите на Красноярск рекламирахме акцията в Красноярск, в Липецк - за техния град и т. н. Общо 80 клипа за 80 града\" в Русия, обясни той. Гугъл заяви пред Интерфакс, че изисква рекламодателите да действат според местните законодателства и рекламната политика на компанията. Волков обаче разкритикува американската корпорация, която според него за пръв път в историята си \"е удовлетворила незаконните изисквания на руските власти и е махнала платената ни реклама за митинга на 9 септември\". Волков съобщи пред Интерфакс, че екипът на Навални вече е написал официално оплакване до Гугъл, а ще обжалва решението за блокиране на рекламата и пред съда. В 22 субекта на Руската Федерация ще има преки избори за губернатори. Непреки избори ще има за ръководители на четири региона, като за тези ръководители ще гласуват депутатите в регионалните парламенти. В 16 субекта ще се произведат избори за депутати в местните законодателни събрания. В 12 субекта ще има избори за областни събрания на областните центрове. Ще се гласува и за 7 места в Държавната Дума - долната камара на руския парламент. Ще има и много общински избори, сред които най-голям интерес предизвиква вотът за кмет на Москва. Там настоящият кмет Сергей Собянин изглежда без конкуренция. Общо ще се произведат 4700 вота в 80 региона на страната. Централната избирателна комисия не очаква висока избирателна активност днес. Изборите се произвеждат в момент на социално напрежение заради пенсионната реформа, която породи протести в цялата страна. Председателката на Централната избирателна комисия Елла Памфилова заяви, че не очаква висока избирателна активност поради изборната умора от президентските избори и факта, че много граждани все още са в отпуска. Гласуването в някои руски региони вече започна поради факта, че страната се простира в 11 часови пояса. В 8 часа сутринта местно време (20 часа предишния ден по Гринуич) започнаха изборите в Камчатски край и в Чукотска автономна област, а час по-късно - и в Магаданска област. Краят на изборния ден ще настъпи в 22 часа местно време (19 ч. по Гринуич), когато ще затворят избирателните секции в Москва.", "date": "2018.09.09", "title": "Гугъл свали клип на Навални, докато в Русия текат избори"}
{"url": "https://www.monitor.bg:443/bg/a/view/bolnicata-v-melnik-na-tezgjaha-143822", "text": "Община Сандански продава на публичен търг с тайно наддаване бившата болница в град Мелник, информира медиите кметът на курортния град Кирил Котев. Недвижимият имот е частна общинска собственост с площ 622 квадратни метра. Началната цена е 104 474 лева. Спечелилият търга трябва да заплати цената в 14-дневен срок от влизане в сила на заповедта на кмета  на община Сандански.Търгът ще се проведе на 9 октомври тази година от 10.00 часа в заседателната зала на общинска администрация. Депозитът за участие е 10 450 лв., който се внася по банкова сметка на община Сандански до деня преди провеждането му. Оглед на обекта ще се извършва всеки работен ден. Бившата болница в Мелник пустее вече над 20 години. Имотът е сред най-хубавите в курорта, с добра локация.", "date": "2018.09.09", "title": "Болницата в Мелник на тезгяха"}
{"url": "https://www.monitor.bg:443/bg/a/view/pol-makkartni-s-taen-koncert-nujorkskoto-metro-video-143820", "text": "С неочакван таен концерт Пол Маккартни изненада пътниците в нюйоркското метро. Легендарният рокаджия беше ангажирал част от метро станция „Гранд сентръл“, а изпълненията му бяха достъпни само в интернет пространството. Черна завеса криеше Маккартни от пътниците на метрото, които обаче можеха да чуят 24-те му песни. Той отправи поздрав към присъстващите с хитове на четворка от Ливърпъл, включително Let it Be, Can't Buy Me Love, A Hard Day's Night и Lady Madonna. Зад завесата бяха допуснати само поканени знаменитости, сред които Джон Бон Джоуви, Мерил Стрийп, Ейми Шумър, Кейт Мос, Крис Рок, Стив Бушеми, Джими Фалън и синъ т на Джон Ленън – Шон. Събитието се проведе с цел промотиране на новия 17-и албум на 76-годишната звезда. Тавата носи името Egypt Station.", "date": "2018.09.09", "title": "Пол Маккартни с таен концерт в нюйоркското метро (ВИДЕО)"}
{"url": "https://www.monitor.bg:443/bg/a/view/bychvarova-njama-predpostavki-za-predsrochni-izbori-143813", "text": "Грешка би било да се сменят тримата министри Нанков, Московкси и Радев, но фаталният инцидент край Своге, при който загинаха 17 души, а 21 бяха ранени, преобърна мнението в държавата. Възможно е да има промени, но критичността към работата на министрите не е отсега, а е от момента, когато ГЕРБ влезе в управлението. Това обяви началникът на кабинета „Борисов“ Румяна Бъчварова пред bTV. Няма предпоставки за предсрочни парламенатри избори, увери тя и напомни на БСП, че сегашното правителство е законно избрано, с мнозинство. Бившият министър на вътрешните работи оцени опитът на червените да свалят правителството като \"подривна дейност\". Бъчварова обясни, че на утрешния коалиционен съвет се очаква да се обсъдят оставките на тримата министри, но по думите й коалиционните партньори виждат по друг начин нещата и те търсят възможност да се преосмислят оставките. Бъчварова изрази надежда на утрешния коалиционен съвет опитът и разумът на управляващите да надделее и да се вземат правилните решения. \"Коалиционните партньори виждат повече възможности, отколкото необходимост от промяна в подадените оставки\", отбеляза Бъчварова и допълни, че не се знае кой от министрите ще остане или не. Бъчварова обясни, че оставката е не само личен акт, а и политическата преценка е друга и няма лошо да се чуват различни аргументи. Тя припомни първото управление на премиера Борисов, при което динамиката на министрите не е бил толкова съществен проблем, а по-важна в случая е посоката на политиката. \"Кое остава от политиката и кое дава смисъл от нея е най-важното\", изтъкна началникът на кабинета \"Борисов\". Румяна Бъчварова отрече категорично тя да бъде следващия вътрешен министър и новият български посланик в Израел. Запитана актуална ли е оставката на министърът на туризма Николина Ангелкова и близка ли е тя до Ветко и Маринела Арабаджиеви, тя обясни, че работата на Ангелкова се обсъжда, но досега не е поискана нейната оставка от премиера Бойко Борисов. Вицепремиерът Валери Симеонов няма собствена администрация и трябва да помисли добре дали иска да заеме пост в Министерство на туризма или не, констатира Бъчварова. Правителството работи много добре, увери Бъчварова и добави, че е започнал един процес, който да оцени докъде е стигнало управлението на властта в развитието на страната.", "date": "2018.09.09", "title": "Бъчварова: Няма предпоставки за предсрочни избори"}
{"url": "https://www.monitor.bg:443/bg/a/view/shvecija-izbira-nov-parlament-143805", "text": "Швеция избира днес нов парламент, а също така 20 провинциални и 290 общински събрания. Според анализатори вотът ще приключи, без никоя партия да е спечелила ясно мнозинство, а крайната десница би могла са извоюва позиция на арбитър в парламента, отбелязват световните агенции. Около 7,4 милиона души имат право да гласуват. След изборите съставянето на ново правителство се очертава сложно. Социологическите изследвания показват, че лявоориентираният блок, съставен от Шведската социалдемократическа работническа партия на досегашния премиер Стефан Льовен, Партията на зелените и Лявата партия, ще спечели 41 процента от вота, а главният им съперник - десноцентристкият Алианс, съставен от Умерената партия, Партията на центъра, либералите и християндемократите, ще получи 37,7 на сто. Според социологическите изследвания социалдемократите ще се представят най-зле от 20-те години на миналия век и ще получи 25-26 процента от вота, с около 6 процентни пункта по-малко от резултата им през 2014 г. Предизборните анкети отреждат също така на крайнодесните \"Шведски демократи\" 19 на сто от вота, с 6 пункта повече от резултата им през 2014 г. Според шведското законодателство след изборите досегашният председател на парламента - социалдемократът Урбан Алин - провежда консултации с всички парламентарно представени партии и после предлага за гласуване кандидатурата на партиен лидер за премиерския пост. В случай, че кандидатурата не бъде одобрена, той има право на още три опита. Досега в съвременната шведска история до подобно нещо не се стигало. Анализатори предвиждат няколко възможни сценария след изборите. Според първия, социалдемократът Стефан Льовен може да състави второ правителство на малцинството, като се надява да бъде подкрепян от центристите и/или от либералите. Вторият вариант предвижда правителство на консервативния лидер Улф Кристершон (лидер на Умерената коалиционна партия) и на партиите от коалицията Съюза. Те обаче ще имат нуждата от гласовете на крайната десница, за да достигнат мнозинство. В замяна крайната десница може да поиска отстъпки, смятат наблюдателите. При провал на двата варианта, може да се стигне до отправяне на покана от социалдемократите към либералите и центристите за преговори за съставяне на правителство. Някои анализатори заговориха и за предсрочни избори, ако преговорите след изборите днес не дадат резултат.", "date": "2018.09.09", "title": "Швеция избира нов парламент"}
{"url": "https://www.monitor.bg:443/bg/a/view/15-dushi-ostavat-za-lechenie-sled-katastrofata-v-razgradsko-143806", "text": "Многопрофилната болница в Разград остава пълна с пострадали от вчерашната тежка катастрофа между бус със самодейци и камион на пътя между Разград и Благоево. Вчера бяха приети 18 души, от които трима са били изписани, каза директорът на лечебното заведение д-р Гечо Жеков. Най-тежко е състоянието на 82-годишен мъж, който има кръвоизлив в главата. Консултиран е с неврохирург от Варна и днес ще бъде транспортиран до морската ни столица за последващи интервенции.Освен него 3 жени са в тежко състояние, като една е с руптура на черен дроб и далак. Утре ще бъде оперирана пострадала с фрактура на бедро, съобщи bTV.  „Всички екипи бяха налице и успяхме да се справим учудващо добре - 18 човека в спешно отделение на носилки, картината не е много лицеприятна\", откровен беше д-р Жеков.", "date": "2018.09.09", "title": "15 души остават за лечение след катастрофата в Разградско"}
{"url": "https://www.monitor.bg:443/bg/a/view/japonka-postavi-na-kolene-serena-uiljams-i-specheli-us-open-143807", "text": "Поставената под номер 20 Наоми Осака спечели титлата при жените на Откритото първенство на САЩ по тенис. Японката ликува още в първия си финал на турнир от Големия шлем, след като се наложи над носителката на 23 титли Серена Уилямс с 6:2, 6:4 за 1 час и 19 минути. Двубоят завърши по неприятен начин, тъй като Серена получи серия от наказания от съдията Карлос Рамос. Тя първо бе предупредена за съвети, получени от треньора й Патрик Муратоглу от трибуните. След това бе наказана с директна точка за съперничката й, тъй като счупи ракетата си в корта. Следващата санкция по правилник означаваше директно загубен гейм. Стигна се и до тази санкция за куп обиди, с които тя го атакува и по-специално за това, че го нарече \"крадец\". С този гейм Осака поведе с 5:3, а при последвалото си подаване спечели мача.  Серена Уилямс започна стабилно срещата, но постепенно 20-годишната Осака взе превес. Още в третия гейм се стигна до пробив на 30 в полза на японката. При следващото подаване на Серина последва нов брейк и Осака взе първия сет с 6:2. Уилямс не използваше едно от силните си оръжия - сервиса, като в първия сет вкара едва 38% първи начален удар и направи 4 двойни грешки. В началото на втората част Уилямс стигна до пробив за 3:1 след невероятен гейм, който включваше фантастично разиграване от 19 удара, което Осака спечели.  Серена изглеждаше преодоляла първоначалната колеблива игра, но две поредни двойни грешки и Осака върна пробива. Американката счупи ракетата си, което по правилник означаваше наказание, а при второ провинение значеше директно загубена точка. Така следващият гейм започва при 15:0 за съперниката й.  Когато разбра това, последва нова поредица от обяснения между Уилямс и Карлос Рамос. \"Не съм получавала съвети от треньора. Аз не играя нечестно. Дължиш ми извинение. Никога не съм мамила в живота си. Имам дъщеря и се боря за това, което е правилно за нея\", каза Серена. Японката успя да се възползва от ситуацията и да постигне пробив за 4:3. Серина не издържа нервите си и се обърна към съдията: \"Ти си крадец\", бе репликата, която сякаш премина границата, но вероятно Рамос прецени, че поредицата от реплики е прекалено. Следващата санкция бе за \"обида\" и по правилник означаваше директно загубен гейм. В този момент Серина поиска намесата на главния съдия на турнира, почти се разплака и дори каза: \"Ще ми отнемеш това, защото съм жена. Мъжете правят далеч по-големи нарушения и не получават такива санкции\". Осака не се подаде на емоциите и успя да вземе подаването си на 30, което значеше край на мача и първа титла в историята на Япония на турнир от Големия шлем.", "date": "2018.09.09", "title": "Японка постави на колене Серена Уилямс и спечели US Open"}
{"url": "https://www.monitor.bg:443/bg/a/view/cska-otbeljazva-70-godini-ot-pyrvata-si-titla-143808", "text": "Ръководството на ЦСКА отбеляза 70 години от спечелването на първата титла с материал в официалния сайт на клуба. Червените, тогава все още отбор на няколко месеца, побеждават на финала Левски и триумфират с първото си значимо отличие. На финала ЦСКА, който по това време се казва Септември при ЦДВ, се изправя срещу сините, които в последствие се превръщат в най-големия спортен съперник на армейците. В първата среща, играна на 5 септември, Левски побеждава с 2:1. Резултатът е открит от Кирил Богданов в 66-та минута, но Георги Пачеджиев вкарва два бързи гола в 76-та и 79-та минути. На реванша, който се играе пред пълен стадион, червените печелят с 3:1 след победен гол на капитана си Нако Чакмаков, който реализира буквално в последните секунди на срещата. Съдия на мача е Стефан Данчев, а ЦСКА излиза в състав Стефан Геренски, Борислав Футеков, Манол Манолов, Димитър Цветков, Никола Алексиев, Нако Чакмаков (капитан), Димитър Миланов, Стойне Минев, Стефан Божков, Никола Божилов и Кирил Богданов. На стадион \"Юнак\" две от попаденията за ЦСКА са отбелязани от Димитър Миланов. Любопитен факт е, че спортно-техническата подготовка на тима се води от капитана на отбора Нако Чакмаков, а физическата издържливост - от популярния български боксьор Константин Николов - Замората. След големия успех футболистите на ЦСКА са понесени на ръце от изпадналата в екстаз многобройна публика. Новите герои на България са приветствани по улиците на София, а след това показват трофея от балкона на Военния клуб в столицата. Състав на ЦСКА (Септември при ЦДВ) през 1948 година, извоювал историческа първа титла на ЦСКА: Борислав Футеков, Стефан Божков, Нако Чакмаков, Никола Божилов, Димитър Цветков, Тодор Такев, Джино Александров, Манол Манолов, Стефан Геренски, Стойне Минев, Никола Божилов, Димитър Миланов, Кирил Богданов. За съжаление вече нито един от тези футболисти не е сред живите, но техните имена ще останат записани с големи и златни букви в историята на ЦСКА и на българския футбол. Те никога няма да бъдат забравени!", "date": "2018.09.09", "title": "ЦСКА отбелязва 70 години от първата си титла "}
{"url": "https://www.monitor.bg:443/bg/a/view/skandaldjija-se-dyrji-kato-terorist-nasred-moskva-gazi-hora-143811", "text": "Автомобил \"Фолксваген Поло\" се е врязал днес в група пешеходци на \"Новочеркаския булевард\" в Москва. При инцидента има загинал, позовавайки се на източник от спешните служби на руската столица. Деветима души са пострадали при инцидента. Шофьорът умишлено е насочил колата към групата пешеходци след конфликт в близко кафене. По предварителни данни в кафене на \"Новочеркаския булевард\" няколко мъже се скарали. Единият от тях се обидил, излязъл на улицата, седнал зад волана на колата и изчакал, докато другите участници в конфликта напуснат заведението. След това той връхлетял с колата, съобщи местната полиция и уточни, че участниците в инцидента са граждани на Киргизстан. Сред пострадалите е младеж на 17 години.", "date": "2018.09.09", "title": "Скандалджия се държи като терорист насред Москва - гази хора"}
{"url": "https://www.monitor.bg:443/bg/a/view/rusija-i-asad-zapochnaha-bitkata-za-idlib-143810", "text": "Руски самолети и лоялни към сирийското правителство сили бомбардираха провинция Идлиб, очаквана прелюдия към сухопътна офанзива срещу последния бастион на бунтовниците в Сирия, предаде Франс прес. Това са \"най-интензивните\" въздушни удари от 10 август. По данни на директора на Сирийския център за наблюдение на правата на човека Рами Абдел Рахман в резултат на артилерийския обстрела и въздушните бомбардировки, включително с варелни бомби, са загинали най-малко 9 мирни граждани, включително две деца. Бомбардировките са ескалация на кампанията. Режимът на Башар Асад и Москва заплашват от месеци да започнат операция срещу контролираната от бунтовниците провинция, граничеща с Турция, която подкрепя бунтовниците. От четвъртък насам стотици семейства са напуснали домовете си в южната част на Идлиб, съобщава АФП.", "date": "2018.09.09", "title": "Русия и Асад започнаха битката за Идлиб"}
{"url": "https://www.monitor.bg:443/bg/a/view/vremeto-slynchevo-no-sledobed-dyjd-i-grymotevici-143804", "text": "Днес времето ще бъде предимно слънчево, но следобед отново ще има временни увеличения на облачността, по-значителни над източната половина от страната. На места там ще има валежи, в отделни райони и с гръмотевици. Ще духа до умерен северозападен вятър. Максимални температури между 25° и 30°, в София около 25°, според прогнозата на НИМХ-БАН. Над Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Ще духа до умерен северозападен вятър. Максималните температури ще са между 26° и 29°. Температурата на морската вода е около 26°. Вълнението на морето ще бъде 2-3 бала. В планините времето ще бъде предимно слънчево. В следобедни часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър. Максимални температури на 1200 метра около 19°, на 2000 метра – около 11°. През следващите дни времето ще бъде променливо. Повече облачност ще има над източната половина от страната и планините. На места в тези райони са възможни и краткотрайни превалявания. В понеделник и вторник ще продължи да духа до умерен северозападен вятър и дневните температури слабо ще се понижат; преобладаващите максимални ще са между 23° и 28°. В сряда вятърът временно ще отслабне, после ще стане от север-североизток. В Източна България температурите ще се понижат още малко.", "date": "2018.09.09", "title": "Времето: Слънчево, но следобед дъжд и гръмотевици"}
{"url": "https://www.monitor.bg:443/bg/a/view/voenen-parad-bez-raketi-za-70-ata-godishnina-ot-kndr-143809", "text": "С военен парад, концерт и масови игри Северна Корея отбелязва 70-годишнината от основаването си. Всенародните игри отразяват надеждите на Ким Чен-ун за подобряване на икономическото положение. Планираните масови игри включват хора, които държат плакати или танцуват в унисон, демонстрирайки националното единство. Очакваше се, че на парада ще бъдат показани усъвършенствани междуконтинентални балистични ракети, но това не се случи. По оценки на агенция Йонхап в парада са участвали 10 000 военни от Корейската народна армия. Показани бяха и артилерийски системи, танкове и друга бойна техника, но не и междуконтинентални балистични ракети, нито балистични ракети с малък и среден обсег, пише BBC. В самата столица Пхенян не бяха забелязани плакати, възхваляващи значението на ядрените и ракетните разработки за КНДР, отбелязва японската агенция Киодо. Парадът се състои в изключително чувствителен момент, когато усилията за намаляване на напрежението със САЩ са в застой след срещата между Ким и американския президент Доналд Тръмп в Сингапур. През юни Ким и Тръмп подписаха неясно споразумение, за да работят по въпроса за премахването на ядреното оръжие на Корейския полуостров, но не включваше график, подробности или механизми за проверка на процеса. Вашингтон иска Ким първо да поеме ангажимент за денуклеаризация. Пхенян иска първо да бъде гарантирана сигурността му и да се сключи мирно споразумение, с което да бъде сложен официално край на Корейската война. В този контекст показването на ракетите можеше да се сметне за нарочна провокация, но това не се случи. Освен това лидерът на КНДР Ким Чен-ун не произнесе реч. Вместо него това направи председателят на парламента Ким Йон-нам, който наблегна на икономическите цели на режима, а не на ядрената му сила. На парада присъстваха председателката на горната камара на руския парламент Валентина Матвиенко и председателят на китайския парламент Ли Чжаншу, специален представител на президента Си Цзинпин. В края на парада Ким Чен-ун се ръкува с него. Любопитна подробност е, че френският актьор Жерар Депардийо, който напоследък бе обвинен в секс насилие, също пристигна за парада в Пхенян.", "date": "2018.09.09", "title": "Военен парад без ракети за 70-ата годишнина от КНДР "}
{"url": "https://www.monitor.bg:443/bg/a/view/sled-poseshtenie-v-sirija-zagina-premieryt-na-abhazija-143812", "text": "В катастрофа е загинал министър-председателят на непризнатата автономна република Абхазия Генадий Гагулия. Новината бе потвърдена от прессекретаря на правителството на републиката Диана Зантария. Генадий Гагулия е загинал в събота вечерта в пътно-транспортно произшествие, съобщи тя. Инцидентът се е случил около 23:00 часа на пътя \"Псоу-Сухум\". 71-годишният премиер е бил на официална визита в Сирия с абхазка делегация, оглавявана от президента Раул Хаджимба. Други пострадали в катастрофата няма.", "date": "2018.09.09", "title": "След посещение в Сирия, загина премиерът на Абхазия"}
