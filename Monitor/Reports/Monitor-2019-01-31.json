{"url": "https://www.monitor.bg:443/bg/a/view/za-da-ne-e-integracijata-samo-na-hartija-156110", "text": "Годината е 2011-та. В пловдивското село Катуница избухват размирици след убийството на младеж от приближени на Кирил Рашков. След това се провеждат протести в различни градове на страната. И до ден днешен бунтовете в Катуница са емблематични и поставиха въпроса за престъпността и интеграцията на ромите. Годната е 2015-та. Напрежението в Гърмен ескалира. Конкретният повод е масов бой между българи и роми. В отчаянието си местните дори поставиха ултиматум на общината най-сетне да реши проблема с ромските набези. Януари 2019 година. Жители на Войводиново се събират на протест, след като 33-годишен военен от Специалните сили е пребит от двама ромски младежи на Йордановден. Мъжът е удрян брутално по главата. Състоянието му се влошава рязко и е приет по спешност в болница. Напрежението ескалира и бих казала, че тогава на косъм се разминахме от втора Катуница. Но както казват хората, всяко чудо е за три дни. Минава и отминава. Първо се вълнуваме, след това бързо забравяме. Сега сме свидетели на ново напрежение-в най-голямата ромска махала в Пловдив. Така живеещите в „Столипиново“ дори звънели на свои приятели от махалата в Асеновград да се въоръжават, защото се готвело нападение срещу тях. Причината е, че при акция „Дрога“ в квартала са арестувани четирима. Заради ареста и заради фалшиви слухове, че се готви нападение над ромите в квартала, вечерта около 1000 души излязли по улиците на „Столипиново“ и скандирали „Мафия!“ Слава Богу напрежението е потушено. Това са случаите, които влязоха в полезрението на обществото и предизвикаха най-бурни реакции. А за колко ли още не знаем? Може би десетки или дори стотици истории са останали покрити заради страхове. И отново опираме до заветния въпрос мисия - възможна ли е ромската интеграция и можем ли да се преборим с престъпността. Вярно е, че когато става дума за престъпления, едва ли етносът, възрастта и цветът на кожата имат значение. Защото както е казано, във всяко стадо има черни овце. Никой не отрича и че има прекрасни, честни, трудолюбиви и дори образовани хора сред ромите. Аз познавам такива. Дори една от най-добрите ми състудентки беше ромка и тя се гордееше с това. Изключително фина и интелигентна жена. И дай Боже да има повече такива сред ромите. Но някак си въпросът за интеграцията, образованието и пазара на труда, плащането на данъци остава на заден план. За съжаление. А от години уж се борим с това. От години се отпускат пари по програми, с които би трябвало да приобщим тези хора. Но като че ли все още не са осъзнали, че образованието е ценност и най-добрата инвестиция. А това е единственият начин ромите да се интегрират. Единственият начин да се реализират след това на пазара на труда. Не случайно от министерството на образованието предвиждат програма за образователна десегрегация. Идеята е да се подкрепят дейностите на общините за преодоляване на процесите на сегрегация. Така че стъпките са направени. Мерки се предприемат отдавна. Но за да се случат нещата, е нужно желание и от двете страни. За да не е интеграцията само на хартия.", "date": "2019.01.31", "title": "За да не е интеграцията само на хартия"}
{"url": "https://www.monitor.bg:443/bg/a/view/za-tol-kamerite-kolite-s-hartienite-vinetki-sa-narushiteli-156091", "text": "Камерите на тол полицията отчитат водачите на автомобили с хартиени винетки като нарушители. За бъга в системата на Агенция „Пътна инфраструктура“ (АПИ) за електронно отчитане на валидността на винетките, призна регионалният министър Петя Аврамова по време на изслушване от депутати от ресорната комисия. Всички коли, които са спрени на пътя от патрулите на „Националното тол управление“, с хартиена винетка биват отразявани в системата ръчно като редовни. Така автомобилът не се води нарушител по републиканската пътна мрежа, допълни министърът. Въвеждането на тол системата с електронно правоприлагане ще тече през цялата година и ще влезе в сила в пълния си вид от 1 януари 2020 г., тъй като все още има валидни хартиени винетки, допълни отговорният за въвеждането на новата система министър. АПИ пусна на 17 декември в продажба новите електронни винетки, а на 1 януари стартира и електронната система за проследяване закупените стикери. Само ден по-късно системата започна на „въздушните такси“. Оказва се, че в началото на годината, на 2-3 януари, е имало няколко проблема с електронната система, като част от тях са били отстранени от изпълнителя й „КАПШ трафик солюшън“. По-фрапиращ е бил технически проблем, свързан с „прекъснат кабел на Борика и системата“, при които получените плащания с банкови карти изобщо не са били отчитани от АПИ. Това е довело до невъзможност за закупуване на новите стикери. По-голямото затруднение, по думите на Аврамова, е било липсата на терминали по граничните пунктове. По график фирмата-изпълнител е трябвало да монтира 500 терминала по граничните пунктове от двете страни на браздата до 31 декември. От думите на Аврамова пред депутатите не стана ясно дали ще се търсят неустойки от „Капш“ В момента от АПИ правят анализ за неизпълнените ангажименти и „търси истината“ кой трябва да поеме отговорност за липсващите машини за самотаксуване, каза само министърът. Министърът информира още, че в началото на февруари ще Тогава Световната банка ще предостави на регионалното министерство доклад с вариантите за таксуване на тежкотоварните автомобили и обхвата на тол системата по републиканската пътна мрежа. Следващата седмица МРРБ, съвместно с финансовото и транспортното министерство, ще направят срещи с всички браншови организации, които ще бъдат засегнати от новото таксуване. “Търсихме най-правилното решение, така че тези, които рушат най-много да плащат най-много за преминаване по пътищата“, каза Аврамова", "date": "2019.01.31", "title": "За тол камерите колите с хартиените винетки са нарушители"}
{"url": "https://www.monitor.bg:443/bg/a/view/ariana-grande-si-tatuira-japonsko-barbeku-snimka-156109", "text": "Поп сензацията Ариана Гранде си направи нова татуировка, която се оказа с правописна грешка. Певицата е искала да увековечи с японски йероглифи на дланта заглавието от най-актуалната си песен - „Седем пръстена“, но в крайна сметка Певицата публикува снимка на татуировката, но бързо я изтри, след като била информирана от потребители, че текстът не означава това, което тя мисли. В туитове, които вече не са в мрежата, Ариана признава, че е забравила един йероглиф, но пояснява, че кожата на дланта на ръката лесно регенерира и татуировката може да се коригира. Най-забавното в ситуацията е, че Гранде е веган и не е фен на какъвто и да е тип барбекю.", "date": "2019.01.31", "title": "Ариана Гранде си татуира „японско барбекю“ (СНИМКА)"}
{"url": "https://www.monitor.bg:443/bg/a/view/mf-ochakva-za-januari-haznata-da-e-s-izlishyk-ot-1-103-mlrd-lv-156112", "text": "На база на предварителни данни и оценки се очаква салдото по консолидираната фискална програма (КФП) на касова основа за месец януари 2019 г. да бъде положително в размер на 1,1038 млрд. лв. (0,9 % от прогнозния БВП). За сравнение за януари 2018 г. бе отчетен излишък по КФП в размер на 1,1624 млрд. лв. (1,1 % от прогнозния БВП), съобщава финансовото министерство. Приходите и помощите по КФП за януари 2019 г. се очаква да бъдат в размер на 3,7287 млрд. лв., което е 8,5 % от годишния разчет и са близки до отчетените за същия период на миналата година. Изпълнението на данъчните и неданъчните приходи спрямо годишните разчети е 8,7 процента. Разходите по консолидираната фискална програма (вкл. вноската на Република България в бюджета на ЕС) за януари 2019 г. са в размер на 2,6249 млрд. лв., което е 5,9 % от годишния разчет. За сравнение разходите по КФП за януари 2018 г. бяха в размер на 2,5439 млрд. лева. Частта от вноската на Република България в бюджета на ЕС, изплатена към 31 януари 2019 г. от централния бюджет, възлиза на 149 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет за януари 2019 г. ще бъдат публикувани на интернет страницата на министерството на финансите в края на февруари.", "date": "2019.01.31", "title": "МФ очаква за януари хазната да е с излишък от 1,103 млрд. лв."}
{"url": "https://www.monitor.bg:443/bg/a/view/vasilev-s-novo-obvinenie-za-ktb-156115", "text": "Укриващият се зад граница от българското правосъдие Цветан Василев ще бъде подведен под отговорност до дни по ново обвинение за злоупотреби с пари на вложителите в КТБ. То е за отпуснат от трезора кредит в размер на 25 млн. евро на куха фирма, без дейност и без право на подобно солидно финансиране. Василев ще отговаря пред Темида заедно с двама бивши директори на КТБ – Александър Пантелеев и Георги Христов. Пантелеев вече се сдоби с обвинение за присвояване в особено големи размери за отпуснатия неправомерно кредит. В четвъртък под отговорност беше подведен и Георги Христов. Специализираната прокуратура твърди, че тримата са действали като организирана престъпна група. Двамата бивши изпълнителни директори са били подбудени от Цветан Василев, за да отпуснат заем от 25 милиона евро на вече публично известната офшорка, регистрирана на Британските Вирджински острови - „Далий Трейдинг Лимитед“ . По данни на държавното обвинение 330 000 евро от този неправомерно отпуснат от директорите на КТБ кредит са отишли във фирма на соцдепутатката Елена Йончева. Именно затова тя вече беше подведена под отговорност за пране на пари, но по друга линия и в съучастие с адвокат. Заради предстоящото му ново обвинение Българския Мадоф изпадна в паника и включи медийното си оръжие за разпръскване на лъжи – трибуната под наем Люба Кулезич, на която даде по скайп второ задгранично интервю за две седмици. Журналистката, която е първа братовчедка на олигарха Николай Банев, е една от любимите дръжки за микрофони, пред която подсъдимият банкер редовно се жалва. Изборът му най-вероятно се дължи освен на солидните хонорари, които през годините са текли към Кулезич от ТВ7, и на роднинската й връзка с другия подсъдим олигарх – Банев. Последният е стар съратник на Василев, с когото го свързват освен сериозни бизнес интереси и дебели като въжета руски връзки. В тв полюцията банкерът-беглец се ожали, че едва ли не бил жертва на някакъв световен заговор, който имал за цел да докаже, че е отмъкнал парите на вложителите в КТБ, а той, видиш ли,бил чист като сълза. В опит да оправдае престъпленията, които е вършил в трезора, Василев намеси и своя враг № 1 Делян Пеевски. Депутатът и издател на „Телеграф медиа“ е отколешен трън в петата на олигархията у нас заради законодателните си инициативи. Те имат за цел да спрат грабежите на активи на КТБ и да изсветлят финансирането на медиите, които задкулисните босове ползват за трибуни. В интервюто си обаче Василев най-нагло се пробва да му пришие и офшорката „Далий“ въпреки ясните доказателства, че фирмата е на самия банкер-беглец. Подсъдимият за източването на милиарди от КТБ реално сам си призна връзката с офшорката, като демонстрира завидни познания върху схемата на отпускане на въпросния кредит от 25 млн. евро. Обяви, че бил даден от КТБ, за да финансира медийната агенция на рекламния бос Красимир Гергов „Пиеро 97“. Срещу заема Гергов заложил дела си от 6% в bTV, държан посредством фирмата “Top Ton”. Така докато се пробваше да замаже следите от поредната лъснала афера с негово участие, Василев реално доказа, че е използвал средствата на вложителите не само за да си напълни джобовете, но и за да се пробва да овладее тв ефира. Що се отнася до опитите на Василев и кохортата платени журналисти около него да се опитат да пришият далаверите му на другиго, още миналата седмица „Телеграф медиа“ обяви, че ще настоява синдиците да предоставят по Закона за достъп до обществена информация документите, свързани с финансирането от страна на банката на „Далий Трейдинг Лимитед“. Както и информация направили ли са нужното, за да си възстанови банката откраднатите през офшорката пари и ако не – защо. А също имат ли задължения към КТБ, на каква стойност и дали са ги изплатили фирмите на рекламния бос Красимир Гергов „Top Ton“ и Пиеро 97. Така ще лъсне, че цялата афера си е между Цветан Василев и Красимир Гергов, с която Пеевски няма нищо общо.", "date": "2019.01.31", "title": "Василев с ново обвинение за КТБ"}
{"url": "https://www.monitor.bg:443/bg/a/view/karakachanov-izcjalo-podkrepjam-policijata-za-arestite-v-stolipinovo-156114", "text": "„Изцяло подкрепям законовите действия на полицията при задържането на четиримата души в пловдивския квартал „Столипиново“. Това се посочва в позиция на вицепремиера Красимир Каракачанов, в чийто ресор попада общественият ред и сигурността. Поводът за нея е напрежението в ромския квартал след арестите на четирима заподозрени в наркорапространение, като акцията обхвана и територията на Асеновград и в крайна сметка беше заловен близо половин килограм хероин. „Въпросното количество хероин далеч надхвърля рамките на „Столипиново“ и очевидно е било предназначено за продажба в целия град Пловдив и околността, включително и на малолетни и непълнолетни“, посочва Каракачанов. По думите на лидера на ВМРО е приложена физическа сила при задържането на четиримата арестувани с наркотика в съответствие с член 85 от Закона за МВР, разрешаващ употреба на сила и помощни средства в случаите на съпротива срещу действията на органите на реда. „Никакви опити на наркобароните в „Столипиново“ и на използваните от тях наркозависими да изопачават действителността и да говорят лъжи за действията на полицията няма да попречат на прилагането на закона. Тези лъжи ще зарадват единствено добре платените т. нар. правозащитници, за които безнаказаността на престъпниците е по-важна от здравето и живота на децата ни. Като вицепремиер по вътрешния ред и сигурност категорично подкрепям действията на полицията, доказващи необходимостта от пълно прилагане на закона с цел защита на живота и здравето на българските граждани“, каза още Каракачанов, който е и министър на отбраната. Според него българската общественост трябва да знае, че само през 2018 година има извършени 254 нападения срещу полицаи. „На тази арогантна беззаконност, голямата част от която генерирана от престъпни босове в циганските махали, ще бъде сложен край. Още веднъж заявявам, че изцяло подкрепям законовите действия на полицията и прилагането на закона с цялата му сила. Възползвам се от случая да изкажа служебна благодарност на министъра на вътрешните работи Младен Маринов и на директора на ОД на МВР – Пловдив ст. комисар Атанас Илков за добрата им работа по случая“, посочва също така Каракачанов.", "date": "2019.01.31", "title": "Каракачанов: Изцяло подкрепям полицията за арестите в „Столипиново“"}
{"url": "https://www.monitor.bg:443/bg/a/view/top-obshtinite-harchat-350-mln-lv-otgore-156103", "text": "350 млн. лв. повече ще изхарчат топ общините София, Пловдив, Бургас, Варна и Стара Загора през тази година в сравнение с миналата, пресметна „Монитор“. Общо бюджетите на петте общини за 2019 г. възлизат на 2,9 млрд. лв. Най-голямо е увеличението на парите в софийската хазна – 200 млн. лв. Така одобреният от общинския съвет в четвъртък бюджет достига рекордните 1,75 млрд. лева. Преди 10 години бюджетът на София беше 1 млрд. лв., сега е със 750 млн. лв. повече, сравни кметът Йорданка Фандъкова по време на обсъждането на проектобюджета. Капиталовата програма на общината за годината възлиза на 632 млн. лв. Като основен приоритет на кметството Фандъкова посочи строителството на метрото и обновяването на градския транспорт. Тази година ще бъдат пуснати първите спирки от третия лъч на подземната железница. 82 автобуса пък ще допълнят модернизацията на градския автопарк. Фандъкова отчете, че в образованието също ще се налеят рекордни средства. От “Московска” 33 предвиждат 76 млн. лв. за строителство на нови детски градини и училища. Ще обновяват и 11 от съществуващите учебни заведения, като се строят допълнителни сгради и физкултурни салони. Екологията също бе посочена от Фандъкова като основно перо в бюджета. 37,6 млн. лв. ще са директните инвестиции в екологията - озеленяване, рекултивация на стари депа, управление на отпадъците. Ще продължи и възстановяването на паркове. 4,7 млн. лв. пък ще бъдат инвестирани в медицинска апаратура и ремонти на болници, а културата ще бъде подпомогната с 6,6 млн. лв. 497 625 000 лв. е бюджетът на Варна за 2019 година, което също е рекордна сума за общината. Макрорамката е с близо 104 млн. лв. по-висока спрямо първоначалния бюджет за 2018 година, при това без увеличение на местните данъци и такси. Най-голямо е увеличението на сумата за образование - от 118,6 млн. лв. на 139,5 млн., като ще се инвестират значителни средства в подобряване на образователната инфраструктура. За здравеопазване са заделени 20 млн. лв. Сериозно увеличение - от над 60%, има в бюджета за спорт. През т.г. във Варна, която беше избрана за европейски град на спорта, за международни първенства и клубовете ще бъдат похарчени над 2 млн. лева. Основен ремонт на 25 километра улици, три нови спортни комплекса, ремонт на 238 площадки за спорт и игра в училища, детски градини и ясли. Това са само част от 13-те проекта на обща стойност 80 млн. лв., които общината планира да финансира със заем в следващите 2 години. 253 млн. лв. пък е макрорамката на проектобюджета на община Бургас. В нея е предвиден нов образователен модел в бургаските училища и обновяването на образователната инфраструктура. Три нови програми стартират в учебните заведения. Първият проект включва изцяло нови класни стаи за първокласниците във всички училища, за което са предвидени 1 000 000 лв. Програмата \"Активни и здрави\" е за обновяване на дворните пространства и спортни площадки - отделени са 800 000 собствени средства и 500 000 лв. външни. Други 4,7 млн. лв. отиват за \"Професии и бъдеще\" за модернизиране на професионалното образование, както като инфраструктура, така и като професионални направления и свързаност с бизнеса.   По другия приоритет – екология, община Бургас стартира проект по ОП \"Околна среда\" за създаване на механизъм за подпомагане на всички домакинства в квартали без централно топлоснабдяване чрез подмяна на конвенционалните методи за отопление (изгаряне на дърва и въглища) с алтернативни и екологични. Значителни средства са предвидени и за инфраструктурни проекти. Освен за ремонти на улици средства са предвидени и за първия в Бургас Конгресен център. Ще бъдат обособени и нови 1000 паркоместа. Сумата, с която ще разполага град Пловдив през тази година, е 341 959 020 лева и е с 19 млн. лв. повече от миналогодишния бюджет. От тях капиталовите разходи са общо 56 945 524 лева, с които ще започне реализацията на важни проекти за Пловдив, като довършване на ремонта на площад „Централен” и старт на проекта за основен ремонт и осъвременяване на стадион „Пловдив” 1 204 680 лв. е общинската част на съфинансирането по големия воден проект на Пловдив. Малко над 1 милион лева се предвижда за основен ремонт на уличното осветление в Пловдив. 25 млн. лв. за дейности по жилищно строителство, благоустройство и регионално развитие – местна дейност, ще бъдат разпределени отново между шестте района, ОП „Паркиране и репатриране” и собствения бюджет на общината. С незапомнен до сега бюджет от близо 126 млн. лв. се похвалиха и от старозагорската общинска администрация, откъдето припомнят, че в сравнение с предходната 2018-а сега по сметките се очакват допълнителни 21 млн. лв. От администрацията не предвиждат промяна в размера на данъците и таксите. Не се очаква увеличение на приходите от данък автомобили заради въведената еконорма. „За някои стари автомобили ще има увеличение, но за около 50 на сто от останалите ще има намаление на данъка до момента, обясни главният финансист Цанка Ганева. Предстои да бъде прието изменение в наредбата за промяна на облагането, което ще бъде едно от най-ниските в страната. Обсъждането и гласуването ще се състоят в петък.", "date": "2019.01.31", "title": "Топ общините харчат 350 млн. лв. отгоре"}
{"url": "https://www.monitor.bg:443/bg/a/view/obmisljat-otchujdavane-na-tereni-v-chuvstvitelni-zoni-po-moreto-156106", "text": "„Констатираме непоносимост и чувствителност към строежи има за терени, които се намират в близост до морските плажове. Обмисляме възможността част от тези терени, които се намират в най-чувствителните зони, чрез законови възможности да бъдат отчуждени“, заяви строителният министър Петя Аврамова на заседанието на комисията и подчерта, че това ще важи само за терени, нямащи забрана за строителство. „Това ще струва много средства и трябва да се намери правилния баланс, тъй като това са скъпи терени, които ще бъдат оценени за много пари“, подчерта Аврамова. Регионалният министър обясни още че, относно изграждащият се нов обект на къмпинг „Корал“ има забрана за строителството със заповед на МОСВ от 2014 г., която е потвърдена с решение на ВАС от февруари 2018г. ДНСК проверява всички обекти, както по Северното, така и по Южното Черноморие, за които има сигнали или информация от медиите за строителство, стана ясно от думите на Петя Аврамова. Това, което е констатирано до момента при проверката на к. к. „Константин и Елена“ е че няма законови нарушения и строителството се изпълнява законосъобразно. Продължават проверките по плажовете по Южното Черноморие, съобщи още регионалният министър. Утре началникът на ДНСК арх. Иван Несторов ще изнесе данни за резултатите от проверките и за строежите, които се спират от ДНСК. Относно проекта за „Ларгото“ министърът коментира, че в МРРБ не са постъпвали сигнали за злоупотреби и всички документи във връзка със строежа са предоставени на Управляващия орган от бенефициента. „Предвид течащото дело, с което Министерството на културата е предявило иск за неустойка към изпълнителя на проекта, Управляващият орган ще изчака окончателното решение на съда преди да предприеме действия по казуса и по визираното закъснение в срока“, обясни още министър Аврамова. Тя каза, че е изискала доклад от ръководителя на Управляващия орган относно изпълнението на проекта. „Все още няма приключили преписки, свързани с искане за освобождаване от винетни такси на пътни отсечки от републиканската пътна мрежа“, коментира пред журналисти още регионалният министър. По думите й има решения на общински съвети, които постъпват в АПИ за освобождаване на отсечки, които са на територията на съответните общини, но това е процес, който не е приключил и за тези от тях, които ще бъдат освободени от винетна такса ще се пристъпи към споразумение между АПИ и съответната община за тяхната поддръжка.", "date": "2019.01.31", "title": "Обмислят отчуждаване на терени в чувствителни зони по морето"}
{"url": "https://www.monitor.bg:443/bg/a/view/proverjavat-zdraveto-na-stajko-stajkov-s-jadreno-magniten-rezonans-156105", "text": "Прокуратурата иска съдът да назначи петорна съдебно-медицинска експертиза с ядрено-магнитен резонанс на обвиняемия Стайко Стайков, съобщи наблюдаващият прокурор по делото Ангел Кънев. Спецсъдът уважи искането на защитата на Стайков делото за мярката му за неотклонение да бъде гледана при закрити врати заради изнасянето на информация за здравословното му състояние, което е лични данни. Прокуратурата поиска съдът да определи на Стайков най-тежката мярка за неотклонение „задържане под стража“. „Ние сме убедени в правотата на искането си, считаме, че имаме събрани достатъчно доказателства по делото. Има готова съдебно-медицинска експертиза, но ние искаме съдът да назначи петорна съдебно-медицинска експертиза с ядрено-магнитен резонанс, тъй като до настоящия момент не ни бяха представени никакви актуални медицински документи за здравословното му състояние. Към настоящия момент се сочат редица заболявания, едно от които, ако действително има такова заболяване, то е изключително сериозно. Затова трябва да се изясни абсолютно целия медицински статус на лицето, защото мярката за неотклонение трябва да бъде съобразена със здравословното му състояние. Съдът трябва да прецени дали тези заболявания са относими към условията в следствения арест“, каза още прокурор Кънев. Той допълни, че от 29 януари на Стайков е повдигнато и второ обвинение, освен за участие в ОПГ. Новото обвинение е за укриване на данъци в размер на приблизително половин милион лева. Прокурор Кънев обясни защо е бил отведен адвоката на Стайков. „Процесуалният закон не допуска адвокат да представлява повече от една страна по делото. Защитникът, който първоначално се появи, се е явявал на разпити на повече от двама свидетели по това дело с пълномощно, консултирал ги е по тези разпити и поради това има процесуална пречка той да защитава и обвиняемия. Дадохме му възможност, той се свърза с майка си и тя му е намерила нови защитници“, каза обвинителят. На делото в спецсъда се явиха двама адвокати в защита на Стайков. Според информирани източници той е бил докаран в съда на инвалидна количка от интензивното отделение на МВР-болницата, изглеждал напълно адекватен. Синът на алкохолния бос Миню Стайков бе обявен за издирване през септември м.г. след спецакция в заводи и фабрики за нелегални цигари. Миню Стайков е обвинен като ръководител на организирана престъпна група за производство на цигари без бандерол, данъчни престъпления и пране на пари. Той е в ареста заедно с още двама души. Синът му Стайко бе обявен за международно издирване с европейска заповед за арест и червена бюлетина на Интерпол. На 28 януари т.г. Стайко се появи в краен столичен квартал със следи от насилие и твърди, че е бил отвлечен и не е знаел, че го издирват. „Има твърдения, че са упражнявани спрямо него него неправомерни действия, но до настоящия момент по никакъв начин не са потвърдени. От Софийска градска прокуратура е разпоредена проверка по казуса със заявените данни от Стайко Стайков“, каза преди два дни главен комисар Христо Терзийски, директор на Националната полиция. До редакционното приключване на броя спецсъдът не се беше произнесъл за мярката за неотклонение на Стайко Стайков.", "date": "2019.01.31", "title": "Проверяват здравето на Стайко Стайков с ядрено-магнитен резонанс"}
{"url": "https://www.monitor.bg:443/bg/a/view/charli-shijn-umorih-se-da-se-izvinjavam-za-neshta-koito-ne-pomnja-156104", "text": "Актьорът Чарли Шийн е загърбил повечето си вредни навици и се стреми да е пример за подражание за своите деца. Това заяви самият той в ексклузивно интервю за в. „Дейли Мейл“. Звездата от култовия ситком „Двама мъже и половина“ не близва алкохол, не употребява наркотици и вече не ходи по купони. Той си ляга в 21 часа и прекарва времето си в четене на „здравословни сценарии“ и следене на новините. „Всяка нощ започваше с добри намерения, но винаги завършваше със свестни хора, които трябваше да разчистват безредиците ми. Уморих се да се извинявам за неща, които не помня“, призна 53-годишният актьор. Познатия по цял свят като чичо Чарли мъж все още не може да се отърве от тютюнопушенето, но работи върху това. Той споделя, че роднините му са развълнувани от неговата трансформация. „Вече не прекъсвам хората. Не губя неща. Много съм прецизен. Те могат да разчитат на мен в това да бъда техен пример. Днес те имат най-добрата версия на баща си“, отсече той. Шийн възпитава дъщеря Касандра на 34 години от първия си брак,още две момиченца - Сам (14) и Лола (13) от любовта му с Денис Ричардс, както и близнаците - Боб и Макс (9) от Брук Милър. През декември Шийн обяви, че не е близвал алкохол от 12 месеца.", "date": "2019.01.31", "title": "Чарли Шийн: Уморих се да се извинявам за неща, които не помня"}
{"url": "https://www.monitor.bg:443/bg/a/view/otvarjat-se-ofertite-za-tehnicheski-proekti-za-remont-na-62-km-tretoklasni-pytishta-156108", "text": "Офертите в обществена поръчка за изработването на технически проекти за рехабилитацията на над 62 км републикански пътища в областите Смолян и Благоевград ще бъдат отворени утре, съобщиха от АПИ. Въз основа на проектите, които ще се изготвят след това ще бъдат предприети необходимите ремонти. Бъдещите изпълнители ще трябва да извършат геодезически измервания, конструктивно обследване на прилежащите съоръжения, инженерно-геоложки проучвания и изработване на инвестиционен (технически) проект за основен ремонт на пътните участъци. Поръчката е в три обособени позиции: В обособена позиция №1 са 11.9 км от път III-861 Лъки - Джурково - местност Здравец - Здравец - местност Момина вода - местност Рожен (от км 31+040 до км 42+971), в област Смолян. Прогнозната стойност за изработването на техническия проект е 167 000 лв. без ДДС, а срокът за изпълнение е 120 дни. В обособена позиция №2 са 37.8 км от път ІІІ-1906 (Гоце Делчев - граница Гърция) - Копривлен - пътно кръстовище Нова Ловча - Парил - Голешево - Петрово - Катунци (от км 0+025 до км 18+147 и от км 30+800 до км 50+500) в област Благоевград. Ще се ремонтират и 3 мостови съоръжения - мост над Лялево дере с дължина 11.9 м, мост над река Мътница (10.40 м), мост над река Пиринска Бистрица (40.6 м). Прогнозната стойност за изпълнение на поръчката е 605 000 лв. без ДДС, а срокът е 150 дни. В обособена позиция №3 е подготовката на технически проект за основния ремон на още 12.6 км от третокласния път ІІІ-1906 (Гоце Делчев - граница Гърция) - Копривлен - пътно кръстовище Нова Ловча - Парил - Голешево - Петрово - Катунци (от км 18+147 до км 30+800). Прогнозната стойност е 185 000 лв. без ДДС, а срокът е 150 дни.", "date": "2019.01.31", "title": "Офертите за ремонт на 62 км третокласни пътища отварят утре"}
{"url": "https://www.monitor.bg:443/bg/a/view/nikoj-ne-pojela-da-kupi-djip-na-chaushesku-156099", "text": "Нито един кандидат не участва в търга за джип, направен специално за покойния румънски диктатор Николае Чаушеску, съобщава Ройтерс. Автомобилът - небесносин АРО 304 с меки кожени седалки и плъзгаща се автоматична врата, е създаден през 1977 г. Данъчната служба на Румъния обяви стартова цена 137 500 леи (33 355 долара), но не успя да привлече купувачи. Чаушеску използвал автомобила, произведен от вече несъществуващата румънска компания АРО, за ловни излети и официални посещения. Данъчната служба конфискува автомобила от бинесмен, който го беше купил по време разпродажба на държавни активи в началото на 2000-те години и който в момента излежава 12-годишна присъда за измами и пране на пари. Бившият комунистически лидер Николае Чаушеску, който пое ръководството на страната през 1965 г., беше свален от власт и екзекутиран по време на бунт през 1989 г.", "date": "2019.01.31", "title": "Никой не пожела да купи джип на Чаушеску"}
{"url": "https://www.monitor.bg:443/bg/a/view/borchovete-na-tec-marica-iztok-2-pochti1-mlrd-156100", "text": "Дългът на държавната ТЕЦ \"Марица изток 2\" доближава 1 млрд. лв., заяви министърът на енергетиката Теменужка Петкова на заседание на Комисията по енергетика в отговор на въпрос на депутатски въпрос. „На практика от 3 години Българският енергиен холдинг финансира купуването на парникови квоти ,без които централата няма да може да функционира, но никой не бива да се заблуждава, че това се случва безвъзмездно. Активите на дружеството са малко над 1,2 млрд. лв. Още няколко крачки в тази посока и рискуваме най-голямата ни централа да бъде изправена правена пред декапититализация“, обясни тя. Министърът съобщи още, че транзитният капацитет за доставки през България от Турция на руски природен газ вече е резервиран напълно. По думите й, това означава, че България ще започне изграждането на газопровод до сръбската граница. В проекта ще бъдат инвестирани 2 млрд. лв.", "date": "2019.01.31", "title": "Борчовете на ТЕЦ \"Марица изток 2\" почти 1 млрд."}
{"url": "https://www.monitor.bg:443/bg/a/view/cska-transferyt-na-despodov-e-rekorden-156111", "text": "ЦСКА осъществи най-скъпия трансфер на български футболист в чужбина. „Червените“ успяха да финализират сделката с „Каляри“ за Кирил Десподов не за първоначално обявените в Италия 3 милиона евро, а за 4.2 милиона. Така нападателят счупи рекорда, който досега се държеше от Георги Иванов-Гонзо и платените за него на „Левски“ от „Рен“ 4.1 милиона долара. Десподов подписа контракт за 4.5 години, а малко преди полунощ сделката беше обявена и от двата клуба. „Финансовите параметри по договора остават конфиденциални. ЦСКА с гордост може да заяви, че клубът осъществи най-скъпия досега трансфер на български футболист от родното първенство в чужбина. Отделно ЦСКА ще запази 15 процента при бъдеща продажба на Десподов, както и ще получи допълнителни бонуси при добро негово представяне в Калчото”, обявиха „червените“ на официалния си сайт. „Благодаря на ЦСКА и на всички, които ме подкрепяха. “Каляри” е голямо предизвикателство за мен и се радвам, че станах част от отбора. Изключително изморен съм и повече не мога да говоря. Сбъднах още една мечта, но това е само началото“, сподели нападателят, който ще трябва да помогне на новия си тим да запази мястото си в Серия А. Този уикенд „Каляри“ среща „Аталанта“, но Десподов ще е извън групата, докато се премести в Италия. Така най-вероятно той ще дебютира за тима от остров Сардиния в гостуване на гранда „Милан“ на 10 февруари. Финализирането на рекордната сделка бе прието позитивно и от феновете на ЦСКА, и от тези на „Каляри“. „Червените“ ултраси от Сектор Г се сбогуваха с Десподов със съобщение във Фейсбук, като не пропуснаха да припомнят, че именно „армейците“ са отборът, който най-успешно прави елитни трансфери. „Десподов не е Роналдо, но е най-добрият футболист на България, изглежда млад и силен и според нас е добър трансфер“, коментираха пък тифозите на „Каляри“. В същото време ЦСКА записа загуба с 2:3 в контрола със „Спарта“ (Прага) на лагера си в Испания. „Червените“ се оказаха догонващи в резултата още в деветата минута, но с попадения на Тиаго от дузпа и Жоржиньо до почивката поведоха с 2:1. В средата на второто полувреме обаче „Спарта“ успя да изравни също от дузпа, а след това и да спечели след гол в края. За отбелязване още е, че мачът беше воден от женска съдийска бригада. В следващата си контрола в Испания ЦСКА ще играе с украинския гранд „Динамо“ (Киев) на 2 февруари.", "date": "2019.01.31", "title": "ЦСКА: Трансферът на Десподов е рекорден"}
{"url": "https://www.monitor.bg:443/bg/a/view/dyrjavata-shte-plashta-specializaciite-na-lekarite-ako-ostanat-u-nas-156102", "text": "Държавата ще плаща специализациите на лекарите. Това ще стане, при условие че те останат да работят в страната след това. След като завършат специализациите си, лекарите, квалифицирали се с помощта на държавна субсидия, ще трябва да останат на работа в болницата, в която са специализирали за толкова време, за колкото са били давани пари от бюджета. Това е една от промените в наредбата за придобиване на специалност в системата на здравеопазването, качена за съгласуване от МЗ. Ако болницата, получавала субсидия за специализанта, или самият лекар не желаят да изпълнят това задължение, виновният за неизпълнението ще трябва да възстанови платените суми. Изключение ще има за специализантите по обща медицина, които ще са длъжни да работят като общопрактикуващи лекари на територията на страната, а не в базата за обучение. С новите правила здравното министерство ще се опита да създаде механизъм за осигуряване на медици в райони, където липсват, както и да компенсира недостиг на кадри по определени специалности. За целта финансирането на специализациите от държавата ще е по конкретни клинични специалности и няма да е в общия бюджет на болниците. Размерът на субсидията за лечебните заведения ще е равна на минималния месечен размер на осигурителния доход за съответната специалност. За бъдещите лични лекари обаче сумата ще е в размер 1.3 пъти минималния месечен размер на осигурителния доход с цел създаване на равнопоставеност между базите за обучение, тъй като базите за обучение по обща медицина попадат в различна икономическа дейност със значително по-нисък размер на минималния осигурителен доход, посочват от здравното министерство. Новите правила ще задължат болниците да правят конкурс по Кодекса на труда за назначаване на специализант. В проекта на наредба е предвидено на специализантите да могат да се отпускат стипендии със средства от европейски проекти и програми или друг източник. С измененията се регламентират и максимален размер на таксите за специализация, които вече няма да са обвързани с минималната работна заплата, а ще са фиксирана сума – 230 лв. на месец.", "date": "2019.01.31", "title": "Държавата ще плаща специализациите на лекарите, ако останат у нас"}
{"url": "https://www.monitor.bg:443/bg/a/view/arestuvaha-za-podkup-shefkata-na-telk-v-lovech-156096", "text": "Председателят на ТЕЛК - Ловеч, Донка Минкова е била задържана за 72 часа като обвиняема за подкуп, както и един от посредниците в даването на суми към служители на ТЕЛК. Това съобщи окръжният прокурор на Ловеч Валентин Вълков на съвместен брифинг с Ивайло Спиридонов, директор на ГДБОП. Предстои да им бъде поискана постоянна мярка \"задържане под стража\", предаде БТА. Задържането е заради досъдебно производство за подкуп, образувано преди година в Окръжната прокуратура, след оперативна разработка на ГДБОП, касаеща длъжностни лица на ТЕЛК - Ловеч. На 30 януари са били извършени претърсвания и изземвания на много документи, компютри, телефони и немалка сума пари от 17 адреса в Ловешка област. В задържания посредник са били намерени 13 000 лева. Той ще бъде обвинен в няколко престъпления, заяви Вълков. Той добави, че се провеждат разпити на множество свидетели, една част от тях от ромски произход, които в последните 2 г. са получавали неправомерно решения от ТЕЛК със завишен процент на инвалидност. В голяма част от случаите при лицата, които са получавали такива решения, не се били налични заболявания. Според Вълков десетки лица са се ползвали от такива решения на ТЕЛК. След анализ на събраните доказателства ще се прецени колко още лица ще бъдат привлечени като обвиняеми, в това число един или двама лекари. Вълков добави, че в схемата е замесена цялата комисия на ТЕЛК - Ловеч, която е от четирима човека, както и още един-двама лекари. При единия вариант лицата, които имат нужда от ТЕЛК, са се обръщали към посредник и срещу определена сума пари процентът им се е завишавал. При другия вариант посредници набират хора, предимно от ромски произход, насочват ги, казват им за какви суми става въпрос и тези пари се дават на съответната лекарска комисия, обясни Вълков. Тарифите варират от 200 до 1000 лева, а в страната и до 2500 лева, каза Ивайло Спиридонов. Той заяви, че ГДБОП ще продължи тези реализации, като предстои да бъдат обявени още по-фрапиращи случаи за злоупотреби със средства за лица с увреждания и от други области. \"Тази дейност е превърната в бизнес. Тук не говорим вече за лица, които биха искали за придобият такива пенсии. Тук говорим за посредници, които отиват и предлагат да станат такива. По този начин се източват огромни средства от фондове на държавата, които са за подпомагане на хора с увреждания. Има цели села, които се издържат по този начин\", посочи Ивайло Спиридонов.", "date": "2019.01.31", "title": "Арестуваха за подкуп шефката на ТЕЛК в Ловеч"}
{"url": "https://www.monitor.bg:443/bg/a/view/peugeot-rifter-e-novijat-partnior-na-semejstvata-i-biznesa-156095", "text": "Популярният миниван Peugeot Partner Tepee промени името си и в новото поколение вече се казва Peugeot Rifter. Французите значително преобразиха новия модел и сега той съвсем не е работен автомобил, а превозно средство за ежедневието и уикенда. Новият Rifter е активен градски модел и приключенски кросоувър, който въобще не изглежда бюджетно. Много от детайлите във външния вид са заимствани от SUV моделите, което помага за положителното възприятие от потребителите. Докато предшественикът Partner Tepee беше практичен партньор на семействата и функционален модел за бизнеса, то новото Peugeot Rifter надгражда с привлекателен дизайн и уютен интериор, който оставя в миналото имиджа на работен миниван. Новото Peugeot Rifter се предлага в две версии - къса и дълга. Най-напред у нас дойде по-късият вариант с дължина 4,40 метра. В съвременния интериор на модела веднага прави впечатление така наречения от марката i-Cockpit, при която арматурното табло е поставено над волана. С това нестандартно решение се свиква много бързо и на практика се оказва, че е удобно. Материалите са твърди, но не изглеждат евтино. Тапицерията на седалките е много добра и предполага да е устойчива на износване. Седалката на водача се регулира в широк интервал по дължина и на височина, така че тук удобно може да седне както човек с ръст 1,50 метра, така и 2-метров шофьор. Настройките на кормилната колона позволяват тя да се регулира както по височина, така и в дълбочина. Самият волан е много приятен, с малък диаметър и скосен отгоре и отдолу, което улеснява водача при маневриране. Твърде широкият централен тунел пречи в движение, защото десният крак постоянно се опира в него и създава известен дискомфорт. В огромното вътрешно пространство има няколко големи ниши, в които можете да поставите няколко бутилки. От дясно на водача има горна и долна жабка, като горната е с охлаждане и отопление, има и поставки за чаши или бутилки в двата края на предния панел. Новият Rifter е снабден с различни ниши, така че в салона има много място за всякакви малки предмети. Предната седалка до водача в Rifter се сгъва и разстоянието от таблото до капака на багажника е около 2,70 метра. Мултимедийната система е позната от другите модели на Peugeot, като централно място заема 8-инчовият цветен сензорен екран. Той е разположен на една ръка разстояние и има два входа за USB порта, жак, Bluetooth и безжично зарядно. Системата може да се свързва с всякакви смартфони. Основното нововъведение в задната част на салона на Rifter е свалящото се стъкло. Това е първата кола от подобен клас, при която прозорците в плъзгащите се задни врати могат да бъдат свалени. Освен това на задните прозорци има и сенници. Задният ред се състои от три отделни седалки, които могат да се сгъват поотделно, така че можете да поставите децата си в салона в произволен ред и да използвате останалата част от пространството, например за чанти и куфари, ако отивате някъде на почивка. Пространство на задния ред е напълно достатъчно за да седнат удобно един зад друг двама човека с ръст 1,90 метра. Таванът е много висок, а салонът отзад е широк и могат да седнат комфортно трима пътници. В гърбовете на предните седалки има сгъваеми масички, а отзад има отделни дефлектори за климатизация и вход за USB. Задните седалки могат да се сгъват или демонтират напълно, така че да получите дължината на отделението от почти 1,90 метра или пълноценно двойно легло, тъй като платформата се оказва равна. Обемът на багажника с пет пътнически места е 775 литра до рафта, ако го поставите в неговото изходно положение на нивото на гърба на задния диван. Ако извадите рафта изцяло, мястото се увеличава до над 1300 литра. Ако сгънете втория ред седалки във версията с 5 места, ще получите 3000 литра обем до покрива. Много удобно е рафтът да бъде поставен на по-ниско ниво, като по този начин получавате две отделения багажника. На дъното може да се постави основния багаж, а над рафта да стоят вещите, до които да имате достъп през отварящото се стъкло на капака на багажника. Новото Peugeot Rifter се предлага с един от трите варианта на новия 1,5-литров турбодизелов двигател BlueHDi с мощност 75, 100 или 130 к.с. Като алтернатива на дизела има модерен 1,2-литров бензинов турбодвигател PureTech със 110 к.с. и 205 Нм. Най-интересен е новия агрегат 1.5 BlueHDi с мощност 130 к.с. и 300 Нм максимален въртящ момент, комбиниран с 6-степенна механична скоростна трансмисия. Благодарение на сериозната тяга, двигателят ускорява Rifter много прилично, като на практика не се усеща турбодупка. Скоростният лост е разположеният съвсем близо до волана и с него предавките се сменят с лекота. Освен че е много динамичен, новият двигател е и смайващо икономичен. В града разходът е 5,5 л/100 км, а на междуселищен път е едва 3,8 л/100 км. На магистралата с максимално разрешената скорост от 140 км/ч, консумацията е около 6 л/100 км. При скорост над 100 км/ч има шумове от насрещния вятър, но те са поносими и нивото им е под средното за този клас. Автомобилът е с по-висок център на тежестта и водачът седи високо, като управлението му е по-близко до контрола на кросоувър, така че ще се хареса на повечето от шофьорите. Воланът не е много директен, но управлението е по-добро, отколкото се очаква от подобен автомобил. Окачването на Rifter отпред е McPherson, а отзад е инсталирана греда. Автомобилът може да се оборудва с подсилено окачване, увеличен просвет и заводска защита на двигателя. Благодарение на пътният си просвет от 180 мм, новото Peugeot Rifter не затъва в снежните преспи и смело се движи по черни пътища, благодарение на опционалната технология за усъвършенстван контрол на сцеплението, наречена Grip Control. Системата има пет режима на работа – за сухи пътища, за пясък, кал и сняг, както и за изключване на ESP. Технологията подобрява контрола на сцеплението чрез непрекъснато въздействие върху колелата. Има и система за асистенция при спускане по наклон, която поддържа автоматично оптимална скорост по стръмни склонове. Като опция за новия Rifter ще се предлага и система за задвижване на четирите колела 4х4, разработена съвместно с партньора на Peugeot - Dangel. Новото Peugeot Rifter вече се продава у нас и може да се види в търговските центрове на „София Франс Ауто” в София и страната. Цената започва от 37 900 лева за базовото ниво на оборудване Active, а най-високото GT Line стартира от 43 544 лева.", "date": "2019.01.31", "title": "Peugeot Rifter е новият партньор на семействата и бизнеса"}
{"url": "https://www.monitor.bg:443/bg/a/view/cveti-pironkova-podkrepi-nacionalkite-predi-fed-kyp-156090", "text": "Най-добрата ни тенисистка в последните години Цветана Пиронкова се срещна с националките на България за „Фед Къп“. Тя посети тренировката с идеята да помогне на по-младите със съвети на база големия опит, който има. Цвети е рекордьорка по мачове за България в турнира с изиграните изиграла 36 срещи в период от 12 години. Нашите момичета започнаха от вчера подготовка за предстоящото участие на турнира в Полша. Българките тренират на кортовете на ТК \"Пиронкови\" в Пловдив, а надпреварата за „Фед Къп“ ще се проведе в Жельона Гура от 6 до 9 февруари. България попадна в изключително силна група заедно с отборите на Украйна, Швеция и Естония в група I на зона Европа/Африка. В другата група са Русия, Полша и Дания. За България ще играят Виктория Томова, Изабелла Шиникова, Гергана Топалова и Петя Аршинкова. Капитан на България е Дора Рангелова. Победителите от всяка група ще играят на финал за спечелване на промоция. Последният в групата пък ще играе, за да се спаси от изпадане. От вчера тренировки започнаха Шиникова, Топалова и Аршинкова, а Томова ще се присъедини в последния момент, защото участва на турнир в Австралия.", "date": "2019.01.31", "title": "Цвети Пиронкова подкрепи националките преди „Фед Къп“"}
{"url": "https://www.monitor.bg:443/bg/a/view/nasha-atletka-hvanata-s-doping-156094", "text": "Българската лекоатлетка Диляна Минкина е дала положителна проба за допинг, съобщи blitz.bg. За момента подробности не се разкриват, включително и какви непозволени средства е използвала родената през 1997 г. състезателка. На талантливата спортистка от Пирдоп е била взета проба след националния шампионат на открито, който се проведе в началото на юли 2018 г. на стадион \"Васил Левски\". Тогава Минкина срази конкуренцията с отлични резултати на 1500 и 5000 метра, окичвайки се със златните медали. В сайта на Българската федерация по лека атлетика вече не фигурира името й за въпросните две дисциплини, в които Диляна беше окупирала първите места. Сега състезателката на СК \"Цвети Кирилова\" е принудена да върне златните медали, които отиват съответно за втората на 1500 м Радосвета Симеонова и втората на 5000 м Маринела Нинева.", "date": "2019.01.31", "title": "Наша атлетка хваната с допинг"}
{"url": "https://www.monitor.bg:443/bg/a/view/globiha-pijan-rusnak-streljal-pred-policijata-v-stara-zagora-156086", "text": "С 200 лв. административна глоба се размина пиян като талпа руски гражданин с постоянно местожителство в България, който е бил задържан вечерта на 28 януари заради стрелба на метри от Първо РУ „Полиция“ в Града на липите. 47-годишният безработен и неосъждан до момента А.В.З. е произвел неустановен брой изстрела с газов пистолет от тротоара на пресечката на улиците „Свети Княз Борис І“ и „Патриарх Евтимий“ пред погледите на няколко втрещени от действията му минувачи.Бил е подаден веднага сигнал на телефон 112, дежурният на управлението, подпомогнат от неколцина още униформени успели да поставят белезниците на видимо неадекватния от изпитото количество алкохол чужденец. Две денонощия по-късно А.З. е изправен пред Темида като обвиняем по дело за дребно хулиганство тъй като нямало щети от действията му.Пред съда изтрезнелият вече руски гражданин изразил съжаление за постъпката си, но така и не дал смислени обяснения за причините, накарали го да извади иначе законно притежавания си пистолет.Инцидентът отсъстваше от предназначения за медиите бюлетин на ОД на МВР – Стара Загора под претекст, че случаите на хулиганство не се оповестявали.", "date": "2019.01.31", "title": "Глобиха пиян руснак, стрелял пред полицията в Стара Загора"}
{"url": "https://www.monitor.bg:443/bg/a/view/myj-s-pyrvo-mjasto-za-naj-vkusni-stanimashki-sarmichki-156088", "text": "Най-добрият майстор на запазената марка на Асеновград – лозовите станимашки сармички, тази година се оказа мъж. Неговото кулинарно изкушение било най-вкусно и журито безапелационно присъдило първото място на Златко Кадийски. В деня на награждаването този четвъртък обаче той се оказа зает и не отишъл да получи лично своето отличие, съобщиха от община Асеновград. Второто място след него зае Кристина Чолакова, която бе отличена с второ място и при зелевите сармички. При тях първото място отиде при Румяна Денкова. Наградите на двете дами връчи зам.-кметът на Асеновград инж. Мария Вълканова. Конкурсът за най-вкусни станимашки сарми е традиционен за града и се проведе паралелно с 27-мото издание на конкурса „Най-добро домашно вино-Асеновград”. Победител се оказа и най-възрастният участник в надпреварата – 80-годишният Кръстю Делимитков със своето домашно вино от сорта „Мавруд”. Кметът на община Асеновград д-р Емил Караиванов му връчи парична награда и 50- литрово буре. Кръстю Делимитков взе още две награди в пивката надпревара - за най- възрастен участник и награда „Никола Макдедонски” за най- добър мавруд. Празничният винарски 31 януари в Асеновград започна с поклонение пред паметника на най-големия винар и баща на станимашката малага Аристи Чорбаджака. Оттам тръгна и винарското шествие към храм „Св. Богородица Благовещение”, наричана още рибната църква. Чешмата до църквата и тази година благослови винарите с чудо и от нея потече не вода, а вино. След това празникът продължи на градския площад, където водещият на винарията Руслан Мъйнов, музикантите от оркестър „Калофер” и танцьорите от формация „Антик” създадоха неповторима атмосфера с много народна музика, весело настроение и прекрасни изпълнения. Центърът на Асеновград през целия ден ухае на вино и мезета. Под шатрите може да се опитат всякакви видове месни деликатеси, кашкавали, сирена, мед и други вкусотии. Тази година в конкурса „Най- добро домашно вино – Асеновград’2019” се надпреварваха 56 вина, като 13 от тях намериха място в победната редица на винарите.  ", "date": "2019.01.31", "title": "Мъж с първо място за най-вкусни станимашки сармички"}
{"url": "https://www.monitor.bg:443/bg/a/view/seljani-ot-marica-iztok-izlizat-na-protest-v-sofija-156083", "text": "Няколко десетки собственици на имоти на територията на селата Бели бряг и Трояново, община Раднево ще излязат на протест пред сградата на парламента в София заради ниската според тях изкупна цена, предлагана им от държавното „Мини Марица изток“. Двете села трябва да бъдат заличени през следващите няколко години, заради развитието на рудниците в комплекса.  „Предложените парични компенсации са несправедливо малки. С тях е невъзможно хората да купят жилища някъде другаде, което ги обрича на бедност“, обяснява Генади Кондарев от неправителствената организация “За Земята”, която помага в преговорите за обезщетения. Според него предлаганата „пазарна цена“ за имоти в селски район не е справедливо обезщетение за загубата на имот и не позволява на хората да продължат живота си наново по спокоен начин. Още преди 6 месеца било пратено питане към министър Теменужка Петкова , но и до момента нямало получен отговор на въпросите. Протестът е насрочен за 8,30 часа на 1 февруари след парламента хората ще се отправят и към министерството на енергетиката, което е принципал на мините в Марица изток.Според запознати само в Бели бряг, което е на около 200 м от багерите има неизкупени още 20 имота. Преди време хората от двете села поискаха съдействие и от националния омбудсман Мая Манолова. 11 села са били погълнати през десетилетията от трите рудника в „Марица изток“, две от тях са под водите на язовирите „Овчарица“ и „Розов кладенец“, които се ползват от топлоцентралите за охлаждане на турбините.", "date": "2019.01.31", "title": "Селяни излизат на протест в столицата, изселват ги заради рудник"}
{"url": "https://www.monitor.bg:443/bg/a/view/obshtinarite-v-smoljan-minavat-dreger-za-alkohol-i-narkotici-156097", "text": "Всички общински съветници, кметове на села, журналисти, служители, а и тези, които искат да присъстват на сесия в Смолян, ще бъдат тествани с дрегер за алкохол и наркотици в кръвта преди заседанието. Това е заложено в правилника на организацията и дейността на общинския съвет, който бе приет в сряда, съобщи „Родопи Смолян“. Предложението е на председателя на общинския съвет Данчо Киряков и след тричасови дебати бе прието с 27 гласа „за“, без против и въздържали се. Мотивът за нестандартната мярка е, че в залата е имало присъстващи, които са буйствали, нарушавали реда и се е налагало намеса на полицията. По предложение на съветник от БСП специален квестор ще подлага на дрегер присъстващите и ще следи за реда в зала. „Предлагам да има квестор, който да присъства на заседанията. Той да бъде определен от председателя, може да бъде и от охраната на общината. Да присъства и да следи за реда в залата. Той да разполага с дрегер за алкохол и наркотици. При съмнение на хора, защото в залата влизат всякакви, че са употребили наркотични вещества или алкохол, да се тестват и при положителни проби и да се извеждат от залата\". обяви съветникът. Заради проточилото се заседание родопските съветници не успяха да разгледат бюджета на общината и го оставиха за началото на следващия месец. Общинарите обаче успяха да гласуват докладната за завишаване на заплатите на кметовете, които ще получават от 80 до 120 лева повече в зависимост от жителите на населеното място, на което са начело. Вдигнат и възнагражденията на кмета на община Смолян и неговите заместници.", "date": "2019.01.31", "title": "Общинарите в Смолян минават дрегер за алкохол и наркотици"}
{"url": "https://www.monitor.bg:443/bg/a/view/kralicite-na-strunite-bond-s-dva-koncerta-u-nas-156085", "text": "Защо имат 56 платинени и 15 златни диска за 20-годишната си история? Това ще ни покажат красавиците от Bond в два концерта у нас – в София на 26 март и в Пловдив на 27-ми. Таня Дейвис (първа цигулка), Еос Чатър (втора цигулка), Елспет Хенсън (виола) и Гай-И Уестерхоф (чело), които пристигат у нас по покана на ZAPP Entertainment, ще представят един спиращ дъха кросоувър спектакъл, подготвен специално за ключовата си годишнина, в който е събрано всичко най-добро от великолепното им творчество. Първо ще пробват акустиката в зала 1 на НДК, а на следващият ден – тази в комплекс С.И.Л.А. Под тепетата. Bond се събират през 2000 г. и удрят като с мокър парцал всички меломани, като им показват как се прави кросоувър с четири струнни инстурмента. Така поставят началото на цяло течение, което днес се радва на една дузина звезди и милиони приходи. Момичетата обаче остават в историята като най-успешния и добре продаван струнен квартет за всички времена. Музиката им е част от знакови филмови като „Джони Инглиш“ и „XXX State Of The Union“. Свирили са на сцената на Наградите на MTV, “Америка търси талант“, „Великобритания търси талант“ и закриващата церемония на Олимпийските игри в Лондон, дори на пирамидите в Гиза и на Уол Стрийт в Ню Йорк.", "date": "2019.01.31", "title": "Кралиците на струните Bond с два концерта у нас"}
{"url": "https://www.monitor.bg:443/bg/a/view/do-minus-190-pada-temperaturata-na-lunata-noshtem-156093", "text": "Температурата на Луната нощем пада до минус 190° по Целзий. Рекордният студ, надминал очакванията, е регистриран от китайския космически апарат \"Чанъе-4\", който на 3 януари кацна на обратната страна на естествения спътник на Земята, предаде ТАСС, позовавайки се на Китайската корпорация за аерокосмически науки и технологии. \"Данните, изпратени на Земята от лунната сонда, показват, че през януари нощната температура на повърхността на обратната страна на Луната спада до минус минус 190° по Целзий\", посочват от тям. Изпълнителният директор на проекта \"Чанъе-4\" Чжан Хе пък обясни: \"Според изпратените от космическия апарат данни, температурата на повърхностния слой на грунта на обратната страна на Луната е по-ниска в сравнение с данните, събрани от американската мисия \"Аполо\". Вероятно това е свързано с различния състав на грунта на отделните страни на Луната.\"  \"Чанъе-4\" бе изстрелян от космодрума Сичан в югозападната китайска провинция Съчуан на 8 декември м.г. Основната задача на апарата, включващ спускаем модул и луноход, е да се изследва обратната страна на Луната.", "date": "2019.01.31", "title": "До минус 190° пада температурата на Луната нощем"}
{"url": "https://www.monitor.bg:443/bg/a/view/rajnov-gotov-sym-za-levski-156084", "text": "Капитанът на „Берое“ и български национал Мартин Райнов изрази своето желание да облече екипа на „Левски“. „Категорично не е вярно, че между мен и „Левски“ е имало проблем с личните ми условия. Готов съм да играя за „сините“, призна Райнов, който в момента води подготовка със старозагорци. В същото време „сините“ водя усилени преговори по продажбата на друг от чужденците си – Жерсон Кабрал. След трансфера на Обертан в „Ерзурумспор“, от „Герена“ търсят купувач и за полузащитника, който не води пълноценна подготовка с тима от три дни. Кабрал дори премина ядрено-магнитен резонанс, за да се изясни всичко около проблемите му в областта на прасеца. С проблеми в състава са още двама играчи на Георги Дерменджиев. Хали Тиам страда от болки на ходилата заради мазоли, а Белмонт пропусна голяма част от вчерашните занимания заради разтежение. „Сините“ излизат в четвъртата си контрола в Кипър утре от 15 ч., като техен съперник ще е руският „Урал“.", "date": "2019.01.31", "title": "Райнов: Готов съм за „Левски“ "}
{"url": "https://www.monitor.bg:443/bg/a/view/uk-diplomat-1-prizna-za-vyzmojno-otlagane-na-brekzit-156079", "text": "Ключов министър в правителството на британския премиер Тереза Мей призна, че излизането на Великобритания от Европейския съюз може да се отложи, ако преговорите за споразумението по развода продължат до края на март, съобщава Асошиейтед прес. Британският външен министър Джереми Хънт коментира, че макар да е трудно да се знае дали преговорите ще се проточат до последния момент, може да е необходимо \"допълнително време\" да се приемат закони. Неговите коментари привличат вниманието, защото правителството на Тереза Мей не желае да се съгласи за отлагане на Брекзит. Хънт изтъкна: \"Смятам, че е вярно, че ако накрая одобрим споразумение в дните преди 29 март, тогава може да ни е необходимо допълнително време, за да се приеме критично законодателство, но ако успеем да постигнем напредък по-рано, това може да не е необходимо.\"", "date": "2019.01.31", "title": "UK дипломат №1 призна за възможно отлагане на Брекзит"}
{"url": "https://www.monitor.bg:443/bg/a/view/sydjat-uchilishtni-direktori-za-otkaz-da-davat-informacija-156081", "text": "Изнудвач откри ефективен и напълно легален начин за печелене на пари чрез съдебни дела и източване на училищните бюджети. Засега информация за подобни случаи има в най-малко две области – Великотърновска и Търговищка. Примерите и в двете области са едни и същи. Директорите получават по имейла писмо с искане за предоставяне на някаква информация: за брой на паралелките или на учениците в тях, за разписанието на часовете, за броя на пенсионираните учители в школо и др. подобни. Тъй като в повечето случаи са прекалено ангажирани с много други неща, директорите не вземат насериозно полученото писмо и го игнорират. След което получават призовка да се явят като подсъдими по дело, заведено срещу тях по Закона за достъп до обществена информация за непредоставяне на такава в законовия 14-дневен срок. В повечето случаи съдилищата са се произнесли в полза на жалбоподателя и са осъдили училището и директора да предоставят исканата информация и разноските по делото. Адвокатът, който представя жалбоподателя, разбира се, е един и същи и представя в съда надут размер на направенте по делото азноски от порядъка на 2-3 хил. лв. и повече. който училището е длъжно да плати от бюджета си. Някои училищни директори са успели да се свържат лично с подателя на имейла, който им обяснил, че прави стрес тест за да провери колко адевкавтин са реакциите им в подобна ситуация.  ", "date": "2019.01.31", "title": "Съдят училищни директори  за отказ да дават информация"}
{"url": "https://www.monitor.bg:443/bg/a/view/osvetljavat-dosietata-na-101-politicheski-zatvornici-156080", "text": "Затворническите документи  на 101 българи, изтърпели различни присъди във времето от 1947 до към 1957 година в старозагорската тюрма са предадени в края на м.г. в Комисията по досиетата след първоначален преглед и откриване на връзка с някогашните тоталитарни служби, съобщи началникът на местния отдел при ДА „Архиви“ Галентин Караславов. Проверени са били 1 000 досиета, които наскоро са били предадени на специалистите , на първо четене по-голямата част са имали връзка с военното контрарузнаване. Сред проучените документи липсвало досието на генерал Иван Вълков, чиято смъртна присъда от 2 септември 1954 г. е била заменена с 20 години  затвор.87-годишният съорганизатор на преврата от 9 юни 1923 г. умира на 87 – годишна възраст в една от килиите на старозагорския затвор на 20 април 1962.Някогашни ръководители на зандана разказват, че дъщеря му Ана Вълкова отказва да приеме тялото и то е погребано в местните гробища. От архивите в Града на липите отказват да посочат имената на свързаните с тайните служби, осветляването им можело да се извърши само от комисията за разкриване на документите за обявяване на принадлежност на български граждани към Държавна сигурност и разузнавателните служби на БНА /КРДОПБГДСРСБНА/. Сред приоритетите на архивистите през 2019 г. е  събирането на автентични документи за случилото се в България след падането на режима на Тодор Живков от власт през ноември  1989 и месеците преди това. В тази връзка бе отправен призив към съвременниците да се разровят в личните си сбирки и да покажат снимки и видеозаписи от първите „демократични“ митинги по места из страната. В трезорите на старозагорския държавен архив се съхраняват 2374,61 линейни метра документи в рамките на 3 318 фонда със 183 170 архивни единици, 494 частични постъпления и 2 464 спомена. Пазят се и 100 518 негатива, от които за последните 6 години са били дигитализирани 2687, до края на годината е предвидено това да се случи с още 161.", "date": "2019.01.31", "title": "Осветляват досиетата на 101 политически затворници"}
{"url": "https://www.monitor.bg:443/bg/a/view/zahariev-v-idealnata-petica-pri-uspeh-na-levski-lukojl-156075", "text": "Баскетболистът на „Левски Лукойл“ Христо Захариев попадна в идеалната петица след мачовете от петия кръг на втората групова фаза на турнира за Купата на ФИБА-Европа. Той се отличи с 24 точки, 9 борби и 3 асистенции при победата на българския шампион над „Алба Фехервар“ (Унг) с 84:80. За „Левски Лукойл“ това беше първи успех в групата след четири поредни поражение. Освен Захариев, в идеалната петица са още: Борис Савович и Трей Голдън от „Автодор“ (Рус), Дардан Бериша от „Прищина“ (Косово) и Рашоун Томас от „Динамо Сасари“ (Ит). Успехът на „сините“ е от полза и за втория български отбор в групата - „Балкан“ (Ботевград), който се нуждае от успех в последния кръг, за да продължи в плейофите. По ирония на съдбата в този мач ботевградцачи излизат точно срещу „Левски Лукойл“ на 5 февруари в зала „Универсиада“. „Не виждам никаква причина да не играем на 100%. Ако „Балкан“ заслужава и ни победи, ще се класира за следващата фаза\", коментира предстоящия сблъсък наставникът на „сините“ Константин Папазов.", "date": "2019.01.31", "title": "Захариев в идеалната петица при успех на „Левски Лукойл“"}
{"url": "https://www.monitor.bg:443/bg/a/view/nikolina-angelkova-s-visoko-italiansko-otlichie-156082", "text": "на „Ордена на звездата на Италия“. Отличието й бе връчено лично от посланика на Италия в България Н. Пр. Стефано Балди. Двамата участваха в откриването на конференция „Археология и успешно музейно управление“, проведена в София, организирана от италианското посолство у нас. Държавното отличие се дава от президента на Република Италия, който е и председател на Ордена на звездата на Италия. Това е много висока оценка и чест за мен, която ме задължава да продължа да работя отговорно за ползотворното сътрудничество между двете държави и за европейската перспектива, подчерта министър Ангелкова. Тя изказа благодарностите си към президента на Италия и посланик Балди за изключително доброто сътрудничество през годините, дало възможност да се реализират множество инициативи между двете държави в туризма и културно историческото развитие. Това партньорство има дълги традиции и бележи положителни резултати. България става все по-търсена дестинация за италианските туристи. През 2018 г. близо 158 хил. италиански граждани са посетили страната ни по данни на българската национална статистика. В приветствието си към конференцията българският министър на туризма благодари също на министър-председателя Бойко Борисов за подкрепата за създаване на самостоятелното Министерство на туризма. Тя припомни, че още от обособяването на ведомството сред основните фокуси в работата му е развитието на културно-историческия туризъм, включително чрез археологията като двигател за растеж в сектора. Пред международната публика на конференцията министърът отбеляза факта, че за първи път, откакто има статистика в туризма у нас, чуждестранните посещения за 2018 г. са надхвърлили 9,2 млн. Ръстът на чуждестранните туристи в сравнение с 2015 г. е над 30%, а на приходите от чуждестранен туризъм от януари до ноември са 7,2 млрд. лв. Министър Ангелкова открои още възможности за сътрудничество с Италия, отбелязвайки и факта, че европейска столица на културата за 2019 г. са Пловдив и италианският град Матера, което дава шанс да развием нова палитра от съвместни дейности и да затвърдим двата града като културно-исторически центрове на Европа. Вярвам, че ще надградим успешно започнатото заедно в сферата на туризма и културно-историческото наследство, обърна се министърът към посланик Балди. Конференцията в София води световноизвестният професор Кристиян Греко, директор на Египетския музей в Торино. Той е в София по покана на Италианския културен институт.", "date": "2019.01.31", "title": "Николина Ангелкова с високо италианско отличие"}
{"url": "https://www.monitor.bg:443/bg/a/view/hakeri-kachiha-v-internet-materiali-za-ruskata-namesa-v-sa-sht-156078", "text": "Руснаците са се сдобили с доказателства, събрани от специалния прокурор на САЩ Робърт Мълър, и са ги публикували в интернет пространството, за да дискредитират разследването му за намеса на Москва на президентските избори през 2016 г., стана ясно от информация на американската прокуратура, цитирана от \"Гардиън\". От офиса на Мълър са внесли документи в съда. От тях става ясно, че повече от 1000 файла с конфиденциална информация, които са споделяни с адвокати и прокурори, свързани с обвинения срещу руски хакери, по-късно са били качени на сайт за споделяне на файлове и разпространявани от профил в \"Туитър\". \"Имаме достъп до базата данни на специалния прокурор Мълър от разследването, след като хакнахме руски сървър с информация от случая с руските тролове\", пише във въпросния профил в \"Туитър\". \"Вие можете да видите всички файлове на Мълър за Агенцията за интернет разследвания (на Русия) и руския сговор. Приятно четене\", се допълва. Съобщението е публикувано през октомври 2018 г. от профила @HackingRedstone, става ясно от внесените в съда документи. Репортер също е предлагал изтекъл в публичното пространство материал на същия ден. Оттогава профилът е изтрит от \"Туитър\". Във внесените в съда документи се отбелязва, че папките, съдържащи изтеклите файлове, съвпадат с тези, използвани от офиса на Мълър, когато споделят информация, но не я разкриват публично. Държавното обвинение заявява, че сайтът за споделяне на файлове е потвърдил пред ФБР, че профилът, който е публикувал материала, е с регистриран IP адрес в Русия.  ", "date": "2019.01.31", "title": "Хакери качиха в Интернет материали за руската намеса в САЩ"}
{"url": "https://www.monitor.bg:443/bg/a/view/sylzi-i-aplauzi-na-sboguvane-sys-sala-156074", "text": "Впечатляващо изпращане получи трагично загиналият нападател Емилиано Сала. Халфът се разби с малък самолет над Ламанша преди седмица, а оттогава властите издирват машината и телата. Мачът със „Сент Етиен“ на френския „Нант“, където Сала играеше преди трансфера в „Кардиф“, се превърна в емоционално сбогуване на феновете с играча. На трибуните бяха и запалянковци от Уелс, които заедно с тези на домакините изпратиха аржентинеца. Футболистите на двата отбора излязоха на терена с фланелки с надпис “Обичаме те, Еми” и “Молете се за Сала”. Нант и Кардиф са побратимени градове от 1964 година насам, което също беше отбелязано от феновете. С първия съдийски сигнал на трибуните беше направена хореография с изписване на името на играча, а огромен транспарант в черно-бяло с лика му беше спуснат. В 9-ата минута (номерът, с който играеше Сала) двубоят беше прекъснат за едноминутни аплодисменти. В същото време стана ясно, че екипът, който издирва разбилия се самолет, е получил информация за намерени първи отломки. Става въпрос за две възглавнички от седалките в самолета, които са били изхвърлени от океана на плажа Сюртенвийл във Франция, където са намерени от местна жена и предадени на полицията.", "date": "2019.01.31", "title": "Сълзи и аплаузи на сбогуване със Сала"}
{"url": "https://www.monitor.bg:443/bg/a/view/otlojiha-zakona-za-gorivata-okonchatelno-156076", "text": "Депутатите гласуваха на второ четене отлагането на закона за горивата, като наредбата за него трябва да е готова не по-късно от 28 юни. Те отмениха задължението на бензиностанциите да внасят 20 хил. лв. банкова гаранция, за да се впишат в регистъра. Първо законът беше гласуван, така че трябваше да влезе в сила в края на този месец. После, след недоволството на малките търговци и превозвачи на горива и собственици на бензиностанции, действието му бе отложено. Около 4000 са легалните регистрирани бензиностанции, другите предстои да се впишат, обясни председателят на комисията за борба с контрабандата и сивата икономика Емил Димитров. Той повтори, че вече няма никакви административни или финансови проблеми пред всеки, който отговаря на останалите условия безплатно да се впише в регистъра. „Има едни стотина, за които има проблеми да се регистрират, но те не са нито финансови, нито административни“, добави Димитров. Пътните превозни средства и/или самоходни машини само на бензиностанции, които са регистрирани по този закон, реши още парламентът. Предложение на БСП наредбата да влезе в сила в двумесечен срок не бе прието в зала. „Правният ефект от днешното решение е да се даде време на всички субекти да приведат дейността си в съответствие с регистрационния режим, който влезе в сила от 28 януари. Законът въвежда по-строги правила за регистрация и контрол на обектите от този сектор“, обясни отлагането на наредбата председателят на правната комисия Данаил Кирилов от ГЕРБ.", "date": "2019.01.31", "title": "Отложиха закона за горивата окончателно"}
{"url": "https://www.monitor.bg:443/bg/a/view/indija-mesti-stotici-krokodili-zaradi-naj-visokata-statuja-v-sveta-156087", "text": "Над 300 крокодила ще бъдат преместени в Индия, за да се освободи терен за терминал за хидроплан. Целта е да се осигури превоз за туристите, стичащи се към страната, за да посетят най-високата статуя в света, съобщава ДПА, цитирана от БТА. Високата 182 метра Статуя на единството се издига на брега на река Нармада в близост до язовир. Управата на щата Гуджарат окачествява като важна туристическа дестинация паметника, който е двойно по-голям от Статуята на свободата в Ню Йорк. Статуята на единството отдава почит към Сардар Валабхай Пател - ключова фигура в борбата за независимост на Индия и неин първи вътрешен министър. Паметникът беше открит на 31 октомври миналата година. Достъп до него обаче има само с автобус от главния град на Гуджарат, Ахмедабад, който се намира на около 200 километра. С цел да се окуражи туризмът, са одобрени маршрути за хидроплан. За да бъде изграден терминал, е започнало прочистването на езерце в близост до язовирната стена Сардар Саровал. Обитателите му от застрашения и защитен вид Индийски крокодил ще бъдат \"устроени\" с нови домове. От Министерството на околната среда, горите и климатичните промени казват, че преместването на животните е започнало, като за целта няма поставен срок, както и че към тях се отнасят по-възможно най-добрия начин. Местни природозащитници обаче негодуват срещу \"лишената от мисъл\" акция. \"Трябваше да измислят начин да изградят терминал, без да нарушават спокойствието на крокодилите\", казва Джитендра Гавали.", "date": "2019.01.31", "title": "Индия мести стотици крокодили заради най-високата статуя в света"}
{"url": "https://www.monitor.bg:443/bg/a/view/vlastelinyt-na-prystenite-pravi-film-za-the-beatles-156077", "text": "Бащата на „Властелинът на Пръстените“ Питър Джаксън е на път да превърне 55 часа архивни кадри във филм за The Beatles. Все още неозаглавената лента е плод на договорка между Епъл и компанията на режисьора - УингНът Филмс. Проектът ще претвори на голям екран сесиите по записа на последния албум на Ливърпулската четворка Let It Be, а Джаксън ще работи с кадри, които обхващат периода 2-31 януари 1969 г. Това ни кара да сме сигурни, че филмът ще е изживяване, което феновете на The Beatles отдавна чакат“, разкрива именитият режисьор. Той сравнява проекта с машина на времето, която ще ни транспортира директно в 1969 г. в студито на легендите, за да видим как тези феноменални артисти правят музика заедно. Разбира се има драматични моменти, но нито едно от разногласията, с които този албум дълго време е свързван. Гледаш как Джон, Пол, Джорд и Ринго работят заедно, създават нови, сега класически, песни от нулата. Не е само завладяващо, но и забавно, вдъхновяващо и неочаквано интимно“, разкрива Питър Джаксън и добавя, че за него е предизвикателство и чест да има достъп до този архив, за да направи филма. За да види лентата бял свят Питър Джаксън отново влиза в екип с продуцента Клер Олсен и редактора Джейбз Олсен, с които миналата година направиха документалния филм „Те няма да остареят“ за Първата световна война. Подобен проект няма как да се случи и без благословията на Пол Макартни, Ринго Стар, Йоко Оно Ленън и Оливия Харис, които съдействат напълно за реализацията. Датата на премиерата за момента не е фиксирана.", "date": "2019.01.31", "title": "Властелинът на пръстените прави филм за The Beatles"}
{"url": "https://www.monitor.bg:443/bg/a/view/kaufland-e-top-rabotodatel-v-bylgarija-156070", "text": "Kaufland България е отличен за Топ Работодател в България, нареждайки се сред водещите компании в Европа, които прилагат високи стандарти в управлението на човешките ресурси, условията на труд и развитието на служителите. Сертификатът се връчва от водещата международна организация Top Employer Institute, която е сертифицирала над 1300 организации в над 115 държави по света, прилагайки единни глобални стандарти за сертифициране на работодатели с постижения в управлението на човешките ресурси. Връчването на отличието се осъществява след детайлен мониторинг на процесите в компанията, извършван от независимо международно жури. Оценката се изготвя след 6-месечен анализ на база въведените от работодателя концепции, процеси и инструменти за управление на човешките ресурси. Отличието Top Employer е присъдено на Kaufland България и на още пет европейски държави от семейството на компанията. В допълнение, Kaufland получава и титлата Top Employer Europe 2019 - признание за отдадеността на компанията за развитието на нейните служители. „В България Kaufland е лидер в модерната търговия и със своя екип от над 6000 души сме един от най-големите работодатели в страната. Непрестанно инвестираме в развитието на служителите, като им даваме възможност да придобият международен опит и да получат редица допълнителни квалификации и умения. Дълбоко вярваме, че хората са тези, които създават бъдещето на компанията и именно отличието Топ Работодател е поредното доказателство за това“, коментира Иван Чернев, Председател на Управителния съвет на Kaufland България.   Като работодател Kaufland се отличава с инвестициите на компанията в посока осигуряване на условия за по-здравословен начин на живот на служителите. От 2018 г. в компанията е въведена специална програма за това. Чрез нея компанията инвестира близо 1 млн. лв. в здравето на хората си годишно. Програмата цели да стимулира служителите да водят активен и балансиран начин на живот и да обръщат внимание на превенцията и профилактиката. Сред преимуществата на Kaufland като работодател са и многото възможности за обучение и развитие, които дава компанията чрез различни програми. През последните 12 месеца компанията е инвестирала близо 800 000 лв. в обучения и всеки един служител е преминал поне 5 обучения, за да надгради квалификацията и уменията в работата си. Разработени са разнообразни кариерни програми, насочени към различните таргет групи: както експерти и ръководители, така и с малко или никакъв опит.", "date": "2019.01.31", "title": "Kaufland е топ работодател в България "}
{"url": "https://www.monitor.bg:443/bg/a/view/samo-api-prodava-e-vinetki-zaradi-tehnicheski-problemi-156071", "text": "В момента електронни винетки могат да се купят от сайта www.bgtoll.bg, мобилното приложение, терминалите за самотаксуване и на касите в Областните пътни управления на Агенция “Пътна инфраструктура”, съобщиха от пътната агенция.  Поради технически затруднения е-винетки не могат да бъдат купени чрез Националния доставчик на услуги, с който АПИ има сключен договор за разпространение. Работи се за максимално бързо отстраняване на проблема, допълват от АПИ.", "date": "2019.01.31", "title": "Само АПИ продава е-винетки заради технически проблеми"}
{"url": "https://www.monitor.bg:443/bg/a/view/mrysni-igri-chertajat-pytja-do-trona-na-favoritkata-156073", "text": "Намираме се в двореца на кралица Ана Стюарт. Годината е някъде около 1711 г., суверенът на Великобритания е вгледана в своите зайци – 17 на брой, всеки символизиращ по едно мъртвородено дете. Така виждаме Оливия Колман в първите й сцени в основния претендент за „Оскар“ (заедно с „Рома“ на Алфонсо Куарон) - „Фаворитката“. Историческата сага, преплитаща с финес политически тактики и интригантски номерца, ще направи дебюта си по българските киносалони още утре. Затова, пригответе се за пищни костюми, креслива и накуцваща кралица, подли игри и много смях. Още от самото начало на „Фаворитката“ зрителят се чувства сякаш прелиства изключително добре илюстрирана книга. Режисьорът – гъркът Йоргос Лантимос, разделя кинорожбата си на отделни глави, всяка от които носи „заглавие“, вдъхновено от ключова за епизода реплика. Така в светлината на прожекторите още в първите сцени попада калта, за която една от прислужниците казва: Оливия Колман определено заслужава бурните овации на публиката, когато заговорим за актьорско представление пред камерата. Тя се справя до съвършенство с бурния, но несигурен характер на кралица Ана Стюарт. „Знам, че не фъфля. Това е причината да се притеснявам, току-виж съм започнала“, казва тя след своя реч, а единствено статута й, мислим си ние в залата, й пречи да започне да гризе ноктите си. Тя си има и съветничка – лейди Сара (Рейчъл Вайс). Тя е независима, твърда и подкрепяща войната с Франция, а мерникът й, както в лова, така и към сърцето на кралицата, е безпогрешен. Всичко се променя, когато нейната братовчедка Абигейл (Ема Стоун) пристига в двореца, но като прислужница. Тя пленява кралицата с милите си думи и лечебните си билки, а битката за титлата „Фаворитката“ на Ана Стюарт става безпощадна. Да използват отрова, да се посиняват сами и да се заплашват с пистолет в ръка изглеждат като обичайни тактики, използвани от амбициозните жени, целящи единствено личното облагодетелстване на гърба на доверчивата кралица. Събитията, разказани от Лантимос на големия екран, са вдъхновени от реални събития. Сатиричният поглед към тях, включващ вълнуващо рали между патоци и любовна игра - с повече юмруци, отколкото милувки, пък е почеркът на режисьора върху историята. Именно с него той си печели симпатиите на любителите на седмото изкуство, генерирали вече печалба за заглавието от над 42 милиона долара, или почти тройно от вложения в заснемането бюджет. „Фаворитката“ се разписа с 10 номинации за „Оскар“, но ще се бори за общо девет статуетки. Трите основни лица на екрана ще протегнат ръка към заветното отличие – Оливия Колман (за главна женска роля), Ема Стоун и Рейчъл Вайс пък влизат в надпреварата за поддържаща роля. Лантимос също е в „състезанието“ сред режисьорите, а дали ще си тръгне с награда в ръка, ще разберем на 24 февруари.", "date": "2019.01.31", "title": "Мръсни игри чертаят пътя до трона на „Фаворитката“"}
{"url": "https://www.monitor.bg:443/bg/a/view/zapochni-svoj-biznes-sega-156064", "text": "В REFAN вярват, че всеки може да започне собствен бизнес. Достатъчни са предприемчивост и малък собствен капитал. Компанията добре познава притесненията на предприемачите, защото самата тя стартира преди повече от 25 години с един магазин за наливна парфюмерия. Сега, когато вече разполага с над 400 бутика в България и в още 50 страни на 5-те континента, REFAN представя пред предприемчивите българи четири уникални възможности. Те дават шанс за стабилен, проспериращ и най-важното - печеливш семеен бизнес, който носи добра и бърза възвращаемост на вложените средства. Gift Shop за 600 лв. е името на стартовия бизнес пакет на REFAN. Той включва продукти от утвърдени и разпознаваеми козметични серии на световноизвестната козметична компания. Като добавка фирмата предоставя универсална и атрактивна украса за витрина на стойност 200 лв. Small Family business предоставя два варианта за начало на семеен бизнес,или за разширяване на вече съществуващ такъв. Единият бизнес пакет е на стойност 1600 лв., вторият е за 2400 лв. И двата пакета дават възможност за закупуване на наливна парфюмерия и аксесоари към нея. В тях REFAN включва и допълнителната си фирмена подкрепа, като предоставя специализирано оборудване от стъкленици и стелажи на стойност, равна на стойността на закупения от клиента пакет /съответно 1600 лв. и 2400 лв. Четвъртата възможност е франчайз пакет за 6000 лв. Той позволява на най-предприемчивите да отворят собствен магазин REFAN и да станат част от франчайз веригата на компанията. Пакетът включва асортимент от над 500 артикула, разпределени в различни продуктови категории: парфюмерия, козметика, сапуни, свещи, аксесоари и др. Към този пакет от REFAN предоставят като добавка цялостно оборудване с фирмена визия, стъкленици с патентован дизайн, рекламни материали, транспорт. Закупилите го могат да разчитат на 100% възвръщаемост на вложените средства. Повече информация за това как да станете част от голямото франчайз семейство на REFAN можете да получите на e-mail: refan@refan.com или на тел.: 032/904 760", "date": "2019.01.31", "title": "Започни свой бизнес СЕГА!"}
{"url": "https://www.monitor.bg:443/bg/a/view/ford-f-max-stana-kamion-na-godinata-2019-g-156069", "text": "Ford F-MAX стана разработвания през последните пет години \"Камион на годината 2019 г.\". Това стана ясно днес при обявяването на победителите в международните награди \"Автомобили за работа на 2019 година\" на специална пресконференция, съобщи БТА. Отличията ще бъдат връчени по време на официална церемония тази вечер. Селим Язъджъ, управляващ директор на Ford Trucks за Източна Европа и Балканите заяви, че при разработката на новия камион водещо е било мнението на интервюираните над 90 шофьори и 44 управители на автопаркове от четири различни държави. Наградата \"Иновация при камионите 2019\" е за разработката на MAN Truck & Bus за автономно управлявано превозно средство. Освен традиционните в годините назад призове за \"Камион на годината 2019\", \"Автобус на годината 2019\", и \"Ван на годината 2019\", тази година за пръв път журналистите от журито International Truck of the Year връчват и наградата \"Иновация при камионите 2019\". Призът \"Автобус на годината 2019\" е за Mercedes-Benz Citaro Hybrid с вграден електрически модул. Тройката Partner, Berlingo, Combo са носителите на приза \"Ван на годината 2019\". Отличията ще бъдат връчени на представители на София Франс Ауто - официален вносител на Peugeot за България, на Автомотор Корпорация - официален представител на Citroen за България.", "date": "2019.01.31", "title": "Ford F-MAX стана \"Камион на годината 2019 г.\""}
{"url": "https://www.monitor.bg:443/bg/a/view/drejk-ostavi-bakshish-ot-20-hiljadi-dolara-156053", "text": "Канадският рапър Дрейк се отби в заведение за бързо хранене и бургерите там му излязоха солено. Изпълнителят на In My Feelings остави бакшиш от по 10 хиляди долара в брой на две служителки от веригата \"Макдоналдс\" в Лос Анджелис. Затова стана ясно от публикация на фен. Щедрият жест на 32-годишната звезда е бил заснет от свидетел на случката, който е разпространил фотографията в социалните мрежи. На снимката се вижда как Дрейк, обграден от двама телохранители, подава парите в брой на изумените служителки. Доброто дело напомня за клипа към миналогодишния хит God's Plan на рапъра, в който той раздава хиляди долари в брой на хора във Флорида, плаща за чужди покупки и прави щедри дарения за институции в Маями като местната пожарна служба и музикалния колеж \"Фрост\".", "date": "2019.01.31", "title": " Дрейк остави бакшиш от 20 хиляди долара"}
{"url": "https://www.monitor.bg:443/bg/a/view/radev-se-sreshtna-s-portugalskija-prezident-156072", "text": "Президентът Румен Радев проведе среща с португалския си колега Марсело Ребело де Соуза в Лисабон, където е на официално посещение. Българският държавен глава и съпругата му Десислава Радева бяха посрещнати с официална церемония на площада на Империята в португалската столица. Възможностите за разширяване на икономическите отношения и сътрудничеството между двете страни в областта на образованието и науката са сред темите, които ще се обсъждат в рамките на визитата на Радев, уточниха от „Дондуков“ 2. „Двете държави имат общи позиции по ключови теми от европейския дневен ред, каквито са продължаването на кохезионните и селскостопански политики и не само тяхното задължително залягане в многогодишната финансова рамка, но и на тяхното по-нататъшно развитие като гаранция за една обединена Европа“, заяви той. \"Увеличаването на двустранния стокообмен между България и Португалия е обща цел за институциите от двете държави, но освен търговията устойчиви резултати могат да бъдат постигнати чрез увеличаване на взаимните инвестиции, създаване на смесени фирми и съвместно производство за трети пазари\", посочи пък по-късно държавният глава на работна среща с представители на португалски компании, които планират да инвестират или да разширят присъствието си в България. По думите на президента със своите традиции и опит в информационните технологии, комуникациите, енергетиката, туризма и производството на храни българските фирми могат да бъдат партньори на португалския бизнес за реализацията на нови проекти. България и Португалия не са големи пазари, но имат потенциал да обединят усилията си, за да увеличат износа на своите фирми в Европа и други региони, изтъкнаха от своя страна представителите на бизнеса. Една от португалските компании е закупила заводи у нас за производство на стъклен амбалаж и планира да инвестира още 300 млн. евро за разширяване на своите мощности, както и да създаде свой регионален управленски и счетоводен офис. Като основно преимущество на България в рамките на ЕС представителите на бизнеса откроиха качествените специалисти, които обаче все по-трудно се намират в страната ни поради демографската криза и емиграцията. Да бъде създадена електронна платформа за обмен на информация между агенциите за насърчаване на инвестициите в двете държави, както и да бъдат организирани повече общи бизнес и информационни форуми за представяне на възможностите пред бизнеса, също беше обсъдено по време на разговорите. По-късно Радев се срещна и с кмета на португалската столица Фернандо Медина, от който получи Почетния ключ на Лисабон. \"Слепият ентусиазъм не е достатъчен и има държави, които минават с много кратък транзитен период в еврозоната, има и такива, които имат значителни проблеми\", коментира президентът. И добави: \"Ние имаме ясна стратегическа цел – пълноценна интеграция в европейските структури – това означава пълноправно членство в Шенген и еврозоната.”. Радев даде пример с Португалия, която след приемането на единната валута дълго време е била в „тотална стагнация”. Президентът посочи, че нашата страна трябва да отстоява интересите си както Португалия и отбеляза, че в това влиза и призив за създаването на специален бюджет в рамките на еврозоната, който да подпомага по-изостаналите страни. По време на визитата си в страната Радев ще пвоеде срещи и с премиера Антонио Коща и председателя на парламента Едуарду Родригеш, както и с представители на българската общност, която наброява 13 000 души.", "date": "2019.01.31", "title": "Радев се срещна с португалския президент (ОБНОВЕНА)"}
{"url": "https://www.monitor.bg:443/bg/a/view/9-4-mlrd-litra-bira-bira-izpili-v-germanija-prez-2018-g-156066", "text": "Производството на бира в Германия през 2018 година е достигнало 94 милиона хектолитра (9,4 млрд. литра), което е с 50 млн. литра повече спрямо 2017 г., отбелязва германската статистическа служба. Причината за ръста са незапомнените горещини в страната през юли и август. Износът към страните от ЕС е спаднал с 2,8% през годината, но се е увеличил с 3,9 на сто за останалите страни. Вътрешното потребление е нараснало с 0,6%. Консумацията на германска бира обаче продължава да изостава спрямо някогашните високи равнища на производство. 2018 г. е била втората най-слаба година. За сравнение през 1993 година германските пивовари са произвели 112,1 млн. хектолитра (11,21 млрд. литра).", "date": "2019.01.31", "title": "9,4 млрд . литра бира бира изпили в Германия през 2018 г."}
{"url": "https://www.monitor.bg:443/bg/a/view/evroparlamentyt-prizna-guajdo-za-vremenen-prezident-na-venecuela-156065", "text": "Европейският парламент призна Хуан Гуайдо за законен временен президент на Венецуела според действащата в страната конституция. Резолюцията бе приета с 439 гласа \"за\", 104 \"против\" и 88 въздържали се. ЕП призовава върховният представител на ЕС по външната политика и сигурността, както и държавите в Общността, да последват тази стъпка и също да признаят Гуайдо за държавен глава на Венецуела до произвеждането на нови, честни и прозрачни президентски избори. ЕП определя парламента в Каракас като единствения демократичен орган, чиято власт трябва да бъде възстановена и уважавана. Евродепутатите осъждат жестоките насилието, довело до смъртни случаи и настояват властите във Венецуела да прекратят нарушенията на правата на човека, а извършителите на нарушенията да бъдат подведени под отговорност. ЕП подкрепя призива на генералния секретар на ООН за независимо и пълно разследване на извършените убийства. Евродепутатите осъждат задържането на журналисти, които отразяват обстановката в страната и призоват за незабавното им освобождаване. САЩ признаха Гуайдо за законен държавен глава на Венецуела и порицаха Мадуро като узурпатор. Венецуелският президент обвинява опозиционния лидер, че е организирал насочван от САЩ преврат, припомня Ройтерс.", "date": "2019.01.31", "title": "Европарламентът призна Гуайдо за временен президент на Венецуела"}
{"url": "https://www.monitor.bg:443/bg/a/view/romi-ot-stolipinovo-zvyneli-v-asenovgrad-che-se-gotvi-napadenie-na-mahalata-156051", "text": "Роми от \"Столипиново\" звънели на роднини и приятели от махалата в Асеновград в сряда вечерта да се въоръжават, защото се готвело нападение срещу тях. Заради подобни провокации тълпата в пловдивския квартал излязла по улиците с викове за оставки и \"мафия\".  Това се случило около 22 часа в сряда, когато на тел. 112 постъпил сигнал от Асеновград, че им се готви нападение от българи.  „До нагнетяването на напрежението се е стигнало, тъй като около 22 часа е бил получен сигнал на телефон 112 от ромската махала в Асеновград, че се очаква нападение срещу тях. При извършване на незабавна проверка е било установено, че сигналът е породен от обаждане на неизвестни лица от ромски произход от „Столипиново” към роми в Асеновград. Не е било установено да се извършват каквито и да било такива действия от някой, който да възнамерява да извършва нападение”, заяви говорителят на Окръжна прокуратура в Пловдив и зам.-окръжен прокурор Галина Андреева - Минчева. Преди минути пред Агенция Монитор тя излезе с официална информация за случилото се в сряда вечерта в \"Столипиново\". Прокурор Минчева потвърди информацията на Агенция Монитор, че при акция \"Дрога\" в квартала са били арестувани 4-ма мъже.  „На 30 януари по оперативни данни по линия на наркотиците е била извършена специализирана полицейска операция, в резултат на която са задържани четири човека. Една част от тях са арестувани в автомобил, в който са намерени половин килограм наркотици. В случая хероин. За това е образувано дело, като предстои да се прецизира на кой ще бъдат повдигнати обвинения. Задържането не е осъществено в заведението, в което се показват счупени вещи”, уточни тя. Един от арестуваните бил закопчан пред заведение на ул. „Правда” в квартала, а останалите пред бензиностанция на ул. „Ландос” в махалата. В колата на тримата бил намерен половин килограм хероин. Заради ареста им и заради фалшиви слухове, че се готви нападение срещу ромите от квартала, към 1000 души излезли в сряда вечерта по улиците в „Столипиново”. Всички те крещели „Мафия”, като искали оставката на вицепремиера Красимир Каракачанов. По този повод от ВМРО излязоха с официална позиция, в която заявиха, че бунтът срещу Каракачанов в Столипиново е бил предвождан от ислямисти.  По думите на прокурор Андреева - Минчева четвъртият мъж е бил закопчан на улица „Правда” пред въпросното заведение. Цивилни полицаи са го задържали, което провокирало присъстващите в заведението да излязат навън. Те започнали да отправят закани за саморазправа с полицаите с искане да се освободи задържаният, разказа прокурор Андреева. „В този момент, за да осуетят опитите им да освободят задържаното лице, са се намесили Специализираните полицейски сили, които са отишли на мястото и са прибрали излезлите от заведението обратно вътре. Използването на сила в случая е правомерно с оглед осигуряването на възможност да бъде задържано лице, извършило престъпление”, бе категорична тя. Зам.-окръжният прокурор уточни, че данни за това да са нанесени телесни повреди на когото и да било в тази ситуация, в прокуратурата до този момент не са постъпвали. „Недоразумение е станало, недоразумение. По погрешка полицаите влезли в механа на ул. „Правда”, където хора са празнували рожден ден. Не е имало побой върху хората, не е имало нищо особено. По погрешка са влезли”, обясни бившият общински съветник от района Али Байрям. На сутринта в четвъртък той уточни, че към 1000 души са се събрали на ул. „Правда” не за да протестират срещу полицаите, а за да видят какво се случва. „Хората се събрали на улицата, за да видят какво е станало. Отидохме, поговорихме си с хората и те се разотидоха”, каза още Байрям. Той повтори, че побой в заведението не е имало. „Никой не е бил бит от полицаите. Недоразумение е станало”, повтори Байрям.", "date": "2019.01.31", "title": "Роми от \"Столипиново\" звънели в Асеновград, че се готви нападение на махалата"}
{"url": "https://www.monitor.bg:443/bg/a/view/reketiorite-na-banov-iznudvali-i-slujiteli-ot-mon-156068", "text": "Ангел Ангелов, когото министърът на културата Боил Банов посочи, като човекът, който го е изнудвал със записи, е правил опити да заплашва директора на Изпълнителна агенция „Оперативна програма „Наука и образование за интелигентен растеж”. Това съобщи зам.-министърът на образованието и науката Деница Сачева пред bTV. Ангелов работел от 2016 година в агенцията. „Името на този човек ни стана известно през декември, когато за първи път получихме информация за това, че е направил опити да заплашва изпълнителния директор на агенцията и да упражнява върху него натиск в полза на определени изпълнители за определени проекти”, каза Сачева. По думите й той е свързан с хора, които работят по европроекти и оказват натиск, те да се печелят от определени изпълнители. Изпълнителният директор се оплакал, че има два притеснителни случая около него. В началото на януари му е спукана едната гума на автомобила, по-късно са му спукани и четирите гуми. Подал е сигнал в районното управление и в момента се води разследване, за да се види има ли връзка между заплахите и изнудването и тези инциденти, разказа Сачева. Шефът на агенцията обаче не се е поддал на натиска и не е подписал нито един от договорите, за които се опитвали да го принудят да парафира. „В МОН Ангелов попада след конкурс, а дали е бил уволнен от Министерството на културата, предполагам, че лесно може да се установи с документи. Има конкурс, след което е назначен държавен експерт през септември 2016 г.”, допълни Сачева. Междувременно от фирмата, ремонтирала „Ларгото“, също отрекоха да са им опрощавани неустойки, както се твърди в записите, изнесени от соцдепутатката Елена Йончева, с които бе атакуван Банов. Никога не били водили подобни разговори с МК, тъй като нямало повод за такива, подчертаха от дружеството. И уточниха, че имат пет акта за спиране на работата за 59 дни и с тях са предали обекта преди крайния срок. За всеки акт имало конкретен повод. Обектът бил много сложен за изпълнение и по време на дейностите е имало поводи за спиране на работата, но за тях не са пускали актове. „Ние не сме и търсили такъв разговор, защото сме в правото си и с документите доказваме, че няма нужда от някаква защита да плащаме неустойка”, каза пред bTV инж. Росен Колелиев, управител на \"Пътища и мостове\".", "date": "2019.01.31", "title": "Рекетьорите на Банов изнудвали и служители от МОН (ОБНОВЕНА)"}
{"url": "https://www.monitor.bg:443/bg/a/view/germanija-francija-i-velikobritanija-zaobikaljat-sankciite-sreshtu-iran-156063", "text": "Германия, Франция и Великобритания са основали дружество със специално предназначение, чрез което европейски компании да могат да заобикалят американските санкции срещу Техеран, съобщи германското радио NDR. Дружеството се казва ИНСТЕКС - Инструмент в подкрепа на търговския обмен (INSTEX - Instrument In Support Of Trade Exchanges), допълва медията. Според източник на НДР то е регистрирано в Париж и ще има германски ръководител - опитен експерт от банковия сектор от Франкфурт. Наред с Франция и Германия партньор в дружеството е Великобритания, която ще получи поста председател на надзорния съвет. В съвета ще участва високопоставен представител на външното министерство на всяка от страните. На другите държави от ЕС се дава възможност свободно да се присъединят към ИНСТЕКС. ЕС, който подкрепя проекта, но не участва пряко в него, положи много усилия да запази ядреното споразумение с Иран, след като през май миналата година американският президент Доналд Тръмп обяви решението си да изтегли САЩ от сделката и да възобнови санкциите срещу Техеран. Тpитe eвpoпeйcĸи пpaвитeлcтвa ca зaпoчнaли пpoцeca нa peгиcтpиpaнe нa ĸoмпaния, зa дa yпpaвлявaт плaтeжeн ĸaнaл, ĸoйтo щe пoзвoли cтoĸи дa бъдaт paзмeняни мeждy eвpoпeйcĸи и иpaнcĸи ĸoмпaнии, бeз дa e нeoбxoдимo пpяĸo финaнcoвo плaщaнe, пишe „Уолстрийт джърнал“. Toзи xoд e пъpвoтo дeйcтвиe нa фpeнcĸия пpeзидeнт Eмaнyeл Maĸpoн в oтгoвop нa пpeзидeнтa Tpъмп, cлeд ĸaтo взaимooтнoшeниятa им ce нaжeжиxa. Eвpoпeйcĸият cъюз oбeщa дa cъздaдe cпeциaлния финaнcoв мexaнизъм, ĸaтo чacт oт ycилиятa зa yбeждaвaнe нa Иpaн дa ocтaнe в ядpeнoтo cпopaзyмeниe oт 2015 г. cлeд peшeниeтo нa пpeзидeнтa Tpъмп пpeз мaй дa изтeгли CAЩ oт нeгo и дa възoбнoви caнĸциитe. Koгaтo мнoгo oт пo-мaлĸитe дъpжaви-члeнĸи изpaзиxa нeжeлaниe дa пpиeмaт ĸoмпaниятa или дa yчacтвaт пpяĸo ĸaтo aĸциoнepи пopaди зaплaxитe oт caнĸции нa CAЩ, тpитe нaй-гoлeми cили нa блoĸa пpoдължиxa пpoeĸтa. Иpaнcĸи пpeдcтaвитeли нeeднoĸpaтнo пpeдyпpeждaвaт, чe биxa мoгли дa пoднoвят зaбpaнeнитe ядpeни дeйнocти, aĸo Eвpoпa нe им пoмoгнe дa cи ocигypят иĸoнoмичecĸитe пoлзи oт ядpeнoтo cпopaзyмeниe. Eвpoпeйcĸитe cлyжитeли имaт cĸpoмни oчaĸвaния зa възмoжнocтитe нa мexaнизмa пъpвитe мeceци. Длъжнocтни лицa зaявявaт, чe пъpвитe cдeлĸи мoжe дa oтнeмaт няĸoлĸo мeceцa, ĸaтo пpeдcтoи дa бъдaт пpeдпpиeти peдицa тexничecĸи cтъпĸи. Дopи пpи пълнoцeннo фyнĸциoниpaнe, мexaнизмът пъpвoнaчaлнo щe ce cпpaви caмo c тъpгoвиятa, ĸoятo нe e oбeĸт нa caнĸции в CAЩ, ĸaтo изнoc нa xpaни и лeĸapcтвa в Иpaн, зa дa ce избeгнe oтвeтнa peaĸция oт Baшингтoн, твъpдят oфициaлни лицa. Дaннитe coчaт, чe нeжeлaниeтo нa eвpoпeйcĸи и дpyги бaнĸи дa ce зaнимaвaт c Иpaн пopaди caнĸциитe нa CAЩ, нaмaлявa дocтaвĸитe нa тeзи cтoĸи. Peзĸият cпaд нa иpaнcĸaтa вaлyтa минaлaтa гoдинa, ĸoгaтo caнĸциитe нa CAЩ бяxa пoднoвeни, cъщo oĸaзa влияниe. С помощта на новия механизъм иpaнcĸa фиpмa мoжe дa пpoдaвa cтoĸи нa eвpoпeйcĸa фиpмa и дa дoгoвopи ĸpeдит. Cлeд тoвa иpaнcĸaтa фиpмa мoжe дa изпoлзвa ĸpeдитa cи зa зaĸyпyвaнe нa cтoĸи ĸaтo мeдицинcĸи издeлия oт eвpoпeйcĸa ĸoмпaния чpeз ĸaнaлa. Toвa oзнaчaвa, чe нямa дa имa диpeĸтни пapични пoтoци мeждy eвpoпeйcĸитe и иpaнcĸитe бaнĸи. Ocтaвa нeяcнo ĸaĸ Иpaн щe изнacя дocтaтъчнo, зa дa плaти зa пoĸyпĸи oт eвpoпeйcĸи ĸoмпaнии. Πpeз 2017 г. пoчти 90% oт иpaнcĸия изнoc зa Eвpoпa ca eнepгийни пpoдyĸти, ĸoитo вeчe ca в гoлямa cтeпeн зaбpaнeни cъглacнo caнĸциитe oт CAЩ, ocтaвяйĸи пo-мaлĸo oт 1 милиapд eвpo в дpyг изнoc.", "date": "2019.01.31", "title": "Германия, Франция и Великобритания заобикалят санкциите срещу Иран"}
{"url": "https://www.monitor.bg:443/bg/a/view/veche-i-tijnejdjyrite-shte-pazaruvat-onlajn-156060", "text": "Вече и младежите ще имат възможност да извършват онлайн банкиране и едновременно с това да спестяват. Това предвиждат иновациите на Първа инвестиционна банка (Fibank), които влизат в сила от днес. Преди 3 години Fibank предложи карти за деца на възраст между 6-18 години, които да служат както като разплащателно средство, така и като средство за достъп в училище. Обратната връзка от пазара обаче показа, че децата често си забравят картите, затова бяха създадени и силиконови гривни и ключодържатели, с които да се правят безконтактни плащания. Дори тогава родителите не са имали доверие на децата си да плащат в интернет сами, сочат данни на проучване на Fibank. “По нови данни от ноември 2018 г. разбрахме, че тенденцията се е обърнала и коментира директорът на “Маркетинг и реклама” в банката Илона Станева. Основните стоки, които се купуват, са дрехи, обувки, книги и игри, а начинът за плащане е родителската карта. Именно заради тези резултати Fibank съвместно с Асоциация “Родители”, Mastercard и Фондация “DigitalKidz” въведоха иновации, разпределени в различни категории, всяка една от които в насока дигитализация. “Дигиталните карти са подарък както за децата, така и за родителите, защото така малките се възпитават на финансова грамотност”, коментира председателката на Фондация “DigitalKidZ” Ивелина Атанасова, съвместно на която е осъществен проектът. Една от иновациите дава възможност за онлайн банкиране на най-малките като наличността по сметката може да се следи от родителите през цялото време. Това ще става чрез имейл или SMS известия, за да не се нарушава личното пространство на тийнейджъра. “Подобна функция е предимство за семейството, защото обясни директорът по “Карти и картови разплащания” във Fibank Теодор Петров. При дигитализиране на картата децата ще могат да плащат и с телефона. “За момента това се поддържа единствено от телефони с NFC засичане и Android, ползвателите на iPhone няма как да се възползват”, обясни пред “Монитор” Станева. За целта тийнейджърът трябва да има физическа дебитна карта, която да дигитализира, а след това ще може да използва както нея, така и телефона. Опцията се предлага за деца на възраст между 14-18 години. Третата иновация е възможността за спестяване. “С нея могат да се правят транзакции от картата към сметката като основната цел е да научим децата какво е спестовност”, каза директорът по “Виртуално банкиране” Лъчезар Венков. По негови думи живеем в дигитализиран свят, а децата израстват с технологии. Той допълни, че дизайнът е изчистен, за да улесни работата със сметката и да не затруднява младите. “Целта е да имат хубаво изживяване”, допълни Венков. Друга новост е и вторият тираж на наръчника за родители, който разбива най-големите митове за децата и парите. В него стереотипи като това, че децата не могат да боравят с пари и че не са част от семейния бюджет, биват оборени, а възрастните намират полезни съвети. Малките книжки се дават на учители, които ги разпространяват на родителите, а при заявка, всеки може да си ги закупи. “Основната цел е да създадем една училищна общност за финансово ограмотяване”, каза пред “Монитор” изпълнителният директор на Асоциация “Родители” Яна Алексиева. Очаква се скоро наръчниците да бъдат достъпни и на сайта.", "date": "2019.01.31", "title": "Вече и тийнейджърите ще пазаруват онлайн "}
{"url": "https://www.monitor.bg:443/bg/a/view/uchilishtata-v-gripna-vakancija-namaljavat-veche-sa-1336-156052", "text": "Училищата, в които учебният процес е преустановен. Днес те са 1336, докато вчера школата в грипна ваканция бяха 1435.Това съобщиха от Министерството на образованието и науката. От днес в грипна ваканция излизат учениците от 31 училища в област Габрово, а от вчера от 52 училища в област Търговище. Все още не се провеждат учебни занятия в 267 училища в София-град, в 194 училища в област Пловдив, в 124 - в област Благоевград, в 122 - в област Варна, 105 - в област Плевен, и 41 - в област Кюстендил. В 83 училища в област Велико Търново, в 70 - в област Русе, в 59 - в област Разград, и в 72- в област Кърджали, също не се провежда учебен процес. Учениците от 61 училища в област Монтана, от 39 - в област Враца и от 11 - в София-област, също не ходят на училище. Няма учебни занятия и в 4 училища в община Белово, област Пазарджик, и в една детска градина в област Видин. В класните стаи са се завърнали учениците 80 училища в област Хасково и 32 школа в област Видин, както и 7 учебни заведения в област Ловеч.", "date": "2019.01.31", "title": "Училищата в грипна ваканция намаляват, вече са 1336"}
{"url": "https://www.monitor.bg:443/bg/a/view/zadignaha-6-tona-skrap-ot-jp-gara-156058", "text": "Неизвестни крадци задигнаха над 6 тона скрап от района на товарна гара в Горна Оряховица. Кражбата е извършена в периода между 11 и 30 януари, когато е открита липсата. Задигнатото желязо било в товарни вагони в композиция. Крадците първо са срязали предпазната мрежа, поставена отгоре върху вагоните, а след това са свили и самото желязо. Откраднати са 7 170 кг отпадъчни материали. По случая се води досъдебно производство. Извършителите се издирват.", "date": "2019.01.31", "title": "Задигнаха 6 тона  скрап от жп гара"}
{"url": "https://www.monitor.bg:443/bg/a/view/joncheva-gotova-da-vnese-signal-v-prokuraturata-sreshtu-banov-156054", "text": "Готови сме да внесем в прокуратурата сигнал по аферата\"Ало, Банов съм\", заяви пред журналисти в парламента депутатът от левицата Елена Йончева след изявленията на отделните парламентарни групи по казуса в пленарната зала, съобщи БТА. Йончева припомни, че държавното обвинение вчера се е самосезирало по информацията изнесена на пресконференция от социалистите. Тя добави, че чака от прокуратурата да се свържат с нея, за да предостави цялата информация, с която разполага. Драгомир Стойнев се възмути от истерията, според него, по казус, който трябва да се провери от институциите, и по който опозицията има съмнения \"за впечатляваща корупция\". „И сега - истерия, цял ден слушаме какви ли не изявления, дава се акъл как да работят институциите, реагира той на опитите журналистите да попитат Йончева дали е проверила източника си на информация. Г-жа Йончева е изключително коректна, дава информация очаква да бъде поканена в прокуратурата възможно най-скоро, за да даде пълната информация“, приключи Стойнев.", "date": "2019.01.31", "title": "Йончева готова да внесе сигнал в прокуратурата срещу Банов"}
{"url": "https://www.monitor.bg:443/bg/a/view/uvolniha-policaja-napadnal-velingradchanin-na-benzinostancija-156059", "text": "Полицаят от Районното управление във Велинград, който нападна на бензиностанция велинградчанина Иван Китанов, е уволнен дисциплинарно Това е разпоредил шефът на пазарджишката Областна дирекция на МВР ст.комисар Йордан Рогачев, съобщи говорителят на местната полиция Мирослав Стоянов. Дисциплинарното производство срещу униформения е приключило. Случката се разви през декември, когато младши автоконтрольор от местното управление отишъл на бензиностанцията и влязъл в словесна престрелка с Китанов, който в това време бил на работа. После го ударил и го бутнал на земята. Пострадалият се обадил на телефон 112 и подал и жалба, а неприятният инцидент бил заснет от охранителна видеокамера. Докато вървеше вътрешната проверка срещу униформения той бе преместен да работи в Районното управление в Септември. След като разследването приключило, ръководството на МВР в Пазарджик взело решение грубиянът да бъде освободен от системата.", "date": "2019.01.31", "title": "Уволниха полицая,нападнал велинградчанин на бензиностанция"}
{"url": "https://www.monitor.bg:443/bg/a/view/oshte-edin-myj-pochina-ot-dihatelna-nedostatychnost-v-pazardjik-156061", "text": "Четвърти случай на починал пациент от дихателна недостатъчност, получена вследствие на вирусна инфекция, е регистриран в Пазарджик само за 2 седмици, откакто е обявена грипната епидемия. В местната областна болница е издъхнал 55-годишен мъж от близкото село Априлци. Човекът е бил приет по спешност в здравното заведение, след като повече от седмица се самолекувал вкъщи. В болницата го довела дъщеря му, след като възрастният човек се почувствал зле, коментира директорът на лечебницата д-р Васил Вълчев. Докато лекарите се опитвали да окажат помощ на пациента, 26-годишната му дъщеря колабирала пред спешния кабинет и се оказало, че и тя е с дихателна недостатъчност. Младата жена е настанена в отделението по реанимация и интензивно лечение и лекарите се борят за живота й. Само преди ден в интензивния сектор на Второ детско отделение в областната болница в Пазарджик издъхна 2-годишната Ани от ромския квартал“Анезица“ във Велинград. Момиченцето е било докарано по спешност в бившата окръжна болница, след като е било лекувано в здравно заведение в курортния град. Детето е било с вирусна инфекция и първоначално е лекувано от джипито си, който го изпратил за лечение в болницата. Оттам изписали момиченцето, но състоянието му отново се влошило и било транспортирано по спешност в държавната болница в Пазарджик. Малката пациентка е била с тежка двустранна бронхопневмония и не е могло да диша, затова се е наложило да бъде интубирана. Въпреки усилията на белите престилки през нощта в сряда момиченцето е починало. Преди това от усложнения след прекарани вирусни инфекции в болницата починаха 42-годишен мъж и 62-годишен от Велинград, които късно потърсили медицинска помощ и са били на командно дишане в реанимацията вследствие на усложнения. Взетите проби от двамата починали пациенти обаче не доказаха, че са били болни от грип, категоричен е шефът на пазарджишката областна болница д-р Вълчев. В здравното заведение от 390 легла са пълни 99 %, като допълнителни легла са поставени във всички отделения. Заболеваемостта от вирусни инфекции е 397 на 10 000 души, по данни от Регионалната здравна инспекция в града.", "date": "2019.01.31", "title": "Още един мъж почина от дихателна недостатъчност в Пазарджик"}
{"url": "https://www.monitor.bg:443/bg/a/view/ivana-podari-edno-obicham-te-za-rojdenija-si-den-video-156056", "text": "С нова песен Ивана зарадва феновете си броени часове преди да посрещне юбилея си. Певицата на народа пусна „Едно „Обичам те“ снощи, а днес ще духне свещичките за 50-ия си рожден ден. Парчето вече събра над 90 000 гледания в платформата за видеосподеляне УouТubе, а почитателите на звездата на „Пайнер“ я заляха със суперлативи. Видеото пък е заснето на Ивановден. „Тази песен не е само бийт и три изречения. Когато я записах, колегата ми Стояна каза: Не е бързо парче, умерено е, но с много съдържание.“, издаде пред „Монитор“ тогава певицата. Освен личен юбилей, Ивана празнува и творчески такъв – 20 години на сцената. Тази вечер тя ще ги полее на парти в клуб в Пловдив, на което ще присъстват много музиканти. Събитието има и благотворителна кауза – да събере средства за развитието на млади таланти от НУМТИ “Добрин Петков” в Пловдив. Входът за партито е свободен, обясняват организаторите.", "date": "2019.01.31", "title": "Ивана подари „Едно „Обичам те“ за рождения си ден (ВИДЕО)"}
{"url": "https://www.monitor.bg:443/bg/a/view/onko-klinikite-v-plovdiv-s-bezplatni-pregledi-156062", "text": "От 4 до 8 февруари УМБАЛ „Свети Георги“ организира безплатни консултации в онкологичните си клиники, съобщиха оттам. По повод Световния ден за борба с рака Клиника по медицинска онкология и Клиника по лъчелечение организират Седмица на отворените варти Седмица на отворените врати за безплатни прегледи и консултации от 4 до 8 февруари организират УМБАЛ „Свети Георги“ ЕАД – Пловдив и Фондация „Спри рака“. Кампанията е по повод Световния ден за борба с рака – 4 февруари, и ще се проведе в две от клиниките на болницата: Клиника по медицинска онкология с началник проф. д-р Жанет Грудева и Клиника по лъчеление с началник д-р Мария Влайкова. Клиниките се намират в База 1 на първата университетска болница в Пловдив – бул. „Васил Априлов“ №15А, и ще посрещат желаещите да се включат в Седмицата на отворените врати във времето от 12:00 до 14:00 ч. от 4 до 8 февруари без предварително записване, обясни проф. Грудева.", "date": "2019.01.31", "title": "Онко клиниките в Пловдив с безплатни прегледи"}
{"url": "https://www.monitor.bg:443/bg/a/view/kontrolirano-prelivat-43-jazovira-v-stranata-156050", "text": "По информация на кризисния щаб на ДАМТН общо в страната контролирано преливат 43 язовира. 24 от тях са на територията на област Кърджали, 5 са в Смолянско, а останалите в други части на България. „Още през миналата седмица с писмо обърнахме внимание на областните управители да предупредят собствениците на водоемите да предприемат мерки за непрекъснато наблюдение на язовирните стени”, каза за „Монитор” председателят на ДАМТН ген. Кирил Войнов. „Със заповед на министъра на икономиката Емил Караниколов бе разпоредено на ДАМТН да упражнява непрекъснат контрол на 858 язовира, предложени за ремонт и 414-те определени за спешен ремонт. Те се следят с особено внимание от служителите на агенцията по места”, допълни той. „От дълги години не се е случвало подобно време през януари, което да създава рискове от наводнения. Според мен има 3 фактора, които влияят, особено в областите Благоевград, Кърджали и Хасково и части от Стара Загора и Пловдив. Това са повишаването на температурите, обилният сняг и дъждовете. Всички те доведоха до повишаване нивата на реките и от там до запълване на свободния обем на голяма част от язовирите, който бе поддържан от миналата година като резерв”, обясни още генералът. „През миналата седмица стана въпрос за язовирите „Пловдивци” и „Златоград” в община Златоград, които преливат. Първият с 27 см, а другият - с 20 см, което според нас е нормално. От каскада „Арда”: яз. „Кърджали” има още около 39 млн. куб. м свободен обем, яз. „Студен кладенец” - 68 млн. куб. м, яз. „Ивайловград” - около 30 млн. куб. м. Сега особено важна обаче е ролята на местната власт за контрол на нивата в малките язовири, намиращи се на територията на общините им и при необходимост за предприемане на мерки за защита на населението”, допълни ген. Войнов.", "date": "2019.01.31", "title": "Контролирано преливат 43 язовира в страната"}
{"url": "https://www.monitor.bg:443/bg/a/view/fandykova-za-10-godini-budjeta-na-sofija-narasna-sys-750-mln-lv-156049", "text": "Преди 10 години бюджетът на София беше 1 млрд. лв., сега е със 750 млн. лв. повече. Това заяви кметът на града Йорданка Фандъкова по време на обсъждането на проектобюджета за 2019 г. в Столичния общински съвет. По думите й увеличаването на бюджета означава, че общината е успяла да привлече повече инвестиции. „Най-честата критика, която чувам за бюджета на София, е, че е консервативен и приоритетите ни не се променят. За мен лично това е начинът да се постигат резултати”, каза Фадъкова. Капиталовата програма на общината за годината възлиза на 632 млн. лв. Като основен приоритет на кметството Фандъкова посочи строителството на метрото и обновяването на градския транспорт. Тя припомни, че тази година ще бъдат пуснати първите спирки от третия лъч на подземната железница. 82 автобуса пък ще допълнят модернизацията на градския автопарк. „С новите автобуси средната възраст на возилата в града ще бъдат 6 години”, уточни кметицата. Фандъкова отчете, че в образованието също ще се налеят рекордни средства. От “Московска” 33 предвиждат 76 млн.лв. за строителство на нови детски градини и училища. Ще обновяват и 11 съществуващите учебни заведения, като се строят допълнителни сгради и физкултурни салони. Екологията също бе посочена от Фандъкова като основно перо в бюджета. 37,6 млн.лв. ще са директните инвестициите в екология - озеленяване, рекултивация на стари депа, управление на отпадъците. Ще продължи възстановяването на Западен парк, Южен парк, Северен парк, Розариума на Борисовата градина и парк Заимов. Над 5 млн. лв. отиват за детски площадки във всички райони на общината. 22 сензора ще следят качеството на въздуха в реално време. 4,7 млн.лв. инвестират в медицинска апаратура и ремонти на болници. Общината е осигурила и 2,5 млн.лв. за нови жилища, с които ще се продължи премахването на Виетнамските общежития в “Красна поляна”. Културата в столицата ще бъде подпомогната с 6,6 млн.лв. „Дали един бюджет е голям или малък зависи от това с какво го сравняваме. Ако сравняваме бюджета на София с този на другите европейски столици, с които обичаме да се сравняваме – това определено е един доста скромен бюджет. Ако се сравняваме с бюджета на София днес с този преди 10 или 13 години – става дума за много сериозен бюджет. Единственият начин да разберем къде сме, е да знаем откъде сме тръгнали“, коментира Фандъкова. Опозицията в СОС в лицето на БСП заявиха, че няма да подкрепят този бюджет, защото е копие на предходния. „Това е продължение на едни политики, които наблюдаваме 10 години, за които нито един проблем на София не е решен“, отсече председателят на групата на червените Калоян Паргов. На въпрос защо БСП не са направили алтернативен бюджет, Паргов отвърна, че такъв ще бъде направен догодина след изборите. В крайна сметка след повече от 3 часа дебати с 40 гласа „за“ и с 17 „против“ общинарите гласуваха парите на София. Столичната община е заделила средства и строителството на общински жилища, съобщи кметът Йорданка Фандъкова. По думите й с новите домове ще се реши и част от проблема с Виетнамските общежития в „Красна поляна“. „Важно е да подчертаем, че сме осигурили 2,5 млн. лв. за изграждане на нови модулни жилища, с които да продължим програмата ни за премахване на Виетнамските общежития. Ангажимент, по който работим сериозно и последователно“, каза Фандъкова. Тя съобщи още, че в момента работна група подготвя нова наредба за общинските жилища. В нея ще бъде заложено живущите в тях да не могат да могат да се отопляват на твърдо битово гориво.", "date": "2019.01.31", "title": "Фандъкова: За 10 години бюджетът на София се увеличи със 750 млн. лв. (ОБНОВЕНА)"}
{"url": "https://www.monitor.bg:443/bg/a/view/kucheto-na-veterinaren-lekar-nahapa-gradinarja-mu-156046", "text": "Огромното куче на ветеринарен лекар се нахвърли и нахапа 67-годишния градинар Трайчо Петров. Инцидентът е станал в Сандански  вчера около 10 часа сутринта, когато наетият от ветеринаря градинар Владимир Сираков е влязъл в двора му, за да го почисти.  Голямото куче било вързано, но скъсало синджира и се нахвърлило върху сащисания Трайчо.  Буквало го събаря на земята и започва да го хапе където му падне – по ръцете, главата, носа, късало месо от жертвата си. Свидетел на страшния инцидент става съпругата на градинаря райчо, която веднага позвънила на тел.112. Най-много са пострадали ръцете на възрастния мъж,  от които шуртяла кръв. Той е транспортиран бързо с линейка в болницата, където е бил опериран в отделението по ортопедия. Опасност за живота му няма, но травмите са сериозни.", "date": "2019.01.31", "title": "Кучето на ветеринарен лекар нахапа градинаря му"}
{"url": "https://www.monitor.bg:443/bg/a/view/razpiljani-kolbasi-posreshtnaha-pytuvashti-po-avtomagistrala-hemus-156048", "text": "Разпиляни колбаси по цялото платно край село Слънчево на автомагистрала „Хемус” посрещнаха пътуващите в посока Варна. Не знаехме какво е, докато не спряхме да се уверим, че това са колбаси, които затрудняват движението на преминаващите, коментираха рано сутринта в четвъртък наши читатели. Снимки с разпиляните салами, луканки, пакети с месо и други вкусотиии публикува във Фейсбук и Румен Динков, който е преминавал край мястото на инцидента. Повечето коментари по случая са шеговити и са свързани с беплатно пазаруване на път към дома. Според информация от Областното пътно управление във Варна, продуктите са изпаднали при пътен инцидент, станал рано сутринта около 7,30 часа. От ОД на МВР-Варна уточниха, че лек автомобил „Крайслер“ е застигнал и ударил отзад микробус „Ивеко“, който превозвал вкусните мръвки. От удара вратите на товарният автомобил се отворили и превозваните продукти се разпиляли с касетките по пътното платно. Интересното в случая е, че и двете превозни средства са се движили в дясната пътна лента, а не в изпреварващата. След удара е пострадал 29-годишния водачът на лекият автомобил. Той бил контактен и в съзнание, без видими тежки травми, но е откаран в болница за преглед. До обед движението се извършваше в аварийната лента, след като на място бе изпратена група, която да изчисти платното и да възстанови нормалния трафик.", "date": "2019.01.31", "title": "Разпиляни колбаси посрещнаха пътуващи по автомагистрала „Хемус”"}
{"url": "https://www.monitor.bg:443/bg/a/view/neftohimik-shokira-olimpiakos-v-burgas-156057", "text": "Мъжкият волейболен шампион \"Нефтохимик 2010\" (Бс) е на крачка от полуфинал за втория по престижност евротурнир за Купата на CEV след победата над гръцкия първенец \"Олимпиакос\" (Пирея) с 3:1 (18:25, 29;27, 25:22, 25:21). Първият 1/4-финален мач от надпреварата се игра в в зала \"Младост\" в Бургас. Първият гейм беше изцяло под доминацията на волейболистите на треньора Фернандо Бенитес Муньос. После обаче бургазлии се мобилизираха и заиграха сякаш окрилени. Вторият беше доста оспорван и резултатът мина през 5 равенства. В третия гейм \"Нефтохимик\", водена от новия си треньор Николай Желязков, поеха инициативата от самото начало и поддържаха темпото до самия край. Играчите на \"Олимпиакос\" с Тодор Алексиев в състава намалиха разликата, но \"Нефтохимик\" излезе напред след 2:1 гейма. Четвъртата част беше под контрола на гръцкия отбор до средата, след което нашият шампион навакса изоставането си и отново поведе, довършвайки започнатото в предните два гейма. Най-резултатен за победителите беше Николай Учиков с 23 точки (2 аса, 1 блок), по 13 добавиха капитанът Георги Петров (4 блока) и Ален Джорджевич (2 блока). За гостите бившият капитан на националите ни Тодор Алексиев завърши с 16 точки (1 ас, 2 блока), а най-резултатен с 18 беше Гавин Шмит (1 ас, 1 блок). Така волейболистите на Николай Желязков стигнаха съвсем близо до класиране на полуфинали. Те се нуждаят от победа, за да постигнат най-големия си успех на европейската сцена. \"Олимпиакос\" пък трябва да търси победа с 3:0 или 3:1, за да стигне поне до т.нар. \"златен гейм\". Реваншът е на 14 февруари (четвъртък) в Рентис (Гър). „Не спряхме да се борим за всяка точка, коментира Николай Желязков пред БНР. - Това беше най-хубавото нещо в този мач. Успяхме във важните моменти да устискаме, което беше за мен изключително важно. Показахме характер в тези моменти. Спазихме до голяма степен плана, който имахме за мача. Не трябва да се залъгваме в момента. Трябва да останем здраво стъпили на земята. Наистина голям мач. Благодаря на хората, които ни подкрепиха в залата, но трябва да продължим да работим, да анализираме нашите грешки . Да продължим да правим хубавите неща. - Една битка сме спечелили, но войната не е спечелена. Очаква ни много тежък мач в Атина. Аз мисля, че нашият подход трябва да бъде фаворити да са те. Стойността на отбора на \"Олимпиакос\" е очевадна. Много е важно ние да гледаме в нашата страна на игрището какво правим и да бъдем концентрирани върху това. Дадем ли най-доброто от себе си, ако играчите на \"Олимпиакос\" са по-добри, ще им стиснем ръцете и ще им пожелаем успех.\"", "date": "2019.01.31", "title": "\"Нефтохимик\" шокира \"Олимпиакос\" в Бургас"}
{"url": "https://www.monitor.bg:443/bg/a/view/telefon-s-1-tb-ot-samsung-156047", "text": "Тези, на които никога не им е достатъчно пространството за съхранение в телефона, могат да бъдат спокойни, защото скоро ще имат възможност да притежават смартфон с 1 TB вградено пространство за съхранение. Новият 1 TB eUFS чип, заема също толкова физическо пространство, колкото настоящата версия с 512 GB, но предоставя двойно повече пространство за съхранение на снимки, музика, филми и данни. От Samsung казват, че е достатъчно за запазването на 260 филма по 10 минути с 4K резолюция. Друго предимство на вградената памет от 1 TB е скоростта на достъп, която достига до 1000 MB / s, което е много по-бързо, дори от най-добрите microSD карти. Подобрена е скоростта на четене, до 860 MB / s, и на представения през ноември 2017 година eUFS чип с 512 GB. Galaxy Note 9 предлага 1 TB място за съхранение, но след като се постави 512 GB карта с памет на модела с вградени 512 GB за съхранение. Тази година е вероятно, необходимостта от допълнителна карта с памет да отпадне. Ако новия чип не се предлага в телефоните Galaxy S10, ще се предлага в Galaxy Note 10, очакван по-късно през годината. Единственият недостатък е, че повечето вградена памет увеличава значително цената на смартфона. В момента, Note 9 с 512 GB струва $ 1.149, директно от Samsung, като може да се очаква телефон Galaxy с 1 TB да струва значително повече. Въпреки това, нуждаещите се от толкова много пространство за съхранение, които могат да си го позволят, разбира се, скоро ще разполагат с тази възможност. Samsung също подчертава ползата от цялата тази вградена, супер бърза памет, предоставяйки подобна на лаптоп употреба на телефона, като функцията Samsung DeX, която позволява използването на Galaxy телефон за захранване на интерфейс наподобяващ настолен компютър.", "date": "2019.01.31", "title": "Телефон с 1 TB от Samsung"}
{"url": "https://www.monitor.bg:443/bg/a/view/910-adapteri-za-kopachki-na-kriptovaluta-se-prodavat-na-tyrg-156045", "text": "910 адаптери за копачки на криптовалута са сред обявените за публична продажба стоки, задържани на Митнически пункт Варна–Запад. Териториална митническа дирекция „Северна морска“ във Варна продава на търг с тайно наддаване общо 37 групи стоки, изоставени или отнети в полза на държавата по производства, водени от митницата. Адаптерите са открити при щателна митническа проверка на контейнер със стоки от Китай. Митническите служители установяват при проверката, че освен декларираните кутии за компютри и други компоненти, контейнерът съдържа и недекларираните 910 адаптери, които са отнети в полза на държавата. След приключило административнонаказателно производство, сега те са обявени за продажба с начална тръжна цена от 27 300 лв. Сред другите групи стоки са кухненски уреди, строителни и изолационни материали, стоки за хотелско обзавеждане, риболовни принадлежности, авточасти, дрехи, масова бижутерия и др. На търга с начална тръжна цена 2834,60 лв.се предлагат и 5 218 метра от 6 вида памучен плат, 2538 чифта дамски ръкавици от естествена кожа с начална цена 6 345 лв., 2780 дамски чанти с начална тръжна цена 4 442 лв. Обявени са за продажба още един лек и два товарни автомобила, съответно за 960 лв., 1200 лв. и 1500 лв., както и 6 контейнера, от които два са  40-футови, четири 20-футови, с начални цени от 1 110 до 1 670 лв. Продават се единични бройки принтери, компютри, велосипеди и др. Всяка стока или група от стоки има начална тръжна цена, като за участие в търга се внася депозит от 20% от нея. За стоките с несъюзен митнически статус, спечелилият купувач ще трябва да заплати и дължимите мита и ДДС. Заявления  за участие в търга се подават в деловодството на ТД „Северна морска“ във Варна. Пълната информация е публикувана на интернет страницата на Агенция „Митници“ в секцията „Публични продажби“ и „Публични продажби на други стоки“.", "date": "2019.01.31", "title": "910 адаптери за копачки на криптовалута се продават на търг"}
{"url": "https://www.monitor.bg:443/bg/a/view/brajyn-singyr-pribira-40-miliona-ot-bohemska-rapsodija-156028", "text": "Приблизително 40 милиона долара – толкова се очаква да получи общо Брайън Сингър за участието си в режисирането на блокбъстъра „Бохемска рапсодия“. Биографичното заглавие за Фреди Меркюри и Queen реализира над $800 млн печалби от световния боксофис. Предвид, че Сингър е сочен като единствен режисьор на филма в официалните документи, именно той прибира и т.нар. „бонуси“ от генерираните приходи от продажбата на билети. Как функционира традиционно системата? Режисьорът получава предварително даден хонорар, след което в зависимост от договорките с продуцентите, може да получава финансови инжекции, след като печалбите от филма му надвишат изразходения за него бюджет. Конкретната сума, която Сингър е прибрал за „Бохемска рапсодия“ не е ясна, но според два „запознати източника“ на The Hollywood Reporter, сметката на режисьора ще набъбне с общо 40 милиона именно заради спечелилата „Златен глобус“ лента. Междувременно за продуцентите от 20th Century Fox това сякаш идва като изненада и те вече се съветват с адвокатите си относно печалбите на Сингър. Причината – той беше уволнен по време на снимките на продукцията, заради регулярно отсъствие от сета. Неговото място две седмици преди края на процеса на терен зае Декстър Флечър, но той така и не бе отбелязан във финалните надписи на „Бохемска рапсодия“. Припомняме, че към репутацията на Сингър се срива дори повече, след като четирима мъже го обвиниха в сексуален тормоз в разследване на The Atlantic. Скоро след това Ави Лернер, основател на Millenium Films, които ще дирижират следващото заглавие на кинодееца - „Червената Соня“, разпространи свое изявление, в което обяснява, че до промени в хората зад камера към момента няма да се стига. Мнозина обаче скочиха срещу репликите на Лернер за това, че откритията на изданието, свързани със сексуалното посегателство, са „раздухвани фалшиви новини“. Това провокира продуцента да направи ново изказване. В него той обясни, че думите са всъщност на специалиста по кризисен пиар Хауард Брагман. Самият Лернер не бил чел изявлението, но одобрил общото становище, че ще продължи да работи със Сингър. „Не смятам, че това са „раздухвани фалшиви новини“, но се чувствам комфортно след взетото решение“, каза 71-годишният продуцент.", "date": "2019.01.31", "title": "Брайън Сингър прибира $40 милиона от „Бохемска рапсодия“"}
{"url": "https://www.monitor.bg:443/bg/a/view/ch-si-opisvat-imushtestvoto-na-semejstvo-banevi-156044", "text": "Частни съдебни изпълнители влизат в къщата на Евгения и Николай Баневи в столичния квартал \"Бояна\". Целта е да бъде описано имуществото на бизнесмените, съобщи NOVA. \"Имаме вземане, имаме няколко кредитори, един който желае да бъде удовлетворен от продажбата на недвижимото имущество\", обясни пред телевизията Атанаска Петканова, помощник частен съдебен изпълнител. Според адвоката на дружеството, което официално е собственик на описвания имот, той е бил възпрепятстван и не е имал достъп до всички материали по делото. Баневи в момента са в ареста по обвинения за пране на над 1 млрд. лева и укриване на данъци.", "date": "2019.01.31", "title": "Частни съдебни изпълнители описват имуществото на семейство Баневи"}
{"url": "https://www.monitor.bg:443/bg/a/view/paparaci-sydjat-djidji-hadid-156016", "text": "Супермоделът Джиджи Хадид ще се изправи в съда заради публикуване на свои папарашки снимки в социалните мрежи без позволение от фотографите. Агенцията Xclusive е завела дело срещу 23-годишната красавицата, като в него е посочено, че тя е споделила повече от 50 техни снимки в Инстаграм. В документите е посочено, че приблизително 1, 6 милиона души са коментирали или харесали снимките още през първите четири дни от публикуването. Затова от компанията търсят парично обезщетение. По-голямата от сестрите Хадид е изтрила снимките скоро, след като ги е публикувала. „На снимката на папараците съм аз – на улицата преди седмица. Аз позирах и се усмихвах, защото знам, че това е част от работата ми... Те карат опасно и безразсъдно, за да ни снимат, поставят ни в опасни ситуации“, написа в социалните мрежи чаровната блондинка и напомни, че тя и много нейни познати са претърпели катастрофи с коли заради папараците. През 2017 година друг фотограф заведе дело срещу Джиджи със същите обвинения. Тогава двамата се споразумяха извън съдебната зала.", "date": "2019.01.31", "title": "Папараци съдят Джиджи Хадид"}
{"url": "https://www.monitor.bg:443/bg/a/view/klint-istuud-edin-neostarjavasht-charovnik-156017", "text": "„Мили дами, сбъркали сте мястото. Конкурсът за красота ще се проведе на третия етаж“ - това са едни от първите реплики, които излизат от устата на Клинт Истууд в премиерното заглавие за седмицата „Трафикантът“. Да си проправя път през върховете и паденията на живота чрез непоправимия си чар е скритото оръжие на героя му Ърл, вживяващ се като истинска рок звезда в средите на ботаниците. Той извинява закъсненията си с лилиум, а прясно спечеления си „Оскар“ на цветарите посреща с алкохолен виц. Единствените сърца, които не успява да разтопи с намигване, иронично, се оказват тези на дъщеря му и бившата му съпруга. Как оцелява един мъж, възпитаван да изкарва прехраната си с кал по ръцете си, когато целият му бизнес се измества онлайн? Ето този въпрос служи като завръзка на режисирания от самия Истууд „Трафикантът“, а отговорът намираме още в заглавието. Легендарният актьор, съвсем очаквано, се справя повече от блестящо в ролята си на 90-годишен дядо, тръгнал да изкарва лесни пари по трънлив път. Ърл е златна мина за наркобароните – почти целият му живот преминава в любимия му пикап (който в крайна сметка сменя с друг, отговарящ на „заплатата“ му модел), а в дългогодишния си опит на пътя не е получавал и един акт за неправилно шофиране. Бял и възрастен, той почти не привлича вниманието на органите на реда, а умът му – макар и вече не толкова бърз, е остър като бръснач. И както може да се случи само във филм – първите си обучения по „модерни технологии“ той получава от „дребните риби“ в картела, с които се сприятелява сякаш мигновено. Най-важният урок обаче прозира на финала – един автомобил и една златна гривна по-късно: Думите на Истууд се забиват в сърцето на зрителя в последните минути на „Трафикантът“, в които и той, а и ние пред големия екран, осъзнаваме, че всяка секунда, прекарана със семейството трябва да се цени повече от златото. Поредното заглавие на 88-годишния кинодеец е вдъхновено от реални събития, като използва за основа статия на New York Times, описваща премеждията в живота на Лео Шарп – уважаван градинар, който започва да превозва кокаин (на стойност до над 3 милиона долара) на стари години. Филмът пък прави премиерата си във възможно най-подходящото време – малко преди раздаването на оскарите. Причината се крие в участието на Брадли Купър под значката на агент Колин Бейтс. Младият холивудски ас не получава достатъчно екранно време, за да разгърне впечатляващ актьорски потенциал на екрана, но еуфорията около режисьорския му дебют „Роди се звезда“ със сигурност ще „заведе“ редица фенове на кино.", "date": "2019.01.31", "title": "Клинт Истууд – един неостаряващ чаровник"}
{"url": "https://www.monitor.bg:443/bg/a/view/operirat-po-nov-metod-mozychni-malformacii-u-nas-155998", "text": "Сложни и опасни мозъчни малформации ще бъдат оперирани по нов, иновативен за света метод в Университетската болница „Свети Иван Рилски” в София, съобщиха от лечебното заведение. Те ще бъдат извършени от френския топ неврохирург проф. Шарбел Монайе. Светилото е сред пионерите във въвеждането на ендоваскуларното лечение на артериовенозни малформации – метод, който ще бъде демонстриран у нас. По него ще бъдат обучени и български лекари. Проф. Монайе е един от първите, заедно с проф. Шапо от Германия, които предлагат т.нар. на тези сложни случаи. Тази техника се практикува от две години и нашата страна ще е една от малкото, в които ще бъде приложена. Смята се, че чрез нея вече успешно могат да се третират случаи, които преди 5-6 години са били смятани за нелечими. Френското светило заедно с доц. Станимир Сираков, ръководител на „Референтния център по мозъчно-съдови заболявания“ в болницата, ще оперират четирима пациенти на 15 и 16 февруари. От тях две са деца и две млади жени. Мозъчните малформации при тях са изключително сложни. Съвместната демонстрация на проф. Монайе и доц. Сираков ще бъде част от Балканската неврологична среща „Трансвенозен достъп при емболизация на мозъчна артериовенозна малформация”, за участие в която са поканени всички водещи интервенционални неврорентгенолози от региона. Този тип малформации представляват кълбо от абнормални или не добре формирани кръвоносни съдове (артерии и вени) с естествено предразположение към кървене. Те могат да са навсякъде в човешкото тяло, но мозъчните и гръбначните са с особено висок риск. Проблемът е, че тяхната стена е различна от тази на нормалните артерии. Спукването на някой от тези съдове е животозастрашаващо в повечето случаи. Другият голям проблем е, че според локализацията им те могат да причинят тежък неврологичен дефицит: от пареза на ръка или крак, до смущения в говора или постоянни епилептични припадъци. Обикновено епилепсията, причинена от такива малформации, е фармакорезистентна, т.е. не се повлиява от лекарства. „Ние си даваме ясна сметка като оператори, че точно тези малформации са твърде комплексни, за да ги направим сами. Разбира се, бихме могли, но в нашите ръце шансът от усложнения е в пъти по-голям, отколкото при проф. Монайе”, обяснява доц. Сираков. Той допълва, че през 2018 г. в Клиниката по неврохирургия на УМБАЛ „Св. Иван Рилски” са направени 29 операции на артериовенозни малформации (АВМ). Всички те са преминали успешно, без усложнения, което е много добър резултат. Най-малката пациентка е била 7-годишна, а най-възрастният пациент – около 50-годишен. При eндоваскуларната емболизация достъпът до патологичните съдове се осъществява чрез убождане на артерия на крака. Специалистите се движат по съдовата система и с помощта на специални микрокатетри достигат до центъра на малформацията. Целта е патологичните съдове да бъдат запълнени с така нареченото тъканно лепило. Стане ли това, те вече са изолирани от нормалното кръвообращение, в тях няма пулсиране и налягане, като съответно шансът за кървене е елиминиран. „По този начин решаваме проблема на пациента – бил той неврологичен или животозастрашаващ, а в 70% от случаите дори можем да спрем пристъпите на епилепсия”, обяснява доц. Сираков. Той уточнява, че въпреки че се смята за най-ефективното лечение на подобни тежки случаи, ендоваскуларната емболизация също крие своите рискове. Затова и част от пациентите, които ще бъдат лекувани от проф. Монайе и доц. Сираков, вече са преминали поредица от интервенции в българската болница, чиято цел е била да ги подготви за финалната операция. Две трети от симптомите на мозъчните малформации се срещат при лица под 40 години. 30% от кръвоизливите, които се получават вследствие на тях, водят до тежък неврологичен дефицит, а 10 на сто до смърт. При повечето засегнати заболяването протича безсимптомно. Само при 12% от хората се проявяват известни признаци, най-често мозъчни кръвоизливи. Те могат да бъдат също епилептични припадъци, парези и парализи, нарушение на координацията, главоболие, зрителни нарушения, говорни проблеми, проблеми с паметта и дори деменция.", "date": "2019.01.31", "title": "Оперират по нов метод мозъчни малформации у нас"}
{"url": "https://www.monitor.bg:443/bg/a/view/kompres-s-luk-spasjava-ot-bronhit-155999", "text": "В сезона на грипа, кашлицата и бронхита не са за пренебрегване и народни церове, които подпомагат лечението им. Компресът с кромид лук е особено ефикасен. Една средно голяма глава се изпича във фурната. За целта можете да ускорите процеса, като я завиете в кухненско фолио. Пече се до омекване. Смачква се или се разбива с блендера до каша. Нанася се върху горната част на гърдите и шията. Отгоре се слага найлон и одеяло, за да се запази топлината. Горещата вода и морската сол помагат при мускулни болки, които са характерни за грипа. Сокът от лук е ефикасен при запушен нос. Предимство е, че той не унищожава власинките в носа, както някои медикаменти. Ефектът се постига, като се накапят няколко капки от кромид в носа. Мигновеното му отпушване става и с компрес, приготвен от силен разтвор на морска сол във вода и ракия. Този вариант е подходящ и за деца. Народен цяр, макар и от по-ново време, е сиропът от бира срещу упорита кашлица. Той се приготвя от 250 милилитра бира, 100 грама рафинирана захар на едри кристали и един лимон. Цитрусът се настъргва или нарязва на ситни парченца. Съставките се сместват и се варят за около половин час, след което се прецеждат. След като лечебната смес изстине, към нея трябва да добавим две лъжици алкохол, които може да бъдат коняк, ром или мастика. За да има ефект, трябва да приемаме от отварата по една супена лъжица на всеки час. Този лек не е подходящ за деца и бременни. Сиропът от бъз е друго ефективно средство, с което може да прогоним кашлицата. За да си направим отварата, е необходимо да се снабдим с около 30-ина цвята. Изсушен се продава в билковите, както и в някои фармацевтични аптеки. Освен това трябват 2 килограма захар, 3 лимона смлени и литър вода. Цветовете се киснат един ден в литър вода. Получената отвара се прецежда и към нея се добавят захарта и лимонената киселина. Течността се налива в шишета и когато ни връхлети грип, тя е способна да успокои възпалените бронхи. Малиново сладко с чай е универсалният народен лек при настинки в Русия от стари времена. Горещата напитка причинява изпотяване, което трябва да се претърпи на топло под одеялото. Смята се, че едно – две такива изпотявания на ден в продължение на два, максимум три дни прогонват простудата. За да се постигне ефектът обаче, сладкото наистина трябва да е истинско. То може да се замени със замразени малини, които се слагат в горещия чай. Независимо че с този народен цяр се постига известно облекчение, лекарствата срещу грип не бива да се отказват. Подобно на малините е лечението със сок или чай от червени боровинки. Напитката се подслажда с мед. Този горски плод има силен противовъзпалителен, диафоретичен и антипиретичен ефект. Класика в безлекарственото лечение на начална настинка е смленият или настърган пресен джинджифил, добавен в горещия чай или горещото мляко. На Изток прогонват простудата с напарване на лактите и коленете. Върху тях се поставят горещи, напоени във водата кърпи, които се сменят често.", "date": "2019.01.31", "title": "Компрес с лук спасява от бронхит"}
{"url": "https://www.monitor.bg:443/bg/a/view/monika-popova-pokazva-risunki-predi-ljagane-156008", "text": "Изложба „Рисунки преди лягане“ открива известната художничка Моника Попова в галерия „Арт алея“ на ул. „Уилям Гладстон“ 51 на 1 февруари. „Изложбата представя рисунки, които съм създала в часовете преди да заспя; в моменти, когато умората е била толкова голяма, че не усещах тялото си; в моменти, когато вместо хапче решавах да взема тънкописец; в моменти, когато щастието или болката не можех да трансформирам по друг начин; в моменти, когато исках да се разтворя в нищото…!“, емоционално обяснява авторката, която е завършила керамика при проф. Красимир Джидров в Националната художествена академия, но се занимава и с живопис, графика, графичен дизайн, инсталации. „Всичките близо 80 рисунки са изписани върху хартията на дядо ми и затова са жълти! Върху тях е трябвало да има петрографски диаграми и химически формули, но аз ги попълних с пиктограми на моя живот! Тези листа са спасявали не само мен, но и студентите. Те ги раздаваха помежду си като нещо ценно и като благодарност връщаха живот! Това направих и аз!“, споделя Моника Попова.  ", "date": "2019.01.31", "title": "Моника Попова показва „Рисунки преди лягане“"}
{"url": "https://www.monitor.bg:443/bg/a/view/tesla-s-976-mln-zagubi-za-minalata-godina-156041", "text": "Американският автопроизводител Tesla за миналата година е „на червено” с 976 млн.долара или по 5,72 долара на акция, сочи отчет на компанията. Загубите обаче са 2 пъти по-ниски от предходната 2017 г. Приходите на фирмата за електромобили за 2018-та са 21,5 млрд. долара, като е отчетен ръст на годишна база от 82%. За 2019-та Tesla планира леко да свие продажбите на Model S и Model X, а седмичното производство на Model 3 да достигне 7 хил. коли. Междувременно бе съобщено, че до края на годината финансовият директор на Tesla Дипак Ахуджа ще напусне поста си. Мястото му ще бъде заето от вицепрезидента на фирмата Закари Кирхорн. Новината съобщи по време на телефонна конференция шефът на компанията Илон Мъск. Според CNBC, от всички  топмениджъри в Tesla Ахуджа е работил най-дълго - около 11 години. Tesla Motors е основана през 2003 г. Освен електромобили по собствена технология компанията произвежда и батерии и електродвигатели за други автомобилостроители като Toyota и Daimler.", "date": "2019.01.31", "title": "Tesla с $976 млн. загуби за миналата година"}
{"url": "https://www.monitor.bg:443/bg/a/view/germanija-francija-i-velikobritanija-napraviha-mehanizym-za-plashtanijata-s-iran-156042", "text": "Германия, Франция и Великобритания официално основаха специален механизъм за разплащанията с Иран, който е наречен INSTEX, съобщава телевизия NDR. Мярката е в съответствие на съвместно решение на Великобритания, Германия, Франция, Китай, Русия и Иран. Първоначално се планираше механизмът за разплащанията да бъде готов през декември 2018 г. САЩ, които през май официално излязоха от ядрената сделка с Иран, заявиха, че INSTEX също ще бъде обект на техните санкции. Допълнителните санкции на САЩ срещу Иран, касаещи експорта на петрол влязоха в сила на 5 ноември. Янките предоставиха допълнителни 6-месечни изключения за Китай, Индия, Италия, Гърция, Япония, Южна Корея, Тайван и Турция.", "date": "2019.01.31", "title": "Германия, Франция и Великобритания направиха механизъм за плащанията с Иран"}
{"url": "https://www.monitor.bg:443/bg/a/view/banov-malka-organizirana-prestypna-grupa-me-iznudva-156040", "text": "„Тези хора са схемаджии и изнудвачи! Една малка организирана престъпна група… Един работи вътре в администрацията, други – отвън. И така се печелят проекти”. Това каза министърът на културата Боил Банов в коментар на скандала със записите, разпространени в сряда от депутата от БСП Елена Йончева пред NOVA. Чрез записите, които Йончева огласи, се твърди, че министърът на културата, тогава в ролата на зам.-министър е спестил 700 000 лева неустойка на фирмата, която изгражда Ларгото. Банов настоява, че е станал жертва на двама души – единият служител в министерството, а другият – посредник, които въртяли схеми, за д апечелят проекти. Това обаче трудно се доказвало.. Банов е категоричен, че разпространеният от БСП запис е „подправен, нагласен и тенденциозен”. Той си задавал въпроса, дали Елена Йончева се познава с хората, които според него го изнудват. Министърът уточни, че цялата информация, която има по казуса, ще предаде на прокуратурата. Според него, Ларгото е било изградено много трудно, но всички дейности са били проведени законосъобразно. Министърът каза още, че оставката му може да се счита за депозирана. Получих подкрепа от премиера Бойко Борисов, който го посъветвал „да не се предава”.", "date": "2019.01.31", "title": "Банов: Малка организирана престъпна група ме изнудва"}
{"url": "https://www.monitor.bg:443/bg/a/view/zlatoto-poskypna-do-8-mesechen-vryh-156039", "text": "Котировките на златото днес сутринта достигнаха 8-месечен връх на борсите с ниво от 1320 долара за тройунция, сочат данни на Comex. Увеличението от 10,20 долара доведе цената на доставките за февруари до най-високото й ниво от май миналата година. Поръчките за март на среброто за март поскъпнаха с 0,88% до 16,067 долара за унция. Ръстът на цените на благородните метали е реакция на решението на Федералния резерв на САЩ да запази основната лихва на ниво 2,25-2,5%. Мярката бе възприета от пазарите като сигнал за пауза в ожесточаването на монетарната политика на Щатите. Запазването на основната лихва поевтини сутринта долара към шестте основни световни валути с 0,11%.", "date": "2019.01.31", "title": "Златото поскъпна до 8-месечен връх"}
{"url": "https://www.monitor.bg:443/bg/a/view/10year-challenge-zemjata-na-zombitata-se-zavryshta-na-ekran-sled-desetiletie-156029", "text": "Хорър комедията „Земята на зомбитата“ се нареди сред ентусиастите, включили се в оборотното през последните седмици предизвикателство в социалните мрежи - #10YearChallenge. Десет години, след като първата част от франчайза се появи на голям екран, продуцентите зарадваха феновете си с постер от продължението, което се очаква да излезе тази есен. Композицията на кадъра е почти същия като този, използван преди десетилетие, като единствената разлика са порасналите (или поостарялите) актьори, позиращи на промоционалната снимка. гласи закачливият надпис под сравнението на двата постера в Туитър. Междувременно стана ясно, че освен добре познатите ни Ема Стоун, Уди Харелсън, Джеси Айзенбърг и Абигейл Бреслин, в лентата ще се включи и актрисата Росарио Доусън. „Това е един от онези проекти, които феновете отдавна искат да бъдат осъществени. Никой не иска повече от Ема, Уди, Джеси и Абигейл това да бъде направено. Те са сред най-търсените актьори. Смятам, че се снимаха във филма, защото харесват тези персонажи. Развълнувани сме, че Рубен иска отново да застане зад камерата, за да заснеме продължението му. Флайшър е режисьор и на филма „Отрова“, който скоро ще се появи по екраните.“, обясни наскоро президентът на Columbia Pictures Санфорд Панич.", "date": "2019.01.31", "title": "#10YearChallenge: „Земята на зомбитата“ се завръща на екран след десетилетие"}
{"url": "https://www.monitor.bg:443/bg/a/view/observatorijata-v-rojen-shte-ima-nov-generator-za-tok-156038", "text": "Средства за генератор, който да осигурява електричеството в Националната астрономическа обсерватория в Рожен ще бъдат отпуснати. Това са уверили министрите на икономиката и образованието директора на Института по астрономия към БАН проф. Евгени Семков, съобщи бТВ. Вече седми ден астрономите от обсерваторията на връх Рожен са без ток и вода. Едва вчера спасителните екипи успяха да пробият 3-метровите преспи, за да стигнат до тях. Проф.Симков уточни, че обсерваторията има два генератора, които отдавна са за бракуване. Генераторите не са използвани дълго време, защото преди няколко години нямали пари за гориво, а и токът не е спирал през това време. „Това може би ни подейства малко успокояващо и може би сме подценили ситуацията”, коментира той. По думите му в последните 2 г. получават доста добро финансиране.", "date": "2019.01.31", "title": "Обсерваторията в Рожен ще има нов генератор за ток"}
{"url": "https://www.monitor.bg:443/bg/a/view/psihologyt-mladen-vladimirov-decata-ni-ne-sa-samotni-samo-v-socialnite-mreji-156020", "text": "Превърнахме агресията в обществена норма, казва психологът в интервю за \"Монитор\". - Наличието на агресия би трябвало да ни притеснява и като експерти, и като родители. Никой не е застрахован. Но мисля, че по-скоро това показва, че министерството на образованието има ангажимент да измерва този проблем. Последните години беше създаден механизъм за превенция на училищния тормоз, в който се включва регистрирането на такъв тип сигнали в специален дневник. Не мисля, че случаите на агресия са се увеличили, но като че ли има устойчивост. Може би случаите на регистрирани такива са повече. Имайте предвид, че когато стане въпрос за училищната система, всеки си казва, че при него няма агресия. Това се обяснява от една страна с нежеланието да се борим с причините на агресията и от друга, когато записваме детето си на училище, като родители избираме най-вече защитено училище и това, в което можем да го подготвим добре за националното външно оценяване след 7-ми клас и за държавните зрелостни изпити. Така че не ни е важна толкова фасадата, а сигурността. - И аз така си мисля. Агресия винаги е имало, тя е част от човешката природа. Но може би жестокостта, която наблюдаваме в момента, сценичността са огромни и целят вторичното травмиране на жертвата. Едно е да те набият, но друго е след това да те качат и в социалната мрежа. - Това е описано като синдром на лошия самарянин. В такива случаи първо си представяме, че това не ни засяга. Второ - при такава форма на насилие си мислим, че вече някой е звъннал на 112. Такова обяснение е описано още през 60-те години в САЩ. Дори някак си започнахме да оправдаваме насилниците, което ме притеснява. Мислим си, че за да бият някого, явно има защо. Забелязал съм, че когато има случаи на агресия, много хора се опитват да оправдават насилника. Лесно заставаме на неговата страна. Това е чисто психологически механизъм да оправдаем собствената си агресия. Не мога да си представя, че се опитваш да оправдаеш по някакъв начин това поведение. Преди около седмица чух мнение, че едва ли не липсата на телесно наказание спрямо децата щяло да ни направи хора с психопатни черти и въпросният човек даваше за пример, че в животинския свят това регулира взаимоотношенията. Това означава, че реагираме все по-примитивно, което е много тъжно. - Не, тук не става дума само за деца. Погледнете шофьорите, които срещате в ежедневието си, агресията е форма на комуникация, на регулация, дори на защита. Не случайно непрекъснато се изтъква, че нападението е най-добрата защита. Все по-често срещаме вербални нападки. Всичко това показва, че агресията е част от нас, но ние не се научихме да я управляваме. Дори през последните 20-25 години я превърнахме в обществена норма. Всъщност днешните родители са децата, които са били тийнейджъри, когато групировки се стреляха по улиците и бухалката беше символ на правов ред. Така че не можем да очакваме нещо по-различно от поколение с изменени ценности. Сега наблюдавам едно настръхване срещу стратегията за ненасилствено възпитание на децата. А това е нещо, което трябваше да се случи отдавна у нас. Трябва да започнем да възпитаваме децата от най-ранна възраст в ненасилствена комуникация.  - Мисля, че дори процентът е по-висок, но когато се прави анкета, се опитваме да се харесваме на човека срещу нас и не сме докрай честни. Това е част от народопсихологията, от моделите, които са зададени от нашите родители. Но това няма превенция. Когато няма нормални фактори за регулиране, подобни уродливи форми на насилие ще избуяват. За да изпъкнем и да покажем собствената си значимост, упражняваме насилие към уязвими хора. И когато това дете, стане тийнейджър, ще се отнася към другите по същия начин, защото това е видяло в човешките взаимоотношения. Едва тогава родителите търсят помощта на психолог, но вече е късно. - Да, може би сега е време да внесем елемент на оптимизъм, защото институциите и неправителствения сектор наистина се хванаха ръка за ръка и гледат в една посока. Има страшно много проекти, посветени на превенцията от насилие. За първи път стратегията на Агенция на закрила на детето се прави с елемент на превантивност. В нея се говори за подкрепа на родителите от най-ранно детство. Също така показва системен характер, говори за детското здраве, за ненасилствена комуникация, за детската самота - феномен, за който през последните години си затваряхме очите и не признавахме, че нашите деца не са самотни само в социалните мрежи. Те не могат да намерят своя авторитет, който да преведе техните чувства. Така че в този смисъл съм обнадежден. - Знаете ли, че наскоро ръководих училище за родители и точно това беше първият въпрос, който зададох. Нямам идея, но няколко са компонентите. Първо - да отделяме време на детето си и да бъдем до него. Второ - да изградим здравословна привързаност, не задушаваща или неглижираща, което ги кара прекалено рано да станат самостоятелни. Това са деца, които са били принудени прекалено рано да се справят с живота. Ние трябва да развиваме както интелектуалните им компоненти, така и емоционалните. Трябва да познаваме техните силни и слаби страни и да си кажат, че не са съвършени, но могат да преодолеят дадена трудност. Защото когато гледаме на себе си по един начин и смятаме, че всичко е добро, а някой ни покаже слабости, се стига до фрустрацията, за която ние, психолозите, говорим. Това е начин да избухнем и да проявим агресията. Само че трябва да създаваме на децата едно защитено пространство, защото понякога те използват агресията и да се защитят. Притесненото дете често пъти решава да се защити. Преди години имахме случай в столичен квартал, заради колаж във „Фейсбук“ тормозено дете извади нож на насилниците си. Смяташе, че именно чрез агресията може да овладее ситуацията. Затова институциите трябва да бъдат оставени да си свършат работата. Стратегията, например, разглежда един нов момент за децата в конфликт със закона. Те са също особена група, с която трябва да работим по внимателен начин. Има много неща, на които може да се обърне внимание на различни равнища. Трябва да се въоръжим с търпение, защото това не е температура, която може да понижим за ден-два. Трябва да се работи целенасочено и тогава ще има добри резултати. Нека не се притесняваме да променяме своите нагласи по отношение на позитивното възпитание. Сигурен съм, че българинът държи на две неща - на своя дом и на своето дете. Завършил е психология и е специализирал семейна терапия и организационна психология Сертифициран кризисен психолог с опит при оказване на психосоциална помощ при кризи и екстремни ситуации. Притежава повече от 10-годишен опит в психологическото консултиране на деца и семейства Разработвал и провеждал училище за родители и тренинги за управление на гнева Провел е научни изследвания, посветени на професионалния стрес и влиянието му върху соматичното и психичното здраве.", "date": "2019.01.31", "title": "Психологът Младен Владимиров: Децата ни не са самотни само в социалните мрежи"}
{"url": "https://www.monitor.bg:443/bg/a/view/po-20-bylgari-za-edno-mjasto-v-burata-po-truda-156014", "text": "Средно по 20 българи се борят за едно работно място в бюрата по труда. При 214 266 нашенци, записани на борсата, обявените позиции са малко над 10 000, става ясно от данните на eлeĸтpoнния пopтaл нa Aгeнция пo зaeтocттa е-тpyдoвa бopca. Това означава, че за едно място потенциално се съревновават по 20 безработни, като на областно ниво те варират - под 10 души в София и над 37 в Благоевград. Всеки втори българин, който е на борсата, пък е между 30 и 49 г., а всеки четвърти е над 55 г. Готвачът в столицата е по-добре платен, отколкото в провинцията, става ясно още от портала. Месечната ставка в София е над 1000 лв., докато в Несебър, Велинград и Рила например е по 560 лв., в Стара Загора пък достига до 750 лв. Единствено Пловдив успява да догони столицата, където заплатата на готвач със стаж от 2 години достига хилядарка. По-добре платени са в Поморие, които прибират по 1800 лв. в джоба си, но трябва да имат поне 5 години опит в кухнята. Подобна е и ситуацията със счетоводителите в София и в провинцията. Разлика в предлаганите заплащания при учителите в страната няма – по 920 лв. в Агенцията по заетостта са под 1000 лв. Има и по-ниски възнаграждения от 560 лв., като те са за работно време под 8 часа. Най-често почасовата работа е за почистване на къщи или офиси или гледане на дете. Традиционно с най-ниско заплащане са позициите, които не изискват квалификация, като бармани, сервитьори, портиери и продавачи, охранители и шивачи. Това означава, че при минимално възнаграждение от 560 лв., като средното за страната по данни на НСИ е 1135 лв, те взимат 49% от средната заплата Само 8% от безработните у нас са с начално образование, а 21% със средно. Тези, които имат образование и опит пък могат да си намерят и добре платена работа. Заплатите при тях достигат до 3 бона. Точно толкова обещават на ИТ, които имат опит в разработването на софтуери и стаж над година. както и английският са задължителни. Предимство за безработните компютърджии са аналитичността и уменията за отстраняване на дефектите на вече съществуващи програми. Със заплати между 1500 и 2000 бизнесът примамва продуктовите мениджъри, които ще се занимават с търговия или обслужване на клиенти и трябва да владеят английски и още един западен или славянски език. Малко под половината от регистрираните в бюрата по труда знаят английски, като има и такива, които норвежки и датски. Двойно по-висока е заплатата на международните шофьори. Изчезващите професии като различни видове занаятчии и леяри също са над бон. 80 на сто от предлаганите от Бюрата по труда договори са безсрочни.", "date": "2019.01.31", "title": "По 20 българи за едно място в бюрата по труда"}
{"url": "https://www.monitor.bg:443/bg/a/view/diagnoza-bezraboten-156021", "text": "От доста време пазарът на труда е в криза, а работодателите се чудят от кой джоб да извадят кадърен служител. И вместо тази стагнация да доведе до по-малко безработни, промяна няма. През последните години по около 200 000 българи седят в бюрата по труда, някои чакат подходящата позиция, а други просто фигурират в статистиката като „безработни“. Това явление показва две неща – хем на нашенците не им се работи за жълти стотинки, хем бизнесът се стиска. Предприемачите има да изядат още много хляб – докато разберат, че бонуси се дават не само по празници, а и за добре свършена работа. Още повече време пък ще мине, докато обърнат поглед към резервите – нашенците над 50. А те съвсем не са за изхвърляне. Просто трябва да им се даде възможност вместо да мизерстват, да се трудят. Тук обаче големият проблем е друг – как да накараме тези, които формално търсят препитание, да се огледат реално. Истината е, че трайно безработните у нас просто не искат да се трудят. Дали от мързел, или защото роднини им пращат пари от чужбина, няма значение. След като няма достатъчно квалифицирани кадри, а готованците са много, е редно бизнесът сам да ги създаде. Пътят е бавен, но сигурен. Изисква и много инвестиции от страна на работодателите. Решението е собствениците на фирми да влязат обратно в образователната система. И тук идва трудната част – да направят професията примамлива за бъдещите мързеливци и отрано да ги обучат в нея. Вярно е, че всеки втори нашенец, които е на борсата, е между 30 и 49-годишен, но както знаем, мирогледът се формира още на училищната скамейка. Бизнесът трябва да инвестира в обучението на младежите след училище, да им предлага договор веднага след завършване на висшето. А за да няма текучество на вече обучени кадри, работодателят може да ги „върже“ с 5-годишен договор. Време, в което младежите ще придобият трудови навици, а инвестицията в обучението ще се отплати. И чак след това ще спрем да говорим за „професия безработен“, защото единственото лечение на диагнозата е реалният труд. Така както е в нормалните европейски държави. Уж сме копи-пейст на всичко западно, но някак си добрите практики не стигат до нас. Време е бизнесът да се сети, че когато планината не отива при Мохамед, Мохамед отива при нея. Работата обаче не свършва дотук. Всъщност тя едва започва. Работодателите трябва да създадат такива условия, че да задържат вече обучените кадри. В противен случай рискуват питомното да отлети. А колапсът на трудовия пазар няма да е по-малък, напротив. Образованият човек по-лесно ще стегне куфара и ще замине на гурбет, отколкото необразованият. И ще печели в пъти повече, отколкото у нас.", "date": "2019.01.31", "title": "Диагноза - безработен"}
{"url": "https://www.monitor.bg:443/bg/a/view/bebeto-na-petkanovi-stana-instagram-zvezda-v-pyrvija-si-den-156007", "text": "Новороденият син на риалити съпрузите Алекс и Дани Петканови вече може да се похвали с профил в социалните мрежи. Броени часове след като Габриел се появи на бял свят, в Инстаграм се появи негов профил. Той е поверителен, но мигновено събра няколко хиляди последователи. Малчуганът „написа“ и първия си коментар под публикация на Лудия репортер, който гласи: Неколцина последователи не одобриха бебешкия профил в мрежата, но повечето фенове на звездната двойка благодариха, че Алекс и Дани ги държат постоянно в течение с живота си. Името Габриел бе избрано, след като младите майка и татко помолиха почитателите си да дадат предложения и това се класира в списъка с топ 5. Момченцето се роди два дни след рождения ден на майка си. пошегува се Александра по повод раждането.", "date": "2019.01.31", "title": "Бебето на Петканови стана Инстаграм звезда в първия си ден"}
{"url": "https://www.monitor.bg:443/bg/a/view/spechelihme-olimpijskata-kvalifikacija-po-volejbol-156055", "text": "България спечели олимпийската квалификация по волейбол за мъже. От 9-и до 11-и август във варненския Дворец на културата и спорта националите ни отново ще могат да разчитат на подкрепата на българската публика по пътя към игрите в Токио през 2020 година. Това обяви министърът на младежта и спорта Красен Кралев на пресконференция в морската ни столица, където е роден и живял доскоро. Играчи и фенове за пореден път ще застанат рамо до рамо в преследване на голямата цел - участие на най-престижния спортен форум. Съперници на тима ни са златните медалисти от Рио 2016 - Бразилия, Египет и Пуерто Рико. Победителят в група А ще участва директно на олимпийските игри през следващата година. Последната среща на волейболистите ни с Бразилия беше на 17 юни 2018 г., когато те надиграха именития си съперник с 3:2 в Лигата на нациите и пред препълнените трибуни в Двореца на културата и спорта във Варна. Сега надеждите на всички са свързани с нова евентуална победа над южноамериканците, която ще приближи тима ни до така желаното класиране за игрите в Токио. Ако не станат първи, националите ни ще имат още един шанс - на континенталната квалификация за Европа по-късно. Олимпийската квалификация е третият голям турнир при мъжете, който страната ни ще приеме през 2019 г. От 14-и до 16-и юни пред варненска публика в зала \"Конгресна\" тимът ни, воден от новия селекционер Силвано Пранди, ще играе с Италия, Япония и Австралия в Лигата на нациите. От 28-и до 30-и юни срещите в зала \"Колодрума\" в Пловдив ще са със Сърбия, САЩ и Иран. Средствата за домакинството на олимпийската квалификация са осигурени от министерството на младежта и спорта. Общата сума е 250 000 щатски долара. \"Квалификацията я взехме на много прилична цена, преди година бяха обявени минималните цени, от които щеше да започне наддаването за домакинство, те бяха 500 000 долара, но ние успяхме да я вземем за 250 000 долара\", обясни спортният министър. Ето и всички групи за олимпийските междуконтинентални квалификации при мъжете: Група А – БЪЛГАРИЯ (домакин), Бразилия, Египет, Пуерто Рико Група В - ХОЛАНДИЯ, САЩ, Белгия, Република Корея Група С – ИТАЛИЯ, Сърбия, Австралия, Камерун Група D – ПОЛША, Франция, Словения, Тунис Група Е – РУСИЯ, Иран, Куба, Мексико Група F – КИТАЙ, Канада, Аржентина, Финландия", "date": "2019.01.31", "title": "Спечелихме олимпийската квалификация по волейбол"}
{"url": "https://www.monitor.bg:443/bg/a/view/deputatite-gledat-zakona-za-gorivata-156033", "text": "Законът за горивата, който предизвика протести сред търговци и превозвачи ще се гледа на второ четене днес в парламента. Депутатите ще трябва да решат, дали да дадат 6 месеца отсрочка, през които да се изготви нова наредба, съобщава БНР.   Промяната бе гласувана от депутатите на водещата водещата Комисия за борба със сивата икономика и контрабандата в сряда вечерта и беше предложена от управляващите. Те се отказаха от първоначалната си идея - за 6-месечно отлагане на действието на закона. Това се оказа невъзможно, тъй като той влезе в сила от началото на тази седмица. Удовлетворени бяха исканията на заплашващите с протести малки търговци и превозвачи на горива и отпаднаха изискванията за 20 000 лева капитал при регистрация и още толкова като банкова гаранция.", "date": "2019.01.31", "title": "Депутатите гледат Закона за горивата"}
{"url": "https://www.monitor.bg:443/bg/a/view/venecuelci-na-protest-sreshtu-maduro-156037", "text": "Венецуелците излязоха вчера на нови протести по улиците на страната си, за да принудят президента Николас Мадуро да се оттегли и да накарат армията да разреши да влезе хуманитарна помощ от САЩ, предаде ДПА. Вчерашните митинги, каквито имаше в Каракас и други градове, бяха по-малки, но за някои места се съобщава, че са се събрали големи множества. \"С липсата на лекарства ни осъждат на смърт\", гласеше един от транспарантите, които носеха протестиращите. Някои развяваха венецуелски знамена, а други бяха с шапки в цветовете на националния флаг. Опозиционният лидер Хуан Гуайдо взе участие в протестен митинг в университет в Каракас, на който той нарече Венецуела \"диктатура\". \"Режимът си мислеше, че венецуелският народ ще се уплаши, но днес сме на улицата\", каза той, цитиран от вестник \"Насионал\". За събота са планирани нови протести, чиято цел донякъде ще е и да бъде спечелена армията, която засега е на страната на Мадуро, но както се твърди, е разделена. По-рано през деня Мадуро се срещна с войници, участващи във военно учение в Каракас. Телевизионният канал \"Телесур\" определи проявата като опит да се демонстрира силата на армията и нейната лоялност към правителството. Президентът призова военните да гарантират, че \"северноамериканският империализъм\" никога няма да влезе във Венецуела и че сред редиците на войската ще надделее единството.", "date": "2019.01.31", "title": "Венецуелци на протест срещу Мадуро"}
{"url": "https://www.monitor.bg:443/bg/a/view/gabrovo-ot-dnes-e-v-gripna-epidemija-v-haskovo-e-otmenena-156034", "text": "Грипна епидемия е обявена от днес в Габрово, съобщават от Регионалната здравна инспекция . Училищата ще са затворени до 5 февруари, гласи заповедта на МОН. В Хасково опък епидемиологичната обстановка се подобрява и затова ограниченията и мерките при епидамия се отменят. Грипната епидемия се отменя и в Софийска област от 1 февруари. РЗИ-Разград е издала предписание за удължаване срока на преустановяване на учебните занятия в училищата до 4 февруари т.г., включително, тъй като са се увеличили случаите на грип.", "date": "2019.01.31", "title": "Габрово от днес е в грипна епидемия, в Хасково е отменена"}
{"url": "https://www.monitor.bg:443/bg/a/view/kak-da-si-svatosash-drakon-156024", "text": "Зад всеки успял мъж стои една жена – това мото изповядва третото заглавие от поредицата „Как да си дресираш дракон“ - „Тайнственият свят“. Любовта и вярата в силата на другия са основополагащите морални ценности, които ще се прокраднат покрай поредните приключения на обичаните Хълцук и Беззъб още от утре, когато филмът ще се завърти на голям екран и у нас. „Тайнственият свят“ е очарователен филм за порасналите деца, проследили перипетиите на главните герои още от първото заглавие във франчайза през 2010 г. Необичайно за анимациите, създателите от DreamWorks, начело с режисьора Дийн Деблоа, позволяват на своите герои да пораснат (дори визуално), като за първи път ще видим и как изглежда Хълцук с брада. Израстването е и на емоционално ниво, като и двамата най-добри приятели се понасят на вълната на Купидон. Нещо повече, младият викинг влиза в ролята на сватовник на своя дракон, като му дава ценни съвети във „флирта“ с изненадващо откритата представителка на вида „дневен бяс“. Разраства се и географския обхват на заглавието. След като злия ловец на дракони Гримел си нарочва за следваща своя плячка Беззъб, Хълцук повежда своето племе на път в търсене на безопасно скривалище. Всичко това, докато и двамата герои постепенно влизат в същината на ролята си на чистокръвни водачи. „Как да си дресираш дракон: Тайнственият свят“ е страхотен повод за семейна разходка до киносалона, където всеки от вас ще открие по нещичко за себе си от премиерната лента. Заведете малчугана си пред големия екран дори и ако не е изгледал предишните появи на Хълцук и Беззъб в афиша – пропускът няма да се отрази на начина, по който той би възприел рисувания филм. След финалните надписи обаче е твърде вероятно да поиска сам да превърти лентата до самото начало на историята на момчето-войн и неговия дракон.", "date": "2019.01.31", "title": "Как да си сватосаш дракон"}
{"url": "https://www.monitor.bg:443/bg/a/view/marsianski-stud-v-sa-sht-156035", "text": "Арктическият студ в Средния Запад на САЩ отне живота на най-малко 12 души, съобщава \"Ройтерс\". Рекордно ниски температури са регистрирани в Средния Запад и някои източни щати. Бруталният студ принуди хората да останат по домовете си и на места властите да обявят извънредно положение. Полярният мраз дори доведе до спиране на пощенските услуги от Дакотите до Охайо, което се случва изключително рядко. Арктически студ скова Средния Запад на САЩ – минус 51 градуса по Целзий Учениците са във ваканция в сряда и четвъртък. Полицията предупреди, че има голям риск от инциденти по заледените магистрали. В щата Мичиган всички държавни учреждения ще останат затворени в четвъртък. Съобщава се за най-малко 12 смъртни случая вследствие на екстремното метеорологично време от събота в Мичиган, Айова, Индиана, Илинойс, Уисконсин и Минесота. Щатската полиция в Илинойс е спасила 21 души, които са бедствали в автобус, който е закъсал. Други медии съобщават, че на места температурата падна повече от минус 30 - минус 40 градуса, но се усеща като -50 градуса. Чикаго беше едно от най-студените места на Земята. Близо 2000 полета бяха отменени на летищата в града. Улиците в Чикаго са празни. Отменени са и някои железопътни услуги за и от Чикаго. В Минесота бяха отчетени -48 градуса по Целзий. Дори на Северния полюс е по-топло - минус 31 градуса по Целзий. На Марс също е по-топло. Според експерти арктическият студ в Средния Запад е в резултат на полярна вихрушка, след като горещ въздух от Мароко внезапно затопли Северния полюс, разделяйки вихрушката на части, които са започнали да се \"скитат\" на юг.", "date": "2019.01.31", "title": "Марсиански студ в САЩ "}
{"url": "https://www.monitor.bg:443/bg/a/view/dyjdyt-spira-sledobed-156032", "text": "Днес облачността ще е значителна и на много места отново ще вали дъжд, в планинските райони над 1000 метра – от сняг, съобщават от НИМХ. В Северозападна България има условия за образуване на поледици. След обяд от запад валежите ще отслабват и спират, а облачността ще се разкъсва и намалява. Минималните температури ще бъдат между минус 1° и 4°, на изток до 6°-7°; максималните ще са от 2°-5° в северозападните райони до 10°-12° в източните.  По Черноморието облачността ще е значителна и след обяд, главно по южното крайбрежие, ще има превалявания от дъжд. Ще духа умерен южен вятър. Максималните температури ще са 10° - 12°, вълнението на морето ще е 2 - 3 бала. Температурата на морската вода е 6° -7°.", "date": "2019.01.31", "title": "Дъждът спира следобeд"}
{"url": "https://www.monitor.bg:443/bg/a/view/sara-sandyrs-bog-posochi-trymp-za-prezident-156036", "text": "Говорителят на Белия дом Сара Сандърс заяви, че тя вярва, че Бог е поискал президентът Доналд Тръмп да спечели президентските избори през 2016 г., съобщава Си Ен Ен, позовавайки се на Christian Broadcasting Network. \"Мисля, че Бог призовава всички нас да заемем различни роли по различно време и мисля, че той е поискал Доналд Тръмп да стане президент, поради тази причина той е тук\", каза Сандърс пред специализираната медия. Мисля, че той върши страхотна работа в подкрепа на много неща, за които много хора ги е грижа, добави тя. Запитана да коментира изказването на председателя на Камарата на представителите Нанси Пелоси, че предложението на Тръмп за издигане на стена по южната граница с Мексико е \"неморално\", Сандърс отговори: \"Идеята е да се защити народът на вашата страна, което е основно задължение на президента на САЩ\". Според нея коментарът на Пелоси е \"нелепо обвинение\". Сандърс увери, че решението на Тръмп да изтегли американските сили от Сирия няма да постави под заплаха християните в региона. \"Вижте, президентът заяви много ясно, че ние подкрепяме християните, че ние подкрепяме кюрдите\", отбеляза говорителят и добави, че това е заявено много ясно пред Турция. На въпрос защо няма ежедневен брифинг на Белия дом, Сандърс отговори, че няма друг президент като Тръмп в историята, който толкова много да се е обвързвал с медиите. Той е най-достъпният. Мисля, че Белият дом като цяло е най-достъпният що се отнася до медиите. Със сигурност няма желание нашият екип или президентът да крие информация, убедена е тя.", "date": "2019.01.31", "title": "Сара Сандърс: Бог посочи Тръмп за президент "}
