{"url": "https://www.monitor.bg:443/bg/a/view/moskovski-obsydi-s-bransha-vtorija-paket-mobilnost-104012", "text": "Транспортният министър Ивайло Московски е обсъдил с представители на автобусния бранш втория пакет за мобилност на Европейската комисия, съобщиха от пресцентърът на ведомството. Участие в срещата са взели зам-министърът на транспорта Ангел Попов, евродепутатът Андрей Новаков и депутати от Народното събрание. По време на разговоритеса били  разгледани предлаганите промени в пакета „Мобилност“ II, свързани с достъпа до пазара за автобусни превози на пътници в рамките на Европейския съвет. Основната цел е да бъдат изяснени и опростени правилата и условията, при които превозвачите могат да извършват национални транспортни услуги в рамките на Европейския съвет. Предлага се либерализация на международния превоз на пътници, като се намаляват ограниченията за достъп до вътрешните автобусни линии на превозвачи от държави членки. От браншовите организации са поели ангажимент до един месец да изпратят становище на Андрей Новаков, който през месец септември ще го представи пред Европейския парламент. От Министерския съвет ще бъде приета и официална позиция на българската страна, също като при пакета „Мобилност“ I, става ясно от съобщението.", "date": "2018.06.28", "title": "Московски обсъди с бранша втория пакет „мобилност“ "}
{"url": "https://www.monitor.bg:443/bg/a/view/belgija-kaza-poslednata-si-duma-v-grupa-g-104018", "text": "Белгия постигна третата си победа и оглаши група \"G\" след успех над Англич с 1:0. Аднан Янузай откри резултата в 51-вата минута, след като двата тима вече си гарантираха участие на 1/8-финалите още в миналия кръг. Така Белгич ще се изправи срещу Япония, а Англия срещу Колумбия, като парадоксът идва от това, че победителят в тази група ще продължи в по-трудния поток, който предвещава евентуален сблъсък с Бразилия на 1/4-финалите. Селекционерът на Англия Гарет Саутгейт направи цели осем промени в титулярния си състав. Единствено Джордан Пикфорд, Джон Стоунс и Рубен Лофтъс-Чийк запазиха своите места. Хари Кейн бе оставен на скамейката, въпреки че се бори за голмайсторския приз. Вместо него стартира Джейми Варди. Шанс получават и Фил Джоунс, Гари Кейхил, Дани Роуз, Трент Александър-Арнолд, Ерик Дайър, Фабиан Делф и Маркъс Рашфорд. С капитанската лента бе Ерик Дайър. Роберто Мартинес бе предприел дори повече промени - девет. Само Тибо Куртоа и Дедрик Боята запазиха местата си. Миши Батшуай водеше атаката. Ромелу Лукаку, Еден Азар и Кевин де Бройне пък бяха на пейката. В другия мач от групата Тунис постигна историческа победа след обрат над Панама с 1:2 в двубой без значение. Автогол на Ясин Мериа даде преднина на панамците в резултата в 33-ата минута. В 51-ата минута Фахредин Бен Юсеф изравни за Тунис, а Уаби Хазри в 66-ата минута бе точен за Тунис и обратът бе факт - 2:1. ", "date": "2018.06.28", "title": "Белгия каза последната си дума в група \"G\""}
{"url": "https://www.monitor.bg:443/bg/a/view/karanikolov-obeshta-na-vmz-oshte-dogovori-104005", "text": "Министерството на икономиката като принципал на \"ВМЗ\" и ръководството на предприятието правят всичко възможно за подсигуряване на допълнителни договори в предстоящите два месеца. Целта е максимално бързо и ефективно да бъде натоварен заводът, да се възстанови допълнителното материално стимулиране и съответно - по-високото заплащане на персонала. Това стана ясно по време на работна среща между министъра на икономиката Емил Караниколов, ръководството и синдикатите в държавното дружество, съобщиха от ресорното му министерство. В началото на месеца от АБВ потърсиха оставката на икономическия министър. Поводът е сривът на производството на ВМЗ \"Сопот\", според шефът на партията Румен Петков. Днес Караниколов връчи на изпълнителния директор административен договор за безвъзмездна финансова помощ по Оперативна програма \"Иновации и конкурентоспособност 2014-2020\" Председателят на Съвета на директорите Атанас Богданов, изпълнителният директор на сопотската оръжейница д-р инж. Иван Гецов и негови заместници запознаха министъра в детайли с текущото състояние на предприятието и перспективите пред най-голямото държавно дружество от ВПК у нас. Бяха обсъдени с представителите на КНСБ и КТ \"Подкрепа\" възможностите за по-добро материално заплащане на работниците и служителите. Окончателно е решението на принципала за продажба на 34 апартамента на дружеството, в които срещу наем живеят настоящи работници и служители. Министерството ще предприеме бързи мерки по отношение недвижима собственост на \"ВМЗ\" - недостроени сгради и др., като те ще бъдат обявени за продажба съгласно действащата нормативна уредба, а приходите ще останат в дружеството. Синдикалистите заявиха, че подкрепят напълно политиката на Министерството на икономиката и са удовлетворени от взаимодействието с министър Караниколов. Те увериха, че се надяват на помощта на принципала за максимално натоварване на предприятието с допълнителни поръчки, които да гарантират работа през следващите месеци и години. Министър Караниколов оцени като успешни постигнатите споразумения в Колективния трудов договор, подготвян повече от два месеца и подписан на 27 юни т.г. Документът защитава максимално добре интересите на работниците и служителите, същевременно дава възможност на ръководството на \"ВМЗ\", при необходимост, да предоговаря някои от клаузите. Министърът препоръча да продължи добрата работа на ръководството и взаимодействието с двата синдиката.", "date": "2018.06.28", "title": "Караниколов обеща на ВМЗ още договори"}
{"url": "https://www.monitor.bg:443/bg/a/view/smenjat-vekovni-kamenni-stylbishta-s-prost-beton-104007", "text": "Търновци негодуват срещу подмяната и ремонта на стълбищата в старата част на града. Подмяната се извършва с финансиране по европейската оперативна програма „Региони в растеж”. Проектът е за ремонт на 38 улици в стария град и е на стойност 11 млн. лв. Живеещите в старо Търново обаче, не харесват новата визия на ремонтираните части и не искат старите каменни стълбища да бъдат сменяни с нови бетонни. Според тях това първо било грозно и не кореспондирало с цялостната визия на старата възрожденска част на района, а освен това се подменяло културно-историческото наследство на старата столица с имитация и фалшификации. Великотърновецът Влади Ванков пусна в интернет петиция „Не на изнасянето на масивните каменни стъпала и бордюри от Стария град във Велико Търново”, в която вече има над 500 подписали се. „Стъпала, които са на по 100, 200 години се махат и се изнасят незнайно къде. А на тяхно място се изливат нови, от бетон”, възмущава се Ванков. Живеещите на ул.“Гурко“ и в кв. „Варуша” пък се жалват, че преди ремонтите им е обещано старите калдъръмени плочки и стъпалата да бъдат запазени. След това обаче били заменени с нови и със съмнително качество. Някои от болярите дори подозират, че старите стъпала и камъни на нечии баровски замъци в околностите на Търново. От Общината във Велико Търново, разбира се, категорично отхвърлят тези обвинения. Според инж. Динко Кечев „всички демонтирани стъпала са прибрани в складове. А се наложило да бъдат демонтирани, тъй като били направени от пясъчници и били напукани, негодни повече за употреба и дори опасни”. Обявената петиция срещу демонтирането на каменните стъпала в старо Търново има и свои противници, които смятат, че е крайно време да се престане с робуването на това преклонение и умиление към старите, но вече рушащи се и негодни елементи от градската инфраструктура. „Дайте сега само за да не нарушим хубавата визия, да оставим старите къщи в Търново да падат по главите на туристите и да оставим старите стълби и павета, в които някой като нищо може да си счупи краката. Трябва да се разбере, че при днешните възможности е повече от необходимо да се използват новите технологии, които правят прекрасни имитации на старинност. Кое е по-добре - една прекрасна нова имитация на възрожденска къща например, или една порутина с изгнили греди, килнала се на една страна. Ние продължаваме да я държим, щото била на 200 години. И кое е по-добре - една добре направена модерна улица „Гурко“ с нови камъни, подредени и със запълнени дупки между тях, или старите трошляци, които някои искат да останат само защото по тях навремето е минал конят на ген. Гурко”, пише в социалните мрежи Иван Пенчев. Подобни на неговото мнения има и други в нета. Някои дори доста крайни с искане да се разрушат всички стари къщи в старата част на града. След което те да се издигнат отново в автентичния си вид, но изработени от съвременни материали.", "date": "2018.06.28", "title": "Сменят вековни каменни стълбища с прост бетон"}
{"url": "https://www.monitor.bg:443/bg/a/view/blizo-60-ot-bylgarite-pytuvat-navyn-vednyj-godishno-104017", "text": "Почти 60% от нашенците пътуват поне веднъж годишно в чужбина. Европейците излизат от държавите си средно около 10 пъти годишно, за развлечение в собствените си страни или в чужбина. На чело на класацията попадат чехите и словаците, които пътуват 19 пъти годишно, както и българите – 13 пъти. Това показва проучването Mastercard Global Consumer Tracker в 28 страни, част от Европейския съюз. Предпочитаните дестинации на родните туристи са европейските и съседните страни, като всеки втори българин планира да пътува в Гърция (49,5%). Проучването показва също така, че българите, пътуващи в чужбина плащат с картите си основно за настаняване 67%, за пазаруване 68% и за храна – 31%. Говорейки за България, страната е приветствала над 9 милиона чужденци през 2017 г. Почиващите са похарчили над 3,7 млрд. евро, като 13% от тях са били за настаняване, 24% за развлечение, 16% за храна и 11% за пазаруване. Над 40% от всички трансакции са били осъществени чрез разплащателни карти.", "date": "2018.06.28", "title": "Близо 60% от българите пътуват навън веднъж годишно"}
{"url": "https://www.monitor.bg:443/bg/a/view/57-godini-po-kysno-vryshtat-jivota-na-relefna-karta-103946", "text": "Възпитаници на елитно старозагорско училище, дипломирали се през далечната 1961-а г. възнамеряват със свои сили и средства ида възстановят в оригиналния й вид уникална релефна карта на Черно море и страните около него, която е била направена от тях преди 57 години. Картата с размери от над 100 кв м се намира в двора на гимназията с преподаване на чужди езици „Ромен Ролан“, паметна плоча до нея напомня, че е създадена от някогашния 11-и „Б клас“ с класен ръководител учителя по география Иван Симеонов. В оригиналния си вид по коритата на реките и на мястото, където е очертано Черно море е имало вода, припомня  Димитрина Генова. През 2009 г. картата е била вече веднъж реставрирана, тогава средства за това е дал земеделският лидер Спас Панчев, припомнят паметливи старозагорци. На пръсти се броят подобни релефни карти в България, категорични са историци, по думите им през 20-те години на миналия ХХ век почти във всеки училищен двор е имало такива с различен мащаб, но през десетилетията те са били унищожени. Аналог на старозагорската карта, но с размери от едва 28 кв м има запазена в град Дряново, тя е била направена през 1962 г. по идея на учителката по география при СОУ „Максим Райкович“ Бонка Тихова, възстановена е в оригиналния си вид преди 5 години.", "date": "2018.06.28", "title": "57 години по-късно връщат живота на релефна карта"}
{"url": "https://www.monitor.bg:443/bg/a/view/da-syhranish-avtentichnoto-ili-da-zalojish-na-bezopasnoto-103988", "text": "Търновци нададоха вой в социалните мрежи и изразиха недоволството си, че общината подменя стари вековни стъпала от камък на по 100-200 години и ги заменя с такива от „прост бетон”. Това от своя страна нарушавало автентичността на стария град и неговата визия като център на културно-историческия туризъм. От части може би това наистина е така. Не един и два са примерите, при които некадърни проектанти или изпълнители съсипват вековна инфраструктура и я заменят с профанщина. Търновград е уникален с възрожденските си къщи. Калдъръмените улички и каменните стълбища са част от това. Няма обаче как тези реликви на 100, 200, че и повече години да стоят вечно така, неподвластни на времето и природните условия. Като всяко нещо, те също се рушат и ето че идва един момент, в който трябва да бъдат ремонтирани. А когато това е невъзможно – подменени. Да не говорим, че през месец по една стара къща в старата част на града пада пред очите на нашите и чужди туристи. Слава Богу засега къщите се рушат предимно нощем и няма инциденти. Но един ден като нищо и това ще стане. И тогава същите тези хора, които надават вой за това, че старите къщи не трябва да се пипат, за да не се нарушава целостта на груповия автентичен възрожденски архитектурен ансамбъл, изведнъж ще ревнат защо тези къщи не са били обезопасени. И нека се запитаме как се обезопасява една 200-годишна къща с изгнили дървени греди и очукани стари тухли. Ако не, попитайте, майсторите строители и те ще и кажат – като се събори до основи и след това се издигне в същия вид, но вече от съвременни материали. Тук, разбира се, някои ще се възмутят, че така това вече няма да е старата и автентична къща, покрай която е минал с коня си ген. Гурко. Да, така е, но знаете ли колко от световните исторически забележителности, пред които туристите се прехласват, всъщност са частично или изцяло „обновени”, разбирай козметично ремонтирани, или съборени и изградени отново, но вече по съвременните стандарти от безопасни материали. И това не ги прави по-малко посещавани. Та така и с търновските възрожденски къщи. А що се отнася до въпросните стъпала, срещу чието премахване досега над 500 търновци са се подписали, аз бих попитал: Колко от подписалите се са минавали в последно време по източните стълби, водещи към Самоводската чаршия. Засичал съм най-малко 3-4 пъти възрастни туристи да полагат усилия да ги изкачат, все едно катерят Еверест. Тези стъпала бяха толкова очукани и изядени, че си ставаха за екстремно спускане със скейт, но не и за изкачване от туристи, голяма част от които възрастни хора. Аз самият съм един от най-яростните противници на поставянето на идиотските китайски павета на площада пред Царевец. Но в случая подкрепям подмяната на стълбищата в старата част на Търново. По-добре превенция, отколкото да се вайкаме по-късно и да си скубем косите, че нещо се е случило.        ", "date": "2018.06.28", "title": "Да съхраниш автентичното  или да заложиш на безопасното?"}
{"url": "https://www.monitor.bg:443/bg/a/view/japonija-i-kolumbija-izstradaha-klasiraneto-104009", "text": "С уникална драма завърши група Н на световното първенство по футбол. В крайна сметка съдбата се усмихна на Япония и Колумбия, които се класираха за 1/8-финалите. Южноамериканците биха с 1:0 Сенегал и завоюваха първото място с актив от 6 точки. Единственото попадение бе дело на Радамел Фалкао в 74-ата минута, като нападателят се разписа след удар с глава. В другия двубой Полша удари Япония с 1:0 и се сбогува с победа с шампионата. Още преди мача европейците бяха без шансове за класиране и играха само за честта си. Те обаче спазиха феърплея и спечелпиха с гол на Беднарек. Цял мач за Полша игра халфът на „Лудогорец“ Яцек Горалски. Така за първи път в историята на световни първенства класирането бе решено по показателя за феърплей. Причината е, че Сенегал и Япония събраха по 4 точки, при това с абсолютно еднаква голова разлика. Затова според правилата на ФИФА следващият показател е броят на жълтите картони. Япония има по-малко – 4, а Сенегал е с 6. Именно поради тази причина азиатците се класират за следващата фаза. Националите на Япония имаха кошмарна минута след края на техния мач, защото другата среща още се играеше. В крайна сметка обаче Колумбия удържа победата и помогна на „самураите“ да прескочат груповата фаза. Преди мача на Полша и Япония във Волгоград пък организаторите пропищяха от змийско нашествие. В часовете около срещата са били убити 7 змии, които са изпълзели от река Волга и са се насочили към стадиона. Местните власти нямат обяснение за странната миграция. „Може пък змиите да са разбрали, че има мач и затова да са тръгнали към стадиона“, майтапеха се жителите на Волгоград.", "date": "2018.06.28", "title": "Япония и Колумбия изстрадаха класирането"}
{"url": "https://www.monitor.bg:443/bg/a/view/bg-turisti-gorjat-s-500-za-grycki-repatrak-104010", "text": "Десетки българи с удавени от циклона Нефели на остров Халкидики автомобили ще трябва да се бръкнат с по 500 евро за гръцки репатрак, показа проверка на „Монитор“. Нашите туристи са блокирани в гръцките курорти и се чудят как да транспортират возилата си у нас, защото не всички имат „Автоасистанс“ в застраховката „Каско“. Застрахователят не поема този разход в чужбина, ако това не е изрично упоменато в полицата. Гръцки фирми обаче вече им искат по 500 евро да откарат автомобилите до границата ни. Освен това застрахователи препоръчват, ако колата е била под вода, Причината е, че ако това се случи, застрахователят може да откаже да плати при повреден мотор. Първото, което трябва да направим в подобна ситуация, е да се обадим на този, който ни е сключил застраховката, защото той най-добре знае къде се намира тя, при какви условия е сключена, има ли допълнителна опция за автоасистанс за България или чужбина, съветват застрахователни брокери \"Дъждовете са природно бедствие. То се покрива, ако колата има каско\", поясни Ивета Кунова, председател на Българската асоциация на застрахователните брокери. Тя обаче предупреди, че Кунова посъветва пострадалите да използват застрахователен брокер, който да ги координира и насочва при възникнали проблеми. Тя остана учудена от информация на граждани, че застрахователи искат по-висока цена на застраховка, ако в предишни години си пострадал от природно бедствие. Тяхната мотивация била, че лимитът по застраховката е изчерпан. Пред Нова тв Кунова припомни, че при голямата градушка преди години никой не е вдигнал цената на застраховката въпреки щетите за стотици милиони. \"Колата ми не може да се движи, трябва да се извози от \"Пътна помощ\", но още чакам обаждане от застрахователите\", обясни междувременно пострадалият от Нефели български турист Георги Папазов пред Нова тв.  Акумулаторът му е пълен с пясък и клечки, а преди това в нея е имало 1 метър вода, разказа той. В същата ситуация е и друг български турист - Сергей Алексиев, който също очаква какво ще му отговори застрахователят. Междувременно в съседна Гърция, са били подадени вчера, съобщиха за „Монитор“ от външно министерство, като уточниха, че генералното ни консулство в Солун е оказало помощ на българи, намиращи се в района на Неа Врасна. Първото обаждане било от наш сънародник, който съобщил, че няма нужда от незабавна помощ, но се тревожи за състоянието на автомобила си, който не е в движение. Вторият сигнал бил подаден от група българи в Неа Врасна, които потвърждават, че не били в опасност, но Консулството ни е подало двата сигнала към гръцката пожарна служба, която се намирала на място в Неа Врасна и работи по всички сигнали, които получава. Родните дипломати са дали препоръки и съвети за прибиране в България на семействата и оставащите автомобили. По последна информация най-тежка е била ситуацията в Неа Врасна, Хрисуполи и Ставрос, като според прогнозите подобряване на времето може да се очаква най-рано от петък следобед.", "date": "2018.06.28", "title": "БГ туристи горят с €500  за гръцки репатрак "}
{"url": "https://www.monitor.bg:443/bg/a/view/s-konsensus-unesko-podkrepi-bylgarskoto-pravitelstvo-za-pirin-104001", "text": "Българската делегация представи и защити държавната позиция за опазване на Национален парк „Пирин“ по време на 42-то заседание на Комитета за световното природно наследство към ЮНЕСКО в Бахрейн, съобщиха от пресслужбата на кабинета.  Предложените от българска страна текстове били гласувани с пълен консенсус от държавите-членки на Комитета, \"потвърждавайки устойчивото управление на обекта на световното наследство и перспективата за балансирано развитие на туризма в националния парк\".  От кабинета припомнят, че първоначалното проекторешение на ЮНЕСКО призовавало да не се изпълнява решението на МС, както и изисквало от България да извърши стратегическа екoлогична оценка на новия план за управление, каквато не се изисква от европейското и българско законодателство и би блокирало развитието на региона за десетилетия напред. В рамките на три дни обаче българската делегация провела редица срещи с Международния съюз за защита на природата и делегациите на всички останали държави-членки на Комитета, които гласуваха с единодушие предложените редакции. Според приетото редактирано решение Комитетът отбелязва, че разширяването на ски инфраструктурата в Национален парк „Пирин“ вече е позволено и изисква българската държава да се придържа стриктно законовите процедури по приемането на инвестиционни предложения, така че да не се увреди стойността на обекта. В изказването си вицепремиерът Валери Симеонов, изложил целенасочената политика на българската държава за баланс между опазване на околната среда и развитие на туризма и покани представителите на Комитета да посетят град Банско и Национален парк „Пирин“.", "date": "2018.06.28", "title": "С консенсус ЮНЕСКО подкрепи българското правителство за Пирин"}
{"url": "https://www.monitor.bg:443/bg/a/view/ruski-vryzki-na-kilo-za-bylgarskija-madof-104016", "text": "Цялата история на КТБ - от създаването й, през предизвикания от Цветан Василев фалит на банката през 2014 г., до последвалото разграбване на активите й, представлява пъзел, в който връзките на Василев с руските му приятели са не просто очевадни, а говорят за пряка зависимост и подчинение на изградената от него финансова пирамида на интересите на Москва. Забулената в тайнственост покупка през 2000 г. на КТБ от неизвестния до този момент Василев чрез 10 офшорни дружества е само началото на проекта, който в своя финал ще доведе до отмъкването на близо 5 милиарда лева от българския народ, до контрол върху стратегически комуникационни и военни предприятия и до лостове за влияние, които не само поставят на изпитание националната ни сигурност, но и реално застрашават българския суверенитет. Последвалите събития след затварянето на банката ясно показват, че руските покровители на Василев не само са дирижирали целия процес, но и накрая се опитват да приберат „парсата“, менажирана до този момент от назначения от тях „банкер“. Докато говореше през лятото на 2014 г. от чужбина как щял да спасява банката, Василев първо „спаси“ 43% от БТК, прехвърляйки ги на свое име, въпреки че са придобити с пари на вложителите в трезора, после побърза да запази и управлението върху останалите по-големи стратегически активи на КТБ – „Дунарит“, „Авионамс“, БТК, НУРТС, „Фърст Диджитъл“ и ТВ7. След което в началото на 2015 г. ги подари срещу 1 евро на подставеното лице на руския православен олигарх Константин Малофеев – Пиер Луврие. Същият Малофеев, който е в забранителния списък на САЩ, и същият Луврие, който е приятел с командирите на руските сепаратисти в Украйна, поддържани от Кремъл. Да, точно така - – това беше сметката, подписана от сервитьора-дарител Василев, на Константин Малофеев. По това време вече КТБ беше с назначени квестори и синдици, които трябваше да издирят и да възстановят имуществото на банката, а самият Василев в дълги и напоителни писма от Сърбия заблуждаваше обществото, че работел за възстановяване на активите на банката. Всички обаче видяха как работи – за това активите да заминат за Москва.  Когато скандалът стана чутовен, Луврие се принуди да „върне“ заграбеното, но ако си мислите, че Василев предостави тези предприятия на Фонда за гарантиране на влоговете, се лъжете. Само три месеца по-късно ги подари отново на друг руснак – Дмитрий Косарев, служител на същия Малофеев. Всъщност станалите публични саморъчно написани бележки от Василев, с които е командвал подставените си лица в България, докато се укрива в Сърбия, ясно разкриват за кого работи и досега Цветан Василев – за генерал Леонид Решетников, резидента на КГБ в България, и за олигарха Константин Малофеев. Разбира се, при тази ситуация връх на цинизма е опитът на Василев да се спаси от наказателното преследване в България чрез жалбите му по „Магнитски“ в САЩ. Да твърдиш, че правата ти са нарушени от българските правораздавателни органи, търсещи ти отговорност за заграбените милиарди, е едно на ръка, но да плачеш пред американската администрация, докато доволно потриваш ръце с руските си приятели и делиш заграбеното с тях, е актьорско действие, наистина Дори и в този си театрален спектакъл „Магнитски“ Василев е напълно предвидим, защото използва пак…руски връзки. Макар че целта на наскоро даденото от него 4-часово „интервю“ по интернет беше да покаже колко нямал нищо общо с Русия и да се опита да пришие собствените си руски приятелства на други, то хората, които се осветиха в последните седмици като негови помощници, пак са с добре утъпкани пътища, водещи на Изток. „Американката“ Силвия Кромър (или Силвия Марк, както се подвизава в социалните мрежи), която уж получила съдействие от американски сенатори в процедурата по „Магнитски“, се оказа... българката Силвия Гоцева от Перник, от приятелския кръжец на Румяна Ченалова, Георги Георгиев от БОЕЦ и Даниел Божилов – все до болка познати рупори на БГ Мадоф. Бащата на Гоцева пък - каква „изненада“ - е съдружник с... руски „инвеститори“. Всъщност друго не може и да се очаква - няма как руската рубашка на Цветан Василев, подплатена с дългогодишното доверие на Москва, да се замени като с магическа пръчка с каубойска шапка и чифт здрави американски ботуши. Просто защото докато Василев гони балона „Магнитски“ между американските небостъргачи, от руските степи лукаво надничат неговите ментори кукловоди.  ", "date": "2018.06.28", "title": "Руски връзки на кило за Българския Мадоф"}
{"url": "https://www.monitor.bg:443/bg/a/view/zakon-i-red-103992", "text": "„Закон и ред” (Law and Order) е един от най-касовите американски сериали, добре познат и на българските зрители. Същевременно според същите тези зрители, както и според останалите български граждани, именно липсата на закон и ред е сред най-тежките проблеми у нас. Така на пръв поглед избраната от опозицията тема за вот на недоверие, а именно дефицитът на сигурност у нас, изглеждаше съвсем навременна и полезна. Обаче учудващо бездарното парламентарно изпълнение на БСП по този въпрос постигна тъкмо обратен резултат. То и статистиката беше в тяхна вреда, защото при 99% разкриваемост на убийствата и при 100% върнати от бягство затворници през миналата година е смешно да се говори за увеличена тежка престъпност. Виж, ако вместо това бяха наблегнали на кражбите, които са факт, можеха да са по-успешни. Нищо, следващия път нека питат. И както правилно отбелязаха повечето анализатори, това беше един от най-калпавите вотове на недоверие през последните години. Което е глупаво и вредно, защото темата е важна и българските политици са в дълг пред народа си както по тази, така и по редица други теми. Е, имаше и резултат. Парламентарната група на БСП почна да се цепи, а някои нейни стойностни членове скоро могат да я напуснат.   на пръв поглед, но именно проблемът с реда и законността, тоест проблемът за сигурността, е на път да свали германския канцлер г-жа Ангела Меркел от власт и попътно да разбие окончателно Европейския съюз. Най-малко важното в случая е, че тя няма да може да изравни рекорда на великия следвоенен канцлер на Германия Хелмут Кол по продължително заемане на поста. Иначе по този показател абсолютен шампион е самият Ото фон Бисмарк, основателят на модерна Германия. Нещо става с великата Германия и това не е добре за Европа и за света. През миналия век обърканата и незнаеща какво да прави със силата си Германия на два пъти доведе света до катастрофа. А днес, в опит да ни накара да забравим това, като нищо ще докара и трета катастрофа, да не дава Господ. Защото положението в Германия не е просто парадоксално. То е абсурдно, а дисциплинираният германски народ е в пълен потрес от ставащото. Което ясно ще се види на европейските избори в края на месец май догодина. Защото болезнен е споменът какво се случи след тежката политическа криза във Ваймарската република през периода 1929-1933 година. И как започна и завърши Третият хилядолетен германски райх, който изкара обаче само 12 години и половина. Да споменем само 60-те милиона убити във Втората световна война, което се равняваше на кошмарните 3% от световното население тогава, т.е. един на всеки 30 жители на Земята. За Европа, естествено, и за Германия в частност, процентът на жертвите беше много по-висок. Думите на канцлера от 2015 година да дойдели всички от кол и въже, щото тя щяла да се справи, са не просто необмислени и откровено глупави. Те са подигравка със законността и реда, които за германците са светая светих. Опитите на Франция и Германия   да „наказват” държавите от Европейския съюз които не желаят да приемат мигранти на територията си, са също така подигравка със законността. Къде в договорите за присъединяване към ЕС, които тези държави са подписали, има клауза за задължително приемане на хора без документи, с измислени биографии и с вероятно криминално минало на терористи от Близкия изток? Друг парадокс е, че самата Франция, която плаши другите с финансови санкции, има близка до нулата и даже отрицателна финансова дисциплина, а всеки френски гражданин, от пеленачето до стареца, дължи фантастични суми на вътрешни и външни кредитори. Законът и редът са границата, която отделя цивилизацията от джунглата. И дори лошият закон и несправедливият ред са по-добри, отколкото тяхната липса. Тази мъдрост дължим на римляните, а именно „Лош закон, но закон” (Dura lex lex). Прочие, на древните гърци дължим науката, а на древните римляни дължим държавното си устройство. Виждаме обаче какво е останало и от едните, и от другите. И няма как да не бръкнем отново в безкрайната съкровищница от мъдрости, която са ни оставили тези хора. Например, казвайки „Тъй отминава световната слава” (Sic transit gloria mundi). Същевременно злите сили във всяко общество са като жив барометър за състоянието му. Най-малкото отслабване на хватката на закона и реда се усеща от тях на мига и те започват да безчинстват. Старото правило на незаспиващия град Ню Йорк гласи, че всеки счупен прозорец трябва да се поправя на минутата. Защото в противен случай всички прозорци скоро ще са счупени, а само след дни градът ще е мъртъв и населен с призраци. Във Франция, Белгия, Швеция и другаде от години не поправят стъклата в ислямистките си гета. Наред следователно е въпросът, поправими ли са държавите, където това се случва? Основните ценности за всеки човек, не само за европейския, са неговият живот и здраве, както и на близките му. Всичко друго е политически коректно бръщолевене, което е омръзнало до гуша даже на иначе кротките европейски народи. Вместо да говорят за важните неща - за закона и реда в Европа, лидерите на Европа ще решават задачата за спасяването на фрау Меркел. А и за собственото си спасяване също. Защото фрау Меркел е поставена между чука на Християн-социалния съюз (ХСС) и наковалнята ГСДП, като някъде отстрани седят все по-недоволните й съпартийци от ХДС и гледат какво ще се случи. В тази преса шефката на традиционно обърканите в доста отношения германски социалдемократи Андреа Малес откровено иска Германия да продължава да нарушава реда и законността на собствен терен. На свой ред ХСС заяви, че ще вземе едностранни мерки, за да защити Германия, чрез своя шеф, вътрешния министър Хорст Зеехофер. Е не може да има такава управляваща коалиция. И съответно няма да има. Може би ако футболният отбор на Германия беше станал световен шампион, вместо безславно да си отпътува у дома, фрау Меркел можеше и да бъде спасена. Сега вече няма как това да се случи. А и да се случи, ще е временно и с още по-тежки последствия за всички. Големите политици трябва да знаят кога да слязат от сцената. На срещата в Брюксел на по-бедните и по-алчни държави ще бъде предложена сделка „Мигранти срещу пари”. Освен че няма да се случи, тази сделка дори теоретично не може да реши каквото и да е. В Африка днес живеят един милиард души с точност до няколко десетки милиона. Прирастът там е може би 5%, но не по-малко от 3%. Климатичните промени имат драматичен ефект, като на повечето места там изчезват и последните запаси от вода. Населението на Африка вероятно расте с 50 милиона годишно, но с не по-малко от 30 милиона. Два милиона мигранти след забележителните думи на канцлера Меркел през 2015 година поставиха Европа на колене и на милостта и триумфа на нашествениците и на собствените й националисти. На портите на Европа обаче чакат следващите десет милиона, а малко по-назад стоят едни 100 милиона. Ще ги пускаме ли тук, в лагери в Африка ли ще ги държим, или ще ги пращаме по навик на Ердоган? На фона на тези числа европейското каканижене за квоти, дъблински регламенти, шенгени, евроценности и други подобни, даже не е смешно. Защото не бива да се подиграваш на някой, на който боговете са му взели акъла. Щото те, гръцките богове, така действали с тези, които искали да унищожат. Редът и законът   не се постигат с молби и убеждаване   Те се налагат със сила, на английски думата е „enforce”. Границите на държавите не се пазят с флагчета и бариери. Те се пазят със сила, с всички степени на силата. Всеки, който прониква незаконно през границата, прескача огради, или ги подкопава, трябва да си излежи 5-те години затвор, колкото е по българския закон. Срещу всеки, който не се подчини на българските органи по сигурността, трябва да бъде употребено оръжието, което тези органи носят. То затова именно им е дадено. Ако някой приближи на 7 фута (около 2 метра) американски полицай, бива отстрелян от същия този полицай. И така нататък. Изобщо стига сме говорили очевидности. Бъдещето на християнска Европа е възможно само ако тя успее да възстанови реда и законността. Ако днешните европейски началници не успеят да направят това (а те май няма да успеят, въпреки примера на хора като Орбан), остават два варианта. Или Европа ще загине по тъп и позорен начин под краката на новите завоеватели, или ще дойдат едни други хора и ще покажат, как се налагат закон и ред и как се пазят граници. Тук ще напомня, че тази година се навършиха точно 1300 години, откакто българският хан Тервел, син на хан Аспарух, разби едни други нашественици пред вратите на Константинопол през 718 година. За което беше обявен за „Спасител на Европа”.", "date": "2018.06.28", "title": "Закон и ред "}
{"url": "https://www.monitor.bg:443/bg/a/view/borisov-prioritetyt-ni-za-evroperspektiva-na-balkanite-pokaza-rezultati-103997", "text": "ЕС показа, че приоритетът на БГ председателство за европейската перспектива на страните от Западните Балкани не се свежда само до политически декларации. Вече започнаха да се виждат резултатите от подновеното внимание на Брюксел към региона. Това каза премиерът Бойко Борисов по време на Европейския съвет в Брюксел, където представи резултатите от ротационното председателство, което страната ни пое на 1 януари, съобщиха от пресслужбата на кабинета.  „Само преди два дни Съветът прие изключително важни заключения, които подкрепят препоръката на ЕК и отварят пътя за започване на предприсъединителни преговори през 2019 г. с Албания и Република Македония“, посочи премиерът. Борисов още веднъж подчерта, че европейският път за страните от региона няма алтернатива и че само той ще е гарант за мира и просперитета в Европа. Министър-председателят акцентира и върху важността на проектите за инфраструктурна, транспортна и дигитална свързаност за развитието на Балканите. Той приветства продължаването на темата от страна на Австрийското председателство и заявената готовност на Хърватия да постави региона отново във фокуса на ЕС по време на своето ротационно председателство. Българският премиер подчерта, че България положи сериозни усилия и по темата с миграцията. Като един от успехите в тази сфера той открои срещата на лидерите на ЕС и Турция във Варна, където беше договорено продължаване на споразумението с Анкара. Борисов призова лидерите да се намери консенсус и единно решение по темата с мигрантите и изброи предложенията на страната ни за затваряне на външните граници на ЕС, изнесените центрове за даване на убежище извън Европа и съсредоточаване на усилията по изготвяне на споразуменията с трети страни, подобно на това с Турция. „Нашите предложения са добра основа, за да продължим работата по реформата. Заложената в тях посока цели да изградим предвидима и ефективна Система на ЕС за убежище, която да е устойчива на бъдещи кризи“, каза премиерът. В словото си премиерът Борисов отбеляза и значителния напредък, постигнат по време на Българското председателство на Съвета на ЕС в данъчната политика, енергетиката и климата, социалните въпроси, сигурността, както и по Стратегията за единен цифров пазар. Премиерът Борисов благодари на лидерите за оказаната подкрепа за Българското председателство през изминалите шест месеца. „Нямаше да имаме тези постижения без силния дух на сътрудничество, който ни свързваше“, каза министър-председателят и пожела на следващия ротационен председател - Австрия успех с предстоящите предизвикателства.", "date": "2018.06.28", "title": "Борисов: Приоритетът ни за европерспектива на Балканите показа резултати"}
{"url": "https://www.monitor.bg:443/bg/a/view/zaradi-sdelkata-za-ch-ez-shefyt-na-kevr-na-prokuror-103989", "text": "БСП внася сигнал в прокуратурата срещу шефа на КЕВР Иван Иванов заради отказ да изпълнява служебните си задължения – комисията да одобри или не сделката за продажбата на ЧЕЗ. Това заяви лидерът на БСП Корнелия Нинова на извънреден брифинг на \"Позитано\" 20. \"Сделката за ЧЕЗ тихомълком си върви\", заяви Нинова и уточни, че в петък ще внесат и искане за оставката на Иванов, заради отказа му да изпълнява закона. Повод се оказа разразилия се скандал по-рано през деня в НС. Депутатите гледаха доклада на КЕВР за 2017 г., когато Нинова попита регулаторът дали е обсъждал казуса с ЧЕЗ, след като преди около месец НС му даде правомощия да се произнася при такива сделки. В отговор Иванов обясни, че законът не дава критерии, по които комисията да се произнесе. Иванов даде да се разбере и че няма да уважи подписката срещу скандалната сделка, която социалистите събраха и в която са се подписали над 200 000 души. „Толкова ли е голяма цената на това задкулисие, че го прави?”, попита Нинова по адрес на Иванов. По думите й той иска да прикрие цялата сделка, „Гинка Върбакова, покровителите й, правителството, Бойко Борисов и всички, които са навързани“. Темата коментира и премиера Бойко Борисов, който обясни, че не се меси в независими организации, каквато е КЕВР. Той припомни, че Иванов е бивш депутат от ДСБ – „партията на Иван Костов“. По думите му всяко управление има нужда от независим регулатор. Според Борисов няма как да се вдигне цената на природния газ в целия свят, а в България да поевтинее, след като нямаме добив. „Спряхме шистов газ, концесии за добив на газ в Добричко, изпълнихме това, което хората искат и вносът се вдига с толкова процента. Как да се запази цената? Другият вариант е от данъкоплатците да дотираме тази цена\", каза той и допълни - „По никакъв начин към КЕВР в момента ние нямаме отношение\". \"Ако не го харесват, да предлагат в парламента, да търсим решение, но когато дадат сметките КЕВР, всички трябва да ги приемаме, защото това е независим орган“, заключи премиерът. ", "date": "2018.06.28", "title": "Заради сделката за ЧЕЗ: Шефът на КЕВР на прокурор"}
{"url": "https://www.monitor.bg:443/bg/a/view/mariana-popova-stana-bulka-snimki-103958", "text": "В красива булчинска рокля Мариана Попова грейна и разбуни духовете в социалните мрежи, че вече е казала заветното „да“ на актьора Веселин Плачков. Снимките на певицата в бяло се оказаха част от рекламна фотосесия за комплекса „Дамасцена“ и козметика от рози, но звездната двойка е категорична, че ще се разходи до олтара и в личния живот. разказа за „ Монитор“ Плачков. В момента на дневен ред е очакването на общия им наследник – дъщеричка, която ще проплаче през октомври. Актьорът с поразително сини очи сподели още, че Мариана и Весо не подготвят бебешка стая, тъй като за тях раждането е като първия учебен ден - „последните дни се купува всичко“. Междувременно изпълнителката на „Аз съм любов“ все по-рядко излиза на сцената, защото бременността я изтощава. Звездата от „Дякон Левски“ пък се е отдал на усърдна работа и репетиции в Бургаския театър. Там той ще се разпише с участие в пиесата „Да минеш под дъгата“ редом до своя приятел и колега Асен Лозанов, а премиерата е в края на август. Постановката е вдъхновена от Джуди Гарланд, а главната роля е поверена на певицата Тони Димитрова. Припомняме, че Плачков зададе съдбоносния въпрос на Попова през март. Щастливата новина певицата потвърди със снимка на годежния пръстен в профила си във Фейсбук. гласят думите й към кадъра. Двамата вече възпитават по едно момиченце всеки. От предишния си брак актьорът има дъщеричка Андрея, а за Попова най-скъпото нещо от отношенията й с италианския сомелиер Ханес остана 8-годишната Мария-Магдалена. Весо издаде още пред „Монитор“, че децата им също много се радват, че ще станат каки. Познанството на чаровната брюнетка и Плачков датира от преди около две години, когато се срещат на откриването на пешеходна пътека край язовир „Кърджали“.", "date": "2018.06.28", "title": "Мариана Попова стана булка (СНИМКИ)"}
{"url": "https://www.monitor.bg:443/bg/a/view/cacheva-blagodari-na-magistrati-za-rabotata-im-po-vreme-na-bylgarskoto-predsedatelstvo-103983", "text": "Правосъдният министър Цецка Цачева благодари на всички експерти и магистрати за приноса по затварянето на редица досиета в рамките на българското председателство на Съвета на ЕС, съобщиха от Министерство на правосъдието. „За нас е изключителна чест да закрием официалните инициативи в рамките на българското председателство на Съвета на Европейския съюз в сферата на правосъдието с този престижен форум - 50-тата пленарна среща на Европейската съдебна мрежа по наказателноправни въпроси”, така Цачева приветства участниците в събитието, което откри днес. Юбилейната среща съвпада и с 20-тата годишнина от създаването на мрежата. „Председателството бе предизвикателство за България и днес уверено може да кажем, че страната ни се справи успешно, за което имаме признанието и на европейските ни партньори. След близо 6 месеца сме не само обогатени от натрупания опит, но и вярвам, че сме надградили постигнатото от държавите-членки преди нас. В тази връзка, използвам случая да изразя своята благодарност на всички екипи от експерти и магистрати, чийто личен принос и подкрепа бяха от съществено значение за постигнатите от Българското председателство успехи при затварянето на редица досиета“, каза още министър Цачева. Тя открои все по-осезаемата роля на Европейската съдебна мрежа по наказателноправни въпроси във връзка със засилващата се транснационална престъпност и необходимостта от по-ефективна превенция и борба с нея. Министърът подчерта и съществената роля на 400-те съдии и прокурори, които са част от мрежата в 28-те държави-членки, които разглеждат повече от 10 000 случая годишно. Тяхната експертна работа гарантира трансграничното обезпечаване на разследванията при особено тежките престъпления. „За България ролята на Европейската съдебна мрежа е от изключително значение. Приоритетното й място се обективира от многобройните, успешно изпълнени международни съдебни и прокурорски поръчки“, заяви правосъдният министър.  Форумът ще продължи и утре  с дискусия за новите правила за електронни доказателства, предложени от Европейската комисия и добрите практики при трансграничните разследвания.  ", "date": "2018.06.28", "title": "Цачева благодари на магистрати за приноса им към БГ председателството  "}
{"url": "https://www.monitor.bg:443/bg/a/view/borisov-predlaga-speshni-kodove-v-es-pri-migrantska-vylna-103991", "text": "Въвеждане на спешни кодове в ЕС при мигрантска вълна. За реализирането на такава идея се обяви в четвъртък премиерът Бойко Борисов преди заседанието на Европейския съвет в Брюксел, на което евролидерите трябваше да обсъдят проблема с миграцията и неговото решаване. \"Както в България имаме различни кодове - жълт, оранжев и червен код, които, когато се споменат, хората знаят за какво да се готвят, така в ЕС да бъдат създадени тристепенни нива на действие, в зависимост от мигрантската вълна. Ако имаме такава, автоматично да се задействат, за да не се налага провеждането на ненужни срещи”, описа предложението си Борисов. Той отново припомни част от точките, които ще защитава пред съвета – затваряне на външните граници на ЕС, изнесени центрове извън Европа и бежанците да не се връщат в страната на първа регистрация. По думите му  \"Ние сме предложили компромис, 6 месеца ги работихме. Огромна част от колегите ги подкрепят“, каза той. Борисов щял да настоява Италия и Австрия да ни подкрепят и за споразумението с Турция, което трябвало да продължи да работи. Борисов припомни, че преди дни е говорил с турския президент Реждеп Ердоган, който му обяснил, че не всички суми са платени. По думите му България няма защо да подписва споразумение за връщане на мигрантите обратно, защото не е в такава хипотеза. каза той относно охраната на браздата. Премиерът не пожела да поясни в кои трети държави ще са тези изнесени центрове, а само припомни,че за тази цел ще се използват традиционните исторически връзки между държавите. В тази връзка холандският премиер Марк Рюте предложил да бъде един от посредниците. Борисов е поканен и на срещата на лидерите от еврогрупата в петък, където ще ги запознае с нашия напредък относно членството ни в чакалнята на еврозоната. Той поясни, че сме изпълнили всички пет критерии и ще попита лидерите защо се налага смяна на критерии. увери премиерът. По думите му на 14 юли финансовият министър Владислав Горанов е поканен на срещата на финансовите министри от еврогрупата, на която ще се бистрят детайлите, касаещи бъдещото ни членство в чакалнята на еврозоната.", "date": "2018.06.28", "title": "Борисов предлага: Спешни кодове в ЕС при мигрантска вълна"}
{"url": "https://www.monitor.bg:443/bg/a/view/angelkova-nad-18-e-rysta-na-germanskite-turisti-103981", "text": "Незаконни заведения на плажа в Шкорпиловци искат по 50 лева на плажуващите за ползване на маса. На това се натъкна проверка на министърът на туризма Николина Ангелкова в курортното селище. Шест заведения, които осъществяват търговска дейност незаконно там ще бъдат премахнати от неохраняемите плажове Шкорпиловци Север и Шкорпиловци-Юг, посочи Ангелкова. За плажовете са обявени търгове за наем, които още не са приключили, а собствениците на заведението дори са поставили надпис на импровизирани масички, вкопани в пясъка пред него „Запазено! 50 лева“. „Това е нарушение на закона, коментира ситуацията Ангелкова. При условие, че плажът е неохраняем, всички инстанции, включително и Комисията за защита на потребителите трябва да се намесят с цялата строгост, а общината да издаде заповед за събаряне на обектите, тъй като оперират без необходимите разрешителни“. Ангелкова е категорична, че по казуса за Шкорпиловци министерството незабавно ще сезира кмета на община Долни чифлик, за да се стартира процедура по премахване на заведението на плажа, а по отношение събирането на такси трябва да се произнесе Комисията за защита на потребителите. Tя допълни, че проверките в момента текат предимно по плажовете, които се охраняват, тъй като законът за концесиите изисква тази последователност. След това следват инспекции и по неохраняемите плажове. Във връзка с нарушенията сме предложили промени в разпоредбите на ЗУЧК за административни наказания и глоби за неохраняемите плажове, които предвиждат глоби от 10 000 до 50 000 лв. в зависимост от това дали нарушителят е физическо или юридическо лице. В ЗУЧК сега липсват конкретни разпоредби за неохраняемите плажове. По отношение на варненския плаж „Кабакум“, за който се получиха сигнали за замърсяваща шахта, министърът поясни, че проверката на Министерството на туризма е показала, че трябва да се предприемат незабавни действия от общината, РИОСВ и РЗИ, да се констатира дали течът замърсява морето и каква е конструкцията. Констатираното е извън правомощията ни, но имаме уверение от другите институции, че проверяват, и очакваме становища, за да дадем предписанията си, посочи още министърът. Тя подчерта също, че по сигнали се извършва геодезично заснемане от експерти на ведомството за съотношението на свободна и заета от плажни принадлежности зона. Разположението на зоните на плажа зависи от концесионерите и наемателите, ние следим да има равнопоставеност между двете зони, каза още министърът. За първите пет месеца на 2018 е реализиран над 11% ръст на чуждите туристи, като ръстът на германските е 18,5% спрямо същия период на 2017 г., съобщи във Варна министърът на туризма Николина Ангелкова пред участниците в конференцията „Eвропейски стандарти за туризма в България“. На форума, организиран от Министерството на туризма и фондация „Кондрад Аденауер“, бе обсъдено привличането на немски туристи с популяризиране на възможностите в България за СПА и балнеология. „Интересът на немските туристи към нашата страна е доста добър. 890 000 са гостите от Германия, които са посетили България през миналата година. Този пазар е на първо място по отношение на летния сезон и на трето за цялата година. Очакваме ръстът на немските туристи у нас за последните три години да надмине 50%, подчерта Ангелкова. Това ни мотивира да работим още по-усилено, за да предлагаме висококачествен, конкурентен и много разнообразен туристически продукт. Този принцип сме заложили в партньорството си с водещите световни туроператори, включително с най-големите от Германия. Ангелкова коментира още, че съвместно с бранша и с подкрепата на правителството, министерството на туризма е предприело редица законодателни инициативи за облекчаване на административната тежест, за развитие на инфраструктурата, за по-добра подготовка на кадрите и др. Секторът е издигнат в национален приоритет и само за миналата година заетите в него и свързаните икономически дейности са били близо 336 000 души. Министерството подготвя и създаването на Център за квалификация и преквалификация към ведомството, за да насърчи качеството на туристическия продукт, каза още министър Ангелкова.", "date": "2018.06.28", "title": "50 лева такса за маса на плажа в Шкорпиловци"}
{"url": "https://www.monitor.bg:443/bg/a/view/bum-na-stroitelstvoto-na-hoteli-prez-2017-g-104000", "text": "Бум в строителството и модернизацията на хотели през 2017 г., отчитат от Националния регистър за ново строителство и реконструкции, съобщава Investor.bg. Миналата година то е постигнало ръст от 274,71% в цялата страна, а общият стартирал обем достига 424 609 кв. м. Само в София обемът от стартирали проекти възлиза 169 082 кв. м, което превръща 2017 г. в най-силната за последните 14 години. Общо за изминалата година са стартирали проекти за 5 207 911 кв. м разгъната застроена площ, което е увеличение с 1 081 570 кв. м. на годишна база. Започнатото строителство в България през 2017 г. е постигнало растеж от 26,21%, което е пети пореден годишен ръст, сочат данните. Жилищното строителство остава сред най-предпочитаните от инвеститорите, като бележи увеличение от 21,21%. Градските жилищни сгради, преминали в етап строеж през 2017 г., са с обща разгъната застроена площ от 2 790 264 кв. м, или с 486 575 кв. м повече от 2016 г. При строителството и модернизацията на хотели се отчита истински бум, като през 2017 г. то е нараснало с 274,71% за цялата страна. Общият стартирал обем достига 424 609 кв. м, като само за София-град той възлиза 169 082 кв. м, което превръща 2017 г. в най-силната за последните 14 години. Миналата година е започнало и възстановяване на строителството на ваканционни комплекси и селища от типа втори дом, става ясно от доклада. След две поредни години на спад през 2017 г. е отбелязано увеличение от 63,47%. През първите шест месеца на 2018 г. започнатият обем от площи в България е нараснал с 9,18% спрямо същия период на 2017 година, сочат още данните на Регистъра. Общият обем на разгънатата застроена площ възлиза на 2 754 899 кв. м. Увеличението се дължи главно на три от сегментите – жилищни, офисни и ваканционни сгради. При жилищното строителство се отчита годишен ръст за периода от 20,51% за цялата страна, а общият обем започнати нови жилищни площи е 1 672 990 кв. м. Най-значим принос в този сегмент имат София, Пловдив, Варна и Бургас. Обемът на този сегмент достига 86,48% от постигнатия обем през първата половина на 2007 г., показва докладът.", "date": "2018.06.28", "title": "Бум на строителството на хотели през 2017 г."}
{"url": "https://www.monitor.bg:443/bg/a/view/italija-zaplashi-s-veto-sreshtata-v-bruksel-104004", "text": "Италианският премиер Джузепе Конте заплаши днес да наложи вето на заключенията от срещата на върха на ЕС, посветена на въпроса за миграцията, ако исканията на Италия не бъдат удовлетворени, предаде Франс прес. Той каза, че Италия иска всички думи на солидарност с нея по въпроса за миграцията да се изразят днес в конкретни действия. \"Италия няма повече нужда от думи и от изявления, ние се нуждаем от конкретни действия\", каза Конте. Той заяви, че Италия е направила едно много разумно предложение по въпроса за миграцията, което е в духа на принципите, върху които се основава ЕС. При пристигането си в Брюксел германският канцлер Ангела Меркел каза, че може да се говори за това корабите с мигранти да акостират в други страни, например в Северна Африка, но първо трябва да се говори с тези страни. \"Не можем да направим това през главите им\", предупреди тя и припомни, че споразумението за миграцията между ЕС и Турция е било договорено и от двете страни. \"Ето защо ние трябва да говорим за нужните на тези страни. Ние трябва да направим това заедно с Върховния комисариат за бежанците на ООН и с Международната организация по миграциите\", каза тя. Меркел добави, че защитата на външните граници е нещо, което обединява Европа и заяви, че европейските лидери ще обсъждат темите за Фронтекс, за охраната на границите, за вторичната миграция. \"Страните, в които пристигат много бежанци, се нуждаят от подкрепа. Но бежанците и мигрантите не могат да избират в коя страна да поискат убежище\", добави тя. Председателят на Европейската комисия Жан-Клод Юнкер каза, че съюзът трябва да покаже уважение, когато иска от Африка да помогне с въпроса за мигрантите, предаде ДПА. \"Искам да отбележа, че ние тук в Брюксел не можем да взимаме решения за северноафриканските страни\", предупреди той. Юнкер призова \"някои\" лидери да проявяват сдържаност, когато взимат решения относно центрове за мигранти извън ЕС. \"Ако посланието е, че африканците ще направят онова, което ние искаме от тях да направят, то това е погрешно послание. Не искаме да оставяме впечатление сякаш това е неоколониализъм\", каза той. Председателят на Европейския съвет Доналд Туск каза при пристигането си в Брюксел, че от 2015 г. съюзът е успял да ограничи с 96 процента миграционния поток, защото е решил да сътрудничи с трети страни и да блокира незаконната миграция извън ЕС. Той призова срещата на върха да се фокусира върху европейските външни граници, в това число и върху проекта за платформи, на които да бъдат разполагани мигрантите. \"Алтернативата е хаотично напредване към затваряне на граници, в това число и в ЕС, както и нарастване на конфликтите между страните членки\", предупреди той. Туск допълни, че някои могат да си помислят, че той е много твърд в предложенията си за миграцията. \"Но повярвайте ми, ако не постигнем съгласие по тези предложения, ще видим едни наистина твърди предложения, които ще дойдат от едни действително корави момчета\", каза той. При пристигането си на срещата на върха полският премиер Матеуш Моравецки каза, че Полша настоява за действия по въпроса за миграцията, които се основават на консенсус, а не на наложено отгоре пренастаняване на мигрантите. Той допълни, че по отношение на вторичната миграция Полша има строги правила за кандидатстване за убежище и ще се придържа към тях. Френският президент Еманюел Макрон каза, че срещата на върха ще бъде важно място за дискусия за имиграцията. Той припомни, че това не е нов въпрос и че Европа живее с него от 2015 г. \"Ние всички ще направим прост избор - искаме ли национални решения, или вярваме в европейските решения и сътрудничество? Що се касае до мен аз ще защитавам европейските решения и сътрудничеството в ЕС и в Шенген в рамките на действащите споразумения\", каза Макрон. Той призова и за модернизиране на тези споразумения. \"Това е работа, която трябва да се направи отвъд границите на Европа, на границите на Европа и в Европа, базирайки се на два принципа: отговорност и солидарност\", каза той. Премиерът на Холандия Марк Рюте каза, че симпатизира на Италия, която сега се справя с бремето на миграцията сама. Той каза, че не очаква на тази среща на върха пълно споразумение за миграцията, но каза, че очаква първи важни стъпки. Рюте предупреди, че Европа не е готова, в случай че миграцията започне отново да нараства. Австрийският канцлер Себастиан Курц каза, че е възможно да се постигне днес промяна на миграционния курс на ЕС, предаде Ройтерс.", "date": "2018.06.28", "title": "Италия заплаши с вето срещата в Брюксел "}
{"url": "https://www.monitor.bg:443/bg/a/view/japonija-izprati-graciite-ni-s-parti-103978", "text": "В базата \"Rose camp\" в Мураяма японските домакини дадоха официално парти за довиждане на състезателките от националния отбор на България по художествена гимнастика. На него присъстваха кметът на града Такао Шифу, председателят на общинския съвет Макото Чоонан, Кацухико Ягучи, шеф на отдел \"образование за цял живот\" и отговорник за събитията, свързани с олимпийските игри в Токио 2020 към общината, треньорката по художествена гимнастика на местния отбор Етсуко Сато, представители на фен-клуба на българските националки, всички доброволци, които се погрижиха нищо да не липсва на момичетата по време на целия им престой в Мураяма. Домакините изпратиха българките с традиционния за Япония тунел с вдигнати ръце като всеки един от нашата делегация трябваше да мине под него, което, според местните поверия, носи късмет и успех. Грациите подариха на любезните си домакини плакат с подписи от целия отбор, а на своите японски фенове - календари със снимки. Нашите се прибират в София в събота сутринта.", "date": "2018.06.28", "title": "Япония изпрати грациите ни с парти"}
{"url": "https://www.monitor.bg:443/bg/a/view/lidl-podarjava-pytuvane-do-mechtana-destinacija-103982", "text": "В началото на лятото Lidl ще помогне на 100 от своите клиенти да реализират мечтано пътуване до близка или далечна дестинация. Веригата подготвя специална изненада за потребителите и ще раздаде 100 ваучера за пътуване в чужбина, всеки на стойност от 1000 лв. С помощта на туристическа агенция късметлиите ще могат да изберат дестинацията, периода на пътуване, транспорта, настаняването, както и да планират други елементи на своето приключение. Ваучерите, които ще спечелят най-запалените пътешественици, ще им помогнат да покрият частично или напълно разходите за екскурзия до избрана от тях близка или по-далечна дестинация. За да спечелят ваучера за пътуване, желаещите е нужно да следват следните стъпки: да пазаруват в Lidl за минимум 20 лв., да регистрират своята бележка на www.lidl.bg/travel и да изберат дестинацията, която биха посетили със спечелената награда. Колкото повече бележки регистрира всеки един участник, толкова по-голям шанс има да се превърне в един от 100-те щастливи пътешественици, които ще бъдат избрани на случаен принцип след края на играта. Играта „Който пазарува, пътува“ на Lidl продължава в периода от 2 до 31 юли 2018 г. Съчетавайки ежедневните задължения с приятното планиране, всички любители на пътешествията имат шанса да спечелят един от мечтаните ваучери, който да им помогне да реализират още това лято своята желана екскурзия. Единственото, което трябва да направят, е да запазят касовата бележка и търпеливо да изчакат обявяването на печелившите на 1-ви август 2018 г.", "date": "2018.06.28", "title": "Lidl подарява пътуване до мечтана дестинация"}
{"url": "https://www.monitor.bg:443/bg/a/view/loshoto-vreme-otloji-koncert-na-rut-i-beloslava-103979", "text": "Концертът на Рут Колева, Белослава и Десислава Андонова, който трябваше да се проведе утре вечер в „Маймунарника“, е отложен. Причина за това стана лошото време, а новината съобщи изпълнителката на Oceans в социалните мрежи. Шоуто все пак не е отменено и трите дами ще се изправят пред меломаните на 27 юли. Билетите ще важат без презаверка, а ако някой иска да върне пропуска си, може да го направи от мястото където е закупен в срок до 16-ти юли. Това е поредният концерт, който бе отложен през последните дни заради дъждовете. Само преди дни стана ясно, че Лили Иванова няма да излезе на сцената в Античния театър тази вечер, както бе планувано първоночално. Тон за песен в града под тепетата, вместо това, естрадната прима ще даде на 9 юли.", "date": "2018.06.28", "title": "Лошото време отложи концерт на Рут и Белослава"}
{"url": "https://www.monitor.bg:443/bg/a/view/ukrainec-naj-byrz-nad-prepjatstvijata-v-bojurishte-103980", "text": "Украинецът Михаило Пилпенко започна с победа участието си в Световната купа по прескачане на препятствия в конната база \"Ген. Крум Лекарски\" в Божурище. Той спечели най-атрактивния старт от първия ден на надпреварата, след като заедно с коня си Инфернеп беше най-бърз по паркура с височина на препятствията 145 см. Най-добре от българите се представи Антон Дацински с Бамби, класирайки се на седма позиция. Националът ни също премина изпитанието без грешка, но даде малко по-слабо време. На второ място завърши италианката Андра Алесиа Роси с кобила Лариса, следвана от друг украинец Руслан Нормуратов с Червона Рута. Утре в Божурище е индивидуалната надпревара за приз \"Бяла карта\" от 14 ч., а в неделя от 13.30 ч. ще е отборната надпревара. Наградният фонд на това изпитание е 10 000 евро, а височината на препятствията ще е 160 см. Стартът е квалификация за световните игри през този сезон, както и за европейското първенство догодина.", "date": "2018.06.28", "title": "Украинец най-бърз над препятствията в Божурище"}
{"url": "https://www.monitor.bg:443/bg/a/view/nacionalen-traur-v-germanija-sled-fiaskoto-103984", "text": "В Германия настана национален траур. Това обяви вестник „Билд“, след като световните шампиони шокиращо отпаднаха още в груповата фаза на мондиала. „В Германия футболът е национален спорт, най-важният от всички. За германците световното първенство по футбол е по-важно от олимпийските игри. Това е неописуема катастрофа, Германия е в национален траур“, обяви известният политолог Александър Рар, който набляга върху факта, че за първи път в историята си Германия отпада в груповата фаза на мондиал. Основният въпрос след краха на Бундестима логично е свързан с бъдещето на треньора Йоаким Льов. Спецът бе призован да подаде оставка, но отклони въпроса. Льов има договор до 2020 година и поиска време, за да обмисли бъдещето си. “Разочарованието е голямо и тишината в съблекалнята е убийствена. Никой не казва нищо. Трябва обаче да приемем случилото се, защото не заслужавахме да продължим напред. Моето бъдеще? Афектиран съм, не искам да говоря сега“, пророни спецът. Нервите на част от играчите пък не издържаха след провала. Месут Йозил дори се сби с фен още на стадиона. Запалянкото е потърсил сметка на Йозил за срамния мач, а халфът налетял на бой. Двамата си разменили удари, след което стюарди се намесиха и ги разделиха. Съотборникът му Тони Кроос пък заяви, че мисли за отказване от националния отбор. Емоционален бе и капитанът Мануел Нойер, според когото Германия заслужено отпада от световното. „Нека си го кажем честно - никой от нас нямаше волята и желанието да покаже, че можем да направим нещо голямо на това световно първенство. Не заслужавахме да продължим, трябва някой да го каже ясно. Не бяхме убедителни в нито един от мачовете си тук. Не можем да кажем, че това е отборът на Германия, който диктуваше събитията, който владееше всичко. Просто съм огорчен, бяхме жалки\", заяви Нойер, който заедно с останалите национали още на сутринта след мача хвана самолета за Германия. Световните медии също бяха в шок след отпадането на Бундестима. „Вестдойче Алгемайне Цайтунг“ към заглавието „Исторически провал“ прибавя „Краят на Златното поколение“. Спортният седмичник „Кикер“ е кратък, но пределно ясен: „Фиаско“. Друго спортно издание „Шпорт Билд“ допълва: „Кошмар! Срамно отпадане“. Столичният „Берлинер Курир“ описва с три думи настроенията на феновете: „Траур, гняв, злоба“. Най-голямата радост от провала на германския национален отбор пък явно изпита бразилската спортна телевизия „Фокс Спорт Бразил“, която на профила си в „Туитър“ публикува само „Хахахахахахахахахахахаха“ като сладко отмъщение за загубата с 1:7 на миналото световно.", "date": "2018.06.28", "title": "Национален траур в Германия след фиаското (ОБОБЩЕНИЕ)"}
{"url": "https://www.monitor.bg:443/bg/a/view/otstranih-tumor-kolkoto-bebe-103976", "text": "Тумор колкото бебе извадиха от жена хирурзите от многопрофилна болница в София, съобщиха от лечебното заведение. Лекарите от Акушеро-гинекологичното отделение се изумили, когато пациентката им признала, че не е ходила на профилактични прегледи от двадесет години. За нейн късмет, образуванието се оказало доброкачествено. То е с дължина 50 см и тежи близо 4 килограма. 63 годишната жена чувствала месеци наред болка в дясната част на корема, който бил подут. Още преди двадесет години, когато тя била ходила за последно на доктор й казали, че има миомен възел. Тя си обяснява огромния тумор с него. На практика, той се оказал киста с бистра течност. Наложило се д-р Димитър Георгиев, д-р Виктор Новачков и операционна акушерка Таня Миланова да отстранят не само образуванието, но и миоматозната матка на жената. Пациентката вече е изписана и се възстановява в дома си. Лекарите напомнят да не се пренебрегват профилактичните прегледи, които жените трябва да си правят веднъж годишно дори да са в менопауза. Много заболявания могат да се лекуват лесно и успешно, ако бъдат диагностицирани в ранен стадий. Личното здраве е отговорност на всеки един от нас, заявяват те.", "date": "2018.06.28", "title": "Отстраниха тумор колкото бебе"}
{"url": "https://www.monitor.bg:443/bg/a/view/marica-direktno-v-grupite-na-shampionskata-liga-103985", "text": "Носителките на волейболната титла на България при жените от ВК \"Марица\" ще играят директно в груповата фаза на Шампионската лига на Европа през сезон 2018-2019 г. Това обявиха от Европейската конфедерация (CEV). През миналия сезон пловдивчанки трябваше да се справят със съпротивата на финландския ЛП \"Сало\" (Сало) и руския \"Енисей\" (Красноярск), за да постигнат историческия си пробив към групите на най-престижния клубен евротурнир. Сега те ще са един от 18-те отбора, които могат спокойно да очакват тегленето на жребия за груповата фаза по време на Европейската волейболна гала на 2 ноември. Други девет отбора ще се борят в първите три кръга от надпреварата за още две свободни места в четвъртия кръг. Наскоро в CEV взеха решение да се увеличат отборите в груповата фаза на женската Шампионска лига. Така през новия сезон те ще са с 4 повече от миналия – общо 20. Другото ново в регламента е, че само два тима ще се класират за групите през първите три кръга. Значителна промяна е премахването на финалната четворка и директното класиране за нея на отбора-домакин. Финалът ще е в един единствен мач на неутрален терен. Ето и всичките 18 отбора, които ще играят директно в груповата фаза на женската Шампионска лига: \"Безие\" (Безие, Франция), \"Вакъфбанк\" (Истанбул, Турция), \"Динамо\" (Москва, Русия), \"Динамо\" (Казан, Русия), \"Екзашибаши ВитрА\" (Истанбул, Турция), \"Игор Горгондзола\" (Новара, Италия), \"Имоко Волей\" (Конеляно, Италия), КСМ \"Букурещ\" (Букурещ, Румъния), ЛКС \"Комерскон\" (Лодз, Полша), \"Марица\" (Пловдив, България), \"Минчанка\" (Минск, Беларус), \"Палмберг\" (Шверин, Германия), РК \"Кан\" (Кан, Франция), \"Савино Дел Бене\" (Скандичи, Италия), \"Уралочка-НТМК\" (Екатеринбург, Русия), \"Фенербахче\" (Истанбул, Турция), \"Хемик\" (Полице, Полша), \"Хямеенлина\" (Хямеенлина, Финландия).", "date": "2018.06.28", "title": "\"Марица\" директно в групите на Шампионската лига"}
{"url": "https://www.monitor.bg:443/bg/a/view/predstavjat-svetyt-e-goljam-v-bruksel-103986", "text": "Филмът на Стефан Командарев „Светът е голям и спасение дебне отвсякъде“ ще бъде представен на специална прожекция в Брюксел. Събитието, организирано от клуба Art Et Culture към Генералния секретариат на Съвета на Европейския съюз, ще се проведе по повод финала на българското председателство на 2 юли. На терен филмът ще бъде представен от продуцента Стефан Китанов. „Светът е голям и спасение дебне отвсякъде“ се появи на голям екран още през 2008 г. Лентата е вдъхновена от едноименния роман на Илия Троянов и е копродукция на България, Германия, Унгария, Словения и Сърбия. Проектът получи подкрепата на 11 национални и паневропейски фонда и се радваше на сериозен интерес от страна на публиката по целия свят. Участие в над 85 международни фестивала, 30 отличия и разпространение в над 90 държави на 6 континента – това е равносметката за филмът на Командарев. „Светът е голям и спасение дебне отвкякъде“ е и към момента единственият български филм, попаднал в краткия списък с 9 номинации в чуждоезичната категория на наградите „Оскар“.", "date": "2018.06.28", "title": "Представят „Светът е голям...“  в Брюксел"}
{"url": "https://www.monitor.bg:443/bg/a/view/pikap-izhvyrli-17-bezdomni-kucheta-kraj-stara-kresna-103973", "text": "Винено червен пикап с благоевградски номер Е 4170 ВТ е изсипал вчера в късния следобед 17 бездомни кучета на пътя край село Стара Кресна. Жена, жителка на селото, която е станала свидетел  е подала сигнал на дежурния в община Кресна снощи около 19 часа. 17-те кучета са пуснати в местността „Раец“ край село Стара Кресна, даже са били с ушни марки. Свидетелката е пуснала и снимки в социалната мрежа. „Ние плащаме на фирма да лови бездомни кучета на територията на община Кресна, а някой ни пуска такива даже с марки на ушите. Ще сезираме прокуратурата за незаконните действия и ще искаме да се установи кой е управлявал този автомобил вчера съгласно пътния лист. Според нас по-този начин ще се открие нарушителя и да му бъде търсена отговорност\", коментира  зам. кметът на Кресна Петър Петров.", "date": "2018.06.28", "title": "Пикап изхвърли 17 бездомни кучета край Стара Кресна"}
{"url": "https://www.monitor.bg:443/bg/a/view/domashen-arest-za-psiholojkata-prichinila-meleto-kraj-trud-103963", "text": "Психоложката Антония Лукова, която причини меле с три коли край пловдивското село Труд, остава под „домашен арест”. След катастрофата от 3 юни т.г. младата жена се укри от полицията, но впоследствие размисли и се предаде сама в районното управление в село Труд.  Пред районния съд в Пловдив по време на мярката си за неотклонение Антония призна, че именно тя е шофирала маздата и че не се била крила, а през цялото това време, докато са я издирвали, е пътувала между Пловдив и София. Съдът счете, че е налице обосновано предположение Антония Лукова да е извършила престъпленията, по които има две обвинения от прокуратурата и че по двете деяния се предвижда наказание „лишаване от свобода“. Наличието на данни за извършено пътнотранспортно произшествие все още не са достатъчни, за да обосноват извода, че Антония Лукова се явява лице със завишена степен на обществена опасност, още повече, че по делото са налице добри характеристични данни за личността й, се казва в определението на районния съд в Пловдив. По време на мярката си за неотклонение психоложката призна, че тя е управлявала автомобила „Мазда“ на 3 юни 2018 г., а не както досега отричаше тези обстоятелства. В самия ден на катастрофата тя помолила свой приятел да поеме вината за случилото се, защото преди няколко месеца книжката й била отнета и тя нямала правото да шофира. Младият мъж отишъл до мястото на катастрофата с такси и поел вината, като бил арестуван, защото при тест лъснал за употреба на дрога. Свидетели на мелето обаче заявили, че не мъж, а жена е карала маздата и така разследващите стигнали до името на психоложката Антония Лукова.", "date": "2018.06.28", "title": "Домашен арест за психоложката, причинила мелето край Труд"}
{"url": "https://www.monitor.bg:443/bg/a/view/meksikancite-blagodarjat-na-koreja-s-parad-i-bira-103972", "text": "Феновете на футбола в Мексико отбелязаха класирането на отбора си за осминафиналите на световното първенство в Русия с грандиозни тържества. След като любимците им получиха 3 гола от Швеция те трябваше за треперят до последно за резултата от мача Германия - Южна Корея, спечелен сензационно от корейците с 2:0.  С това бундестимът, световен шампион от 2014 г. напусна шампионата, а Швеция и Мексико продължиха след груповата фаза. Корейците обаче ще останат в историята като герои, отстранили носителя на титлата с борбена и самоотвержена игра. Огромното мнозинство на централния площад в Мексико Сити се отблагодари на корейците по нетрадиционен начин. Хиляди фенове се озоваха пред посолството на азиатската страна, където направиха истински парад, развявайки корейски флагове и скандирайки приятелски поздрави. Пивоварната \"Естрея Халиско\" направи подобен жест, който получи отлични отзиви в социалните мрежи. Това естествено беше и една от целите. Производителите на прочутата бира, които са и основен партньор и спонсор на мексиканския футболен тим, изпратиха кашони с няколкостотин бутилки от пенливата течност в посолството на Република Корея в САЩ във Вашингтон. Пратката беше получена от служителите на посолството, които първоначално бяха доста изненадани. Към кашоните с бирата производителите бяха прикрепили и специално писмо. Ето какво написаха в него: Далеч от този фенски феърплей пък реагира привърженик на мексиканците в Екатеринбург. Местния жител излязъл от един ресторант в града след победата на Швеция с 3:0 и без видими причини нападнал и пребил шведски фен. Случаят се разследва правоохранителните органи.", "date": "2018.06.28", "title": "Мексиканците благодарят на Корея с парад и бира"}
{"url": "https://www.monitor.bg:443/bg/a/view/hotelski-matrak-kontuzi-marselo-103971", "text": "Бразилия победи Сърбия с 2:0 и се класира за осминафиналите, но всички в тима изтръпнаха заради контузия на защитника Марсело. Играчът на „Реал“ (Мадрид) бе заменен принудително през първото полувреме заради болки в гърба. От лекарския щаб на „Селесао“ обаче увериха, че травмата му не е сериозна и той ще може да играе срещу Мексико. Нещо повече – селекционерът Тите разкри, че в основата на контузията е неудобен матрак в хотела на Бразилия. \"Марсело получи болки с гърба. Става въпрос за мускулен спазъм. С такава травма не може да се играе и затова го смених. Марсело се оплака преди мача, че е спал на неудобен матрак и най-вероятно това е причината“, допълни селекционерът на 5-кратните световни шампиони. Иначе в лагера на Сърбия приеха спокойно загубата, която изхвърли тима от мондиала. Треньорът Младен Кръстаич бе категоричен, че разликата в класите си е казала думата. „Играхме срещу най-силния отбор, който според мен ще спечели световната купа, коментира спецът. - След първия гол се опитахме да отвърнем бързо на удара, но не успяхме. Второто попадение вече ни пречупи и реши всичко. Аз обаче искам да благодаря на момчетата, които се раздадоха“, допълни Кръстаич. В другия мач от групата Швейцария победи с 2:1 Коста Рика и също продължава на осминафиналите, където ще играе срещу Швеция.", "date": "2018.06.28", "title": "Хотелски матрак контузил Марсело"}
{"url": "https://www.monitor.bg:443/bg/a/view/nikoleta-i-niki-mihajlov-praznuvat-v-parij-103977", "text": "Плеймейтката Николета Лозанова и любимият й – футболистът Ники Михайлов, празнуват в Париж. Във френската столица те пристигнаха по повод 30-ия рожден ден на спортиста. Чаровната брюнетка побърза да го поздрави в социалните мрежи. написа към техен кадър Ни Ло. Двамата отпразнуваха отново пламналата искра в отношенията си в края на 2016 година с любовен воаяж до Малдивите. Те официално потвърдиха романса си в публичното пространство на последния рожден ден на Ники, когато Лозанова го изненада с пищен купон в няколко столични клуба. Според някои фенове, пътуването до Париж е меден месец, тъй като вчера бившата тв водеща пусна видео от Пунта Кана, на което хвърля букет в булчинска рокля. С това тя намигна, че тайната й сватба с футболиста е повече от закачка. Наскоро тя публикува снимка от екзотичната дестинация с диамантен пръстен, който струва над 50 000 лв. Именно това подтикна почитателите й да се чудят дали бижуто предвещава годеж или звездната двойка вече е слушала Менделсон в Домникана.  ", "date": "2018.06.28", "title": "Николета и Ники Михайлов празнуват в Париж"}
{"url": "https://www.monitor.bg:443/bg/a/view/uefa-naliva-pari-v-bylgarski-stuardi-103969", "text": "Клубовете от Първа лига се обединиха около становището, че вината при инциденти, породени от футболно хулиганство, трябва да бъде персонализирана, както и да бъдат ясно разписани правата и задълженията на стюардите, ако от тях ще се очаква да осигуряват сигурността по време на футболни срещи. Именно темата за стюардите бе в основата на провелата се вчера среща в парламента с участието на министър Красен Кралев, представители на парламентарни групи и такива на клубовете. „Толерантността към спортното хулиганство от страна на ММС е нулева. Изключително важно е обаче, при предлагането на законодателни промени, те да бъдат обмислени и да се въведат по начин, който гарантира реален ефект. Никой няма полза от въвеждането на „кухи“ мерки, които не могат да бъдат изпълнени“, коментира Кралев по време на срещата, на която стана ясно, че УЕФА ще финансира обучението на специалисти, които ще подготвят българските стюарди. Клубовете се обединиха и около тезата, че трябва да се прецизира и законовия статут на стюарда, така че от неговото въвеждане да има реална полза. Започва работа и по персонализирането на билетите, които привържениците ще си закупуват.", "date": "2018.06.28", "title": "УЕФА налива пари в български стюарди"}
{"url": "https://www.monitor.bg:443/bg/a/view/tomova-stigna-do-shemata-na-uimbyldyn-103970", "text": "Първата ни ракета при жените Виктория Томова се класира за основната схема на „Уимбълдън“. Тя премина през три квалификационни кръга и за втори път в кариерата си ще играе в основна схема на турнир от „Големия шлем“. Първият беше през януари тази година, когато участва на Australian Open като \"щастлива губеща\". Във финалния двубой от пресявките Томова, която бе поставена под номер 19, надви рускинята Анна Калинская с 6:4, 6:7(5), 6:3. Софиянката можеше да приключи срещата и в два сета, като във втората част сервира за мача при 5:4, но допусна пробив на 0. Изключително драматичен беше финалният сет, в който Томова отрази 5 точки за пробив в третия гейм, след което търпеливо изчака своя момент. Той настъпи в осмия гейм, в който първата ни ракета осъществи пробив на 15, след което сервира за мача. С победата българката заработи 39 000 лири и 40 точки за световната ранглиста, в която заема 136-ото място в момента. Интересен факт е, че водачката в квалификациите Тамара Зидансек от Словения (96-а в света), не успя да се класира за същинския турнир след загуба в последния кръг от румънката Дюлгеру със 7:5, 6:7(4), 0:6. Така в основната схема на „Уимбълдън“ отново ще има двама българи. При мъжете страната 6-ия в света Григор Димитров ще е и 6-и поставен в основната схема. Жребият за турнира ще се тегли в петък.", "date": "2018.06.28", "title": "Томова стигна до схемата на „Уимбълдън“"}
{"url": "https://www.monitor.bg:443/bg/a/view/manafort-vzel-pari-ot-deripaska-103967", "text": "Съдебна заповед за издирване, разсекретена в сряда, разкри по-тесни, отколкото се смяташе преди, връзки между Пол Манафорт - бивш ръководител на предизборната кампания Доналд Тръмп, и руски олигарх с тесни контакти с Кремъл, предаде Ройтерс. В писмена клетвена декларация, приобщена към документа от юли 2017 г., агент на ФБР казва, че е прегледал данъчните декларации на компания, контролирана от Манафорт и жена му, и от тях се вижда, че съпрузите са получили заем от 10 млн. долара от руски заемодател, идентифициран като Олег Дерипаска. Искането за обиск на апартамента на Манафорт в щата Вирджиния е било уважено и е осигурило ключови доказателства за повдигане на обвинения от специалния прокурор Робърт Мълър срещу Манафорт като част от разследването му на предполагаемата руска намеса в президентските избори в САЩ през 2016 г. Мълър разследва финансовите връзки между Манафорт и Дерипаска - магнат в производството на алуминий, известен с близостта си с руския президент Владимир Путин. Дерипаска беше сред руските олигарси, на които САЩ наложиха санкции през април. Мълър повдигна обвинения и срещу Константин Килимник - таен агент, действал понякога като посредник между Манафорт и Дерипаска.  ", "date": "2018.06.28", "title": "Манафорт взел пари от Дерипаска "}
{"url": "https://www.monitor.bg:443/bg/a/view/striptijz-klub-shte-obslujva-bezplatno-anglichanite-103974", "text": "От стриптийз клуба \"Максим\" в Калининград са предложили комплект безплатни услуги на играчите на националния тим на Англия. \"Щастливи сме да приветстваме феновете на Англия, заявил мениджърът на клуба Евгений Сорокин. - Играчите са настанени съвсем наблизо, точно през улицата от нас. Ако поискат да дойдат, могат да се възползват от всяка наша услуга безплатно.\" Още на 27 юни британският таблоид The Sun съобщи, че английският тим е настанен в хотел \"Радисън\" в града, който е на една улица с елитния стриптйзклуб. Там обаче освен гледки, се предлагат и еротични масажи до зори. За целта шефовете са наели допълнително англоговорящ персонал.", "date": "2018.06.28", "title": "Стриптийз клуб ще обслужва безплатно англичаните"}
{"url": "https://www.monitor.bg:443/bg/a/view/kubrat-nahlupi-sombrero-tervel-jahna-sporten-kon-103975", "text": "Братята боксьори Кубрат и Тервел Пулеви разпускат на българското черноморие след тежките тренировки и в паузата между мачовете на ринга. Най-добрият ни профи боксьор Кубрат си пусна снимка с мексиканско сомбреро на плажа на наш курорт, където отмаря със своята половинка фолкдивата Андреа и са наслаждава на почивката с приятели. Такива шапки бяха атракция за туристите преди 30-40 години, с тях се снимаха летовниците, а в историята остана и рекламата на снимащите - \"Фото Мексико\". Тервел Пулев пък яхна спортния кон Чародей в базата в Слънчев бряг и показа впечатляващи умения в прескачането на препятствия. Събитието естествено беше отразено във Фейсбук страницата му.", "date": "2018.06.28", "title": "Кубрат нахлупи сомбреро, Тервел яхна спортен кон"}
{"url": "https://www.monitor.bg:443/bg/a/view/vezenkov-prikluchi-s-barselona-103966", "text": "Баскетболният национал Александър Везенков приключи с „Барселона“. Българската звезда бе уведомен с писмо, че каталунците повече няма да разчитат на него. Новината съобщи испанското издание Full Basket, а други местни медии добавят, че крилото ще получи компенсация в размер на 100 000 евро след този ход на клуба. 22-годишният Везенков подписа договор с „Барселона“ за три плюс една години през лятото на 2015-а. Първата час от него изтече това лято, а каталунците не се възползваха от опцията за последната година от контракта. Везенков си тръгва от „Барселона“ с два трофея - Суперкупата на Испания, спечелена през 2015 г., и Купата на Краля от тази година. През 2017-а българинът попадна в отбора на най-добрите млади играчи в Лига АСВ. Престоят му в „Барса“ завършва с общо 151 мача в Евролигата и испанското първенство в рамките на три сезона, в които работи с четирима различни треньори. Никой от тях обаче не му даде голям шанс за изява. В последния сезон, който бе разделен между Сито Алонсо и Светислав Пешич, Везенков приключи с 5,6 точки и 3,0 борби за 14,0 минути средно на мач. През 2017 г. българинът бе избран от „Бруклин Нетс“ под номер 57 в Драфта на НБА. Интерес към него това лято проявяват от гръцкия гранд „Олимпиакос“, където начело застана легендата Дейвид Блат, както и от турския „Анадолу Ефес“. В последните дни Везенков се готви с националния ни отбор за двата последни мача от първата фаза на световните квалификации - срещу Исландия и Чехия. Откакто се прибра в България той непрекъснато повтаря, че ще мисли за трансфер след края на тези две срещи. Нашите излизат утре от 18 ч в Ботевград срещу исландците, а гостуват на чехите на 2 юли. В последния етап от подготовката Любомир Минчев остани състав от 13 баскетболисти, в който е и американецът Джейсън Уошбърн. Отборът на Исландия пристигна още във вторник вечерта, за да се аклиматизира по-добре. В групата не е ветеранът Йоун Стефаунсон, който е контузен. Преди тези двубои Чехия е начело със 7 т., Финландия и Исландия са по 6, а България е с 5 точки.", "date": "2018.06.28", "title": "Везенков приключи с „Барселона“"}
{"url": "https://www.monitor.bg:443/bg/a/view/veneta-zabyrkva-skandal-do-mesec-103962", "text": "Близо година, след като започна да налива основите на петата си книга, Венета Райкова анонсира, че ще пусне заглавието на пазара след месец. Томчето ще се казва „Скандал“ и по традиция ще даде на читателите поглед „зад кулисите“ на родния шоубизнес. След като изстреля четири книги в рамките на малко повече от година, петото попълнение в библиографията й се забави. Причината – Райкова дебютира като писател след като си взе почивка от появите си на малкия екран. От миналата есен тя е водещ на „Папараци“, като ангажиментите около телевизионния таблоид вероятно стоят зад по-късното пускане на „Скандал“ на пазара. Междувременно Венета категорично отхвърли слуховете, че ще се разведе с bTV за следващия тв сезон, а мястото й ще бъде заето от фолкпевицата Алисия. Припомняме, че бившата водеща на „Горещо“ смени Николета Лозанова начело на предаването миналата година. Още преди премиерата на „Скандал“ пък блондинката загатна пред феновете си в социалните мрежи, че готви продължение на първата си книга „Триумфът на кучките“.", "date": "2018.06.28", "title": "Венета забърква „Скандал“ до месец"}
{"url": "https://www.monitor.bg:443/bg/a/view/gabrovo-e-na-pyrvo-mjasto-po-usvoeni-evropejski-sredstva-103964", "text": "Габрово е областта, в която са усвоени най-много европейски средства на глава от населението в България. Това стана ясно от изказването на заместник-министърът на икономиката Александър Манолев по време на среща с бизнеса от региона. Той участва в дискусионен панел заедно със заместник министър – председателя Томислав Дончев, кметът на община Габрово Таня Христова, зам.-кмета на община Севлиево Красимира Йорданова, Николина Хинкова, председател на Съвета на директорите на „ЛС тюбс“ и Мартин Заимов, изпълнителен директор на Регионален фонд за градско развитие. „Габрово е един от най-добре представящите се региони в икономически план“, посочи Александър Манолев. По данни на НСИ произведеният брутен вътрешен продукт за областта е 1,2 млрд. лв., а чуждите преки инвестиции в нефинансовите предприятия в областта надхвърлят половин милиард лева, стана ясно от неговото изказване. Габрово е сред областите с най-висока икономическа активност на трудоспособното население – 73%, като равнището на безработица е по-ниско от средното за страната, акцентира още той. „Макроикономическите данни безспорно са добри и нещо по-важно – показват перспектива за устойчив ръст“, е мнението на икономическият заместник-министър. Александър Манолев представи и някои от основните приоритети в работата на Министерството на икономиката и акцентира на връзката им с растежа на регионалната икономика. „Дигитализацията трябва да обхване повече сектори и отрасли на икономиката, а амбициозната ни цел е към 2030 г. България да се разпознава като регионален център на цифровата икономика“, каза той. Според него, за да стане това възможно трябва все повече предприятия да инвестират в иновации и компаниите в област Габрово са сред добрите примери в това отношение. „С големи надежди гледаме и към проекта за технологичен парк Габрово – в дългосрочен план именно такива инициативи могат да се окажат голямата разлика между регионите с растяща икономика и всички останали“, допълни зам.-министър Манолев. Договори за общо 65 млн. лв. се изпълняват в област Габрово по Оперативна програма „Иновации и конкурентоспособност“, стана ясно от неговото изказване. „Повече от половината от тези проекти вече са успешно приключили и близо 16 млн. лв. са били ефективно инвестирани в регионалната икономика“, посочи Александър Манолев. В своето изказване той акцентира на важността на инфраструктурните проекти за регионалната икономика и определи недостига на квалифицирани кадри като основен проблем на местно и национално ниво. Според него голям плюс за региона е, че се очертават два силни икономически центъра, разположени на близко разстояние – Габрово и Севлиево, като в партньорството и взаимодействието между тях е възможността за гарантиране на устойчивия ръст и още по-доброто икономическо бъдеще на региона.", "date": "2018.06.28", "title": "Габрово е на първо място по усвоени европейски средства"}
{"url": "https://www.monitor.bg:443/bg/a/view/myj-ubil-jena-si-otiva-na-syd-103959", "text": "Мъж убил съпругата си отива на съд, съобщават от окръжната прокуратура във Велико Търново. Пристъплението е извършено през нощта на 18 срещу 19 януари 2018 г. в свищовското село Българско Сливово. Според разследващите няколко дни по-рано двамата се скарали и жената напуснала семейния дом. Върнала се след няколко дни, но не се прибрала вкъщи, а отишла в изоставен имот, използван за съхранение на фураж и сено. Съпругът и обаче я видял, и вечерта тайно я последвал. Там, насред изоставената постройка, далеч от чужди очи и уши, мъжът наложил жена си с дървена тояга, след което за да я накара да млъкне стиснал устата и носа и. От задушаването жената се свлякла на земята, а мъжът се прибрал обратно в дома. На следващата сутрин, той преместил трупа на съпругата си до стълбите на къщата, инсценирайки самоубийство. После отишъл при свой близък, на когото казал, е жена му се обесила. При извършения оглед и по-късно при аутопсията обаче, по лицето и тялото на трупа били открити следи от извършеното физическо насилие, довели до смъртта. Мъжът е арестуван, повдигнато му е обвинение, а присъдата която го заплашва е от 20 години доживот. Предстои насрочването на делото за разглеждане в съда.", "date": "2018.06.28", "title": "Мъж убил жена си отива на съд"}
{"url": "https://www.monitor.bg:443/bg/a/view/mechkata-vliza-za-8-g-v-zatvora-za-kokain-103960", "text": "Пазарджишкият Окръжен съд постанови 8 г. лишаване от свобода спрямо Величко Димитров -Мечката, който бе признат за виновен, че е държал в дома си 391 гр кокаин и марихуана на стойност малк над 37 000 лв. Делото протече по реда на съкратеното съдебно следствие – подсъдимият призна фактите и обстоятелствата, описани в обвинителния акт и съгласно закона наказанието му беше намалено с 1/3. Наказанието включва и глоба в размер на 80 000 лв. Присъдата не е окончателна и подлежи на обжалване и протест пред Апелативен съд – Пловдив в 15-дневен срок.На съдебното заседание присъстваха ученици от ПГИМ гр. Пазарджик в рамките на Образователна програма „Съдебната власт – информиран избор и гражданско доверие. Отворени съдилища и прокуратури“.", "date": "2018.06.28", "title": "Мечката влиза за 8 г. в затвора за кокаин"}
{"url": "https://www.monitor.bg:443/bg/a/view/nikylys-holt-napira-za-top-gyn-2-103965", "text": "Британският актьор Никълъс Холт е сред тримата финалисти за една от главните роли в продължението на култовата лента от 1986 г. „Топ Гън“. „Маверик“, както ще се казва новият филм, ще се фокусира върху сина на Ник Брадшоу – Гуус (Антъни Едуардс), починал трагично при инцидент в оригинала. Именно за неговата роля се бори и бившият на носителката на „Оскар“ Дженифър Лорънс. Сред останалите кандидати за персонажа, на които са се спрели продуцентите, сред които и Том Круз, са Глен Пауъл и Майлс Телър. На по-ранен етап от „състезанието“ са отпаднали Дилън О'Брайън и Остин Бътлър. Действието в „Топ Гън 2“ ще се развива 30 години след първата лента. Маверик се е превърнал от лейтенант в капитан, а Военноморските сили на САЩ отново дават достъп на филмовия екип до една от своите бази за снимките на продължението. Освен Круз пък на големия екран ще се завърне и Вал Килмър, а на режисьорското столче този път ще седне Джоузеф Косински.", "date": "2018.06.28", "title": "Никълъс Холт напира за „Топ Гън 2“"}
{"url": "https://www.monitor.bg:443/bg/a/view/ogranicheno-e-dvijenieto-po-pytja-chepelare-progled-103968", "text": "Ограничено е движението по пътя II-86 Чепеларе – Проглед поради свличане на наноси върху пътното платно. Обходният маршрут е: Смолян - Девин - Кричим - Пловдив и обратно, съобщиха от Агенция “Пътна инфраструктура” (АПИ). Екипите на пътноподдържащата фирма работят на 24-часов режим, за да разчистват падналата скална маса от проливните дъждове.   Поради срутване на скални маси в една лента се осъществява движението по път II-86 в участъка Бачково - Нареченски бани. Трафикът е в една лента и по пътя III-8681 Рудозем - Смилян при Бяла река, заради пропадане на пътното платно. Временно движението по път III-866 Смолян - Стойките в кв. „Райково“ в Смолян е ограничено за всички превозни средста. Причината е наводнено пътно платно от река Черна. Обходните маршрути са през уличната мрежа на гр. Смолян. Поради свличане на земна маса движението по пътя III-197 Грохотно - Девин в границите на Девин е в една лента. Заради обилните валежи в региона председателят на Управителния съвет на пътната агенция инж. Светослав Глосов изпраща в Смолян директорът на дирекция „Поддържане на пътната инфраструктура“ инж. Михаил Рашков. От агенцията съветват шофьорите да карат внимателно, с повишено внимание и съобразена скорост.", "date": "2018.06.28", "title": "Ограничават движението в редица райони на Смолян"}
{"url": "https://www.monitor.bg:443/bg/a/view/nora-nedkova-i-anna-marija-cherneva-vpechatliha-eksperti-na-webit-103947", "text": "Актуалната Мис Плеймейт Нора Недкова и разминалата се на косъм с титлата красавица - Анна-Мария Чернева, предизвикаха фурор на афтър партито на Webit. Сексапилните модели, които са и първи приятелки, вдигнаха наздравици на международния дигитален форум, а експерти в технологиите на световно ниво се редиха на опашки да си щракнат селфи с тях. Чернева, която по-паметлвите зрители помнят от участието й в риалити сериала „София – ден и нощ“, беше придружена от половинката си – Христо Сираков. Ицо Стоте манекенки, както е по-полулярен в светските среди бизнесменът, имаше шанса да вечеря с Грегъри Дорсел. Дорсел е собственик на няколко еротични канала, а през месец май придоби правата и върху Playboy TV Europe. Визитата му у нас е породена както от форума Webit, така и от разговори за бъдещи проекти с Playboy България. Партито Webit by Night уважиха и други родни знаменитости, сред които Мис България 1995 г. Жени Калканджиева, пиар експертът Ива Екимова и журналистът Георги Милков.  ", "date": "2018.06.28", "title": "Нора Недкова и Анна-Мария Чернева впечатлиха експерти на Webit "}
{"url": "https://www.monitor.bg:443/bg/a/view/pensionerka-osydi-obshtina-za-stroshena-chelust-na-trotoar-103952", "text": "Възрастна жителка на Казанлък осъди общината да й заплати 6 000 лева за преживени страдания и още 870 лева за лечение след падане на тротоар с останки от стар стълб за електроческото осветление. Инцидентът с Елена Д. е станал около 11,30 часа на 28 юли 2016 година докато жената си вървяла по тесен тротоар на улица „Опълченска“ в Града на розите, където се препънала в стърчащи останки от железобетонен стълб, които по никакъв начин не били обозначени. При падането си старата жена счупила лявата си ръка и потрошила челюстта си. Наложило се да лежи в болница, а след изписването близо година изпитвала затруднения и се налагало да бъде обслужвана от близките си. Тя настоява за обезщетение в размер на 10 000 лева и изплащане на направените разноски по лечението, като напомня, че общината е отговорна за състоянието на улиците, тротоарите и електропроводната мрежа. От община Казанлък контрират, че не става ясно на кое точно място ищцата се е спънала и увредила защото в този район имало цели два изправни стълба. „Считам предявения иск за неоснователен и недоказан както по основание, така и по размер. Считам, че в случая увреждането се дължи на изключителната вина на пострадалата, която е допуснала инцидента поради невнимание и разсеяност. Не е доказано настъпване на увреждане от състоянието на цитираната в исковата молба вещ, механизма на неговото настъпване, както и причинно-следствената връзка между увреждането и състоянието на вещта. Считам, че дори и да се докаже, че настъпилото увреждането е от падане, то няма как да се установи безспорно дали падането се е случило именно на посочените от ищеца място и време…“, настоява в съдебната зала представителят на местната изпълнителна власт. Съдът в Града на липите обаче е категоричен, че инцидентът е в резултат на бездействието на администрацията, която е собственик на пътя и има законов ангажимент да се грижи за поддръжката му. От общинската хазна ще трябва да бъдат изплатени на пострадалата 6 бона ведно с лихвите от деня на случилото се до пълното им изплащане както и 959,50 лв, похарчени от Елена Д. за лечението й.", "date": "2018.06.28", "title": "Пенсионерка осъди община Казанлък за строшена челюст "}
{"url": "https://www.monitor.bg:443/bg/a/view/izbjagalijat-arestant-se-predade-v-prokuraturata-v-montana-103955", "text": "Избягалият от ареста на Трето районно управление в Пловдив арестант Петър Петров се е предал в четвъртък в окръжната прокуратура в Монтана, съобщиха от пловдивската прокуратура. На 26 юни сутринта 25-годишният мъж финтира полицаите от районното управление, че много го боли корема. Те го съжалили и го пуснали да посети тоалетната на втория етаж в районното, която не е за арестувани, а е за служители и посетители в сградата. Затова и на прозорците й нямало решетки. Това пък било използвано от находчивия арестуван, който се измъкнал през прозореца на тоалетната и скочил от втория етаж, след което си хванал такси. Предполага се, че по този начин е стигнал до родния си град Монтана, където вероятно се е укривал. Петър Петров отишъл в окръжната прокуратура в Монтана със своя адвокат. Преди това защитникът се свързал с дежурен прокурор там и го уведомил, че е адвокат на Петър Петров, който възнамерява да се предаде. Това се случило малко по-късно и издирваният веднага бил закопчан. Предстои да бъде преместен от ареста в Монтана в този в Пловдив, уточниха от прокуратурата в града на тепетата. Петър Петров е бил арестуван на 25 юни, защото в него е била открита марихуана с тегло над 193 грама. Това престъпление било наблюдавано от окръжната прокуратура в града. А след злополучното си бягство той се сдоби с още едно обвинение – за бягството си от Трето районно управление на полицията в Пловдив, което пък е дело на районната прокуратура в Пловдив.", "date": "2018.06.28", "title": "Избягалият арестант се предаде в прокуратурата в Монтана"}
{"url": "https://www.monitor.bg:443/bg/a/view/potop-zalja-plovdiv-syedinenie-pod-voda-103951", "text": "24-часов проливен дъжд удави Пловдив и заля съседния град Съединение. В областния център падаха дървета, бяха наводнени улици, пешеходни и автомобилни подлези, а от КАТ регистрираха десетки ламаринени катастрофи. Като по чудо от падналите дървета и верижните авто сблъсъци нямаше пострадали хора. Най-тежкият случай се оказа с шофьор на такси от Пловдив, който е пътувал по изпълнение на заявка. Докато се е движел по ул. „Васил Левски”, голямо около 50-годишно дърво е паднало върху жълтата му кола. „Важното е, че съм жив и здрав, че не пострадах. И че в колата ми нямаше клиенти. Изпаднах в шок, защото бях затиснат, но успях сам и с помощта на преминаващи хора, да успея да отворя вратата на таксито и да изляза”, разказа какво му се е случило рано сутринта в четвъртък таксиметровият шофьор Галин Рашков. Той останал затиснат в колата си около 5-6 минути. Мъжът бе категоричен, че ще си търси правата в съда и че ще иска от община Пловдив да получи обезщетение, за да поправи щетите по таксиметровия си автомобил. Много кръстовища и възлови булеварди в Пловдив осъмнаха наводнени с около 30-40 сантиметра вода. Критичните участъци за автомобили бяха кръговото на пътен възел „Скобелева майка”, пътят под ж.п. моста до Гребната база, както и булеварди в кв. „Кючук Париж”. Колите преминаваха на риск, за да не търсят обиколни маршрути. В същото време отдалеченото на около 20 км от Пловдив градче Съединение потъна във вода. Всички улици се превърнаха в реки, каза за \"Монитор\" кметът на община Съединение Атанас Балкански. Той уточни, че на всеки два часа се събира кризисния щаб, за да се прецени дали да бъде обявено частично бедствено положение. „Цялата вода от дъжда се отича в южния край на Съединение. Буквално всички улици в града са наводнени, дворовете на хората също. Копаем канавки, за да има откъде водата да се отича. Много ми е притеснено за южната част на града, където е водосборът и където сигурно ще има наводнени къщи. Продължаваме да работим с наличната техника. Обмисляме дали да обявим частично бедствено положение, защото няма пострадали хора и животни”, коментира в ранния следобед в четвъртък кметът. „Беше страшно и добре, че нямам животни, иначе всички щяха да се удавят. Цяла нощ валя и се молехме да не ни отнесе”, каза 61-годишната Надежда Танева от Съединение. Приземните етажи на около 10-15 къщи в града са наводнени. „За три дни се изляха 100 литра на кв.м. Най-интензивни бяха валежите в сряда и четвъртък”, каза още Атанас Балкански. До 20 дни той ще внесе проект в Комисията по бедствия и аварии, за да бъде изградена в Съединение система за дъждовната вода. Междувременно от община Пловдив обявиха, че изпълняват спешни мерки срещу дъжда и наводняването на улици, като екипи на „Чистота” отстраняват боклуците от дъждоприемните шахти. Ако обаче върху шахтите има паркирани коли, ще ги местят с „паяци”, бяха категорични от община Пловдив. Ето разказа и на самия таксиметров шофьор:", "date": "2018.06.28", "title": "Потоп заля Пловдив, Съединение под вода "}
{"url": "https://www.monitor.bg:443/bg/a/view/vodeshtata-evropejska-institucija-v-upravlenieto-na-aktivi-erste-asset-management-skluchi-strategichesko-partniorstvo-s-pib-103961", "text": "Fibank (Първа инвестиционна банка) и водещото австрийското дружество Erste Asset Management сключиха споразумение за стратегическо партньорство в предлагането на нови за българския пазар договорни фондове. Erste Asset Management е една от най-успешните международни компании за управление на активи с лидерски позиции в региона на Централна и Източна Европа. Дружеството е част от изтъкнатата австрийска финансова група Erste Group Bank AG, специализиращо в управлението на взаимни и частни фондове. Като партньор на Erste Asset Management в Източна Европа – Първа инвестиционна банка ще предлага на своите клиенти възможности за инвестиции във фондовете, управлявани от австрийската финансова институция. Чрез партньорството си с ПИБ, Erste Asset Management за първи път стъпва и на българския пазар. Fibank ще предлага четири договорни фонда, които са регистрирани в България и управлявани в Австрия. Фондовете се отличават с висока ликвидност, като инвеститорите в тях могат да придобиват и продават дялове по всяко време. Те са предназначени както за инвеститори физически лица, така и за институционални такива. Г-н Хайнц Беднар, Изпълнителен директор на Erste Asset Management, подчерта: \"Ние имаме много сходни идеи за нуждата от сигурно и печелившо управление на фондове в региона. Ще се радваме да работим съвместно с утвърден и надежден партньор като Първа инвестиционна банка\".  ", "date": "2018.06.28", "title": "Erste Asset Management сключи стратегическо партньорство с ПИБ"}
{"url": "https://www.monitor.bg:443/bg/a/view/oshte-2-pajaka-trygvat-ot-uli-v-pazardjik-103953", "text": "Още два \"паяка“ ще следят за паркирането в „Синя зона“ в Пазарджик от месец юли и така наказателните машини стават три. Това съобщи на нарочна пресконференция Екатерина Марчокова-Стоянова, служител в частната фирма “Контур 7“, която пое „Синя зона“ от 1 май т.г. по договор с местната община. В момента в дружеството работят 30 служители, а 4 мобилни екипи обикалят града и следят за нарушители в паркирането. Схемата, по която работят екипите, е следната: „Синя зона“ е разделена на райони и всеки от екипите има определени параметри. Служител на фирмата минава със специално устройство, което отчита дали даден автомобил е на територията на зоната и дали за него има пуснат предплатен SMS. Той обаче няма достъп до отговора на този въпрос, автоматично при липса на предплатена услуга системата праща местонахождението на колата и нейният номер на мобилен екип. Оттам хората са длъжни да отидат и да поставят скоба на колата, като при тях има и служител на общината, който е единственият оторизиран да получава пари от гражданите. Паркингът, на който се извозват репатрираните автомобили, е с работно време от 8 до 22 часа, за да могат гражданите да вземат колите си, в случай, че това не е станало в нормалното работно време. Глобата може да се плати и на самия паркинг, а собственикът на автомобила е длъжен да изиска касова бележка. Сини талони за инвалиди се получават от общината и на всеки обособен паркинг в града, там се продават и нормални талони за „Синя зона“. В събота и неделя зоната не работи и гражданите могат да паркират навсякъде. Обмисля се вариант да се въведе такса и за 30-минутен престой в зоната, но промяната трябва да бъде гласувана от ОбС в града.   По повод санкционирани собственици на возила с инвалидни талони от фирмата обещаха да направят проверка на всеки отделен случай и ако хората са неоснователно глобени, те ще бъдат компенсирани. Месечният абонамент за паркомясто в „Синя зона“ е 100 лв., а за по-продължителен престой има отстъпки.", "date": "2018.06.28", "title": "Още 2 \"паяка“ тръгват от юли в Пазарджик"}
{"url": "https://www.monitor.bg:443/bg/a/view/trymp-i-putin-se-sreshtan-na-16-uli-v-helzinki-103957", "text": "Президентът на САЩ Доналд Тръмп ще се срещне с руския президент Владимир Путин на 16 юли в Хелзинки, съобщиха световните медии, цитирайки Белия дом и Кремъл. Двамата лидери ще обсъдят въпроси, свързани с националната сигурност и двустранните отношения. Самият Тръмп по-рано заяви, че смята да обсъди с Путин темите за Сирия и Украйна. След срещата двамата лидери ще дадат и специална пресконференция. Путин и Тръмп са имали две кратки срещи в кулоарите на международни форуми на върха миналата година. Преди лидерската среща ще има и среща на дипломатическо равнище, вероятно между руския външен министър Сергей Лавров и американският държавен секретар Майк Помпейо, съобщи днес руският заместник-външен министър Сергей Рябков. Новината за срещата на върха на 16 юли в Хелзинки дойде след визитата на съветника на Белия дом по националната сигурност Джон Болтън в Москва. Тръмп ще бъде в Европа през юли за среща на високо равнище на НАТО на 11 и 12 юли в Брюксел. На 13 юли е очакван в Лондон. На 15 юли Путин ще присъства на закриването на Мондиала в Русия. Държавният секретар на САЩ Майк Помпео заяви пред американския Сенат, че Тръмп се надява да бъдат намерени сфери, в които Русия и САЩ биха могли да водят плодотворни дискусии от полза за двете държави. Помпео посочи и мнението на Тръмп, че \"участието на Русия в глобалните геостратегически дискусии е неизбежно и че това отдавна е исторически факт\". Запитан дали Москва трябва да се върне в Г-7 - групата на най-силно развитите индустриални държави, Помпео отбеляза, че е най-добре Тръмп сам да отговори на този въпрос. Държавният секретар каза още, че САЩ се надяват да убедят европейските страни, че санкциите срещу Русия трябва да останат в сила и че това е и в техен интерес. Администрацията на президента се опитва също така да убеди своите съюзници в Европа, че \"засилването на зависимостта им в сферата на енергетиката от Русия е несъвместимо с онова, което се опитваме да постигнем, противодействайки на Русия\". Според него ако бъде реализиран проектът \"Северен поток-2\", \"руснаците ще получат още повече възможности да оказват политическо влияние\" върху всички страни в Европа. На предстоящата среща Тръмп щял да заяви на Путин, че \"чуждестранната намеса в американския избирателен процес е неприемлива\". Помпео добави, че лично той неведнъж е повдигал този въпрос в разговорите с руския външен министър Сергей Лавров. Въпросът със сигурност щял да бъде поставен и на предстоящата среща на върха на НАТО.  ", "date": "2018.06.28", "title": "Тръмп и Путин се срещат на 16 юли в Хелзинки "}
{"url": "https://www.monitor.bg:443/bg/a/view/novi-10-km-ot-hemus-s-polovin-godina-predsrochno-103954", "text": "Изграждането на 10-километровия участък от АМ „Хемус“ между Ябланица и Боаза, напредва и от началото на работата в края на март досега са изпълнени над 20% от строителните работи. Очакванията са обектът да бъде завършен с около 5-6 месеца по-рано от предвиденото по договор и до края на следващата година отсечката да бъде готова. Това съобщи днес новият председател на УС на Агенция „Пътна инфраструктура“ (АПИ) инж. Светослав Глосов по бТВ. Той обясни, че предстои стартиране на тръжните процедури за избор на изпълнители на над 50 км от АМ „Хемус“ от Боаза до разклона на пътя Плевен - Ловеч. Работи се и по подготовката на останалите участъци. В началото на следващата година ще открием процедурите и за отсечката от Плевен - Ловеч до връзката с пътя Русе - Велико Търново. Целта ни е до 2024 г. цялата магистрала „Хемус“ да бъде изградена, заяви Глосов. Той допълни, че през следващата седмица ще бъдат отворени ценовите оферти за изграждането на тунел „Железница“ на АМ „Струма“ и за двата участъка от магистралата „София - Калотина“. Предстои след отхвърляне на жалбата за отсечката Мездра - Ботевград да продължи тръжната процедура за избор на изпълнители и съответно да се пристъпи към подаване и отваряне на офертите.", "date": "2018.06.28", "title": "Нови 10 км от „Хемус“ с половин година предсрочно"}
{"url": "https://www.monitor.bg:443/bg/a/view/porojat-zatvori-vremenno-ulica-v-pazardjik-103949", "text": "Поройният дъжд, който причини наводнения в някои ниски участъци в Пазарджик, временно затвори за движение улица „Стефан Караджа“ в областния град. След като от сектор “Пътна полиция“ към Областната дирекция на МВР взеха мерки за ограничаване на евентуални произшествия и до оттичане на водата и подобряване на проходимостта улицата остана затворена за автомобили. Апелираме към водачите да шофират с повишено внимание, със съобразена скорост и достатъчно дистанция, за да се избегнат пътно-транспортни произшествия. Автомобилите задължително да бъдат технически изправни, с работещи светлини и стъклопочистващи устройства\", съветват от полицията. Като цяло спокойна е била тази нощ и без сигнали за наводнения вследствие на валежите за огнеборците в областта, уточниха от полицията в Пазарджик.О т местната Регионална дирекция „Пожарна безопасност и защита на населението“ информираха, че са получени общо 7 сигнала за наводнени избени мазета или приземни етажи на жилищни и обществени сгради в Пазарджик и един сигнал за къща в беловското село Габровица.", "date": "2018.06.28", "title": "Пороят затвори временно улица в Пазарджик"}
{"url": "https://www.monitor.bg:443/bg/a/view/baletisti-se-snimat-v-ruinite-na-chitalishteto-v-shipka-103948", "text": "Рушащата се сграда на читалище „Светлина 1861 г.“ в град Шипка стана притегателен обект за фотосесии. Денонощие след като в порутения салон първия си сингъл записа финалистът от „Гласът на България“ Рафаел Пашамов, там е била заснета фотосесия с участието на италианеца Франческо Бориело и японката Нанако Имаи, балетисти от трупата на Старозагорската опера. Кадрите са част от портфолиото на абитуриента от старозагорското СУ „Ромен Ролан“ Здравко Менчев, който с тях възнамерява да кандидатства за специалността „Филмово и телевизионно операторство“ при НАТФИЗ. коментира тийнейджърът от платформата си в Инстаграм. За разлика от продуцента на Раваел – графа, младият фотограф обаче е пропуснал да поиска разрешение са фотосесията в опасната сграда. „В крайна сметка аз отговарям ако нещо се случи с тях в тази видимо опасна за здравето и живота на хората сграда“, коментира кметицата на Шипка Василка Панайотова, която научи за фотосесията от репортер на „Монитор“.", "date": "2018.06.28", "title": "Балетисти се снимат в руините на читалището в Шипка"}
{"url": "https://www.monitor.bg:443/bg/a/view/entusiasti-zabivat-rok-kraj-chinijata-103950", "text": "Три рок групи - Mirror, Affection и K.O.R.A. ще забият през този уикенд на метри от Чинията на връх Бузлуджа в рамките на втория фестивал Rock Culture. Събитието е организирано от група казанлъшки ентусиасти и рок-маниаци с финансовата подкрепа на общината в Града на розите. Концертите ще започнат от 19,30 часа в събота и ще продължат до пълно изтощаване на изпълнители и публика, обещават организаторите, които са се погрижили най-запалените рокаджии да имат възможност за разходка с коне из околностите. По-рано през деня на поляната ще бъдат демонстрирани възможности за „горещ батик“ от художничката-приложника Катя Зографова, а деца от ателие „Пъстроцвет“ при казанлъшкото читалище „Жар 2002“ ще покажат възможностите си в областта на бодиарта и приложните изкуства. В почивките между рок-парчетата ще бъде изградена и пърформанс инсталация от пластмасови отпадъци по идея на доц. Румен Жеков от АТИИ-Пловдив. Въпреки прогнозата за проливни дъждове и през следващите дни организаторите на фестивала нямат намерение да се отказват и издигат призива „Мокър от дъжд не се бои!“ и „Който го е страх от мечки – не ходи в гората!“.  ", "date": "2018.06.28", "title": "Ентусиасти забиват рок край Чинията"}
{"url": "https://www.monitor.bg:443/bg/a/view/jana-marinova-uchi-na-salsa-v-14-grada-103956", "text": "Как се балансира между това да си учителка през деня и салса богиня на дансинга вечерта – това ще покаже Яна Маринова по време на турнето на „Автокино“, което ще обиколи 14 града. “Привличане“ - филмът, който 39-годишната звезда отгледа като дете от позицията не само на актриса, но и на продуцент и съсценарист, ще забавлява киноманите в колите им през цялото лято. Първите прожекции под щампата на „Автокино 2018“ се проведат още тази вечер на варненския полигон „Почивка“. Следват Добрич (29 юни, Бившият Автопазар), Шумен (30 юни 2018, Паркингът на колодрума), Разград (1 юли, Паркингът срещу общежитията на ул. \"Никола Вапцаров\" 57 и бул. \"Априлско въстание\"), Русе (2 юли, Автополигонът по пътя за с. Николово), Велико Търново (4 юли, Цирковата площадка на ул. \"Никола Габровски\" 60), Плевен (5 юли, Паркингът на ресторант \"Двете сърнета\"), София (6 юли, Паркинг Saloon American Pub), Перник (7 юли, Паркингът зад Държавния архив), Пловдив (8 юли, ж.к. \"Тракия\" срещу блок 292), Стара Загора (10 юли, Паркингът източно от Lidl на ул. \"Радецки\" №11), Сливен (11 юли, Паркингът до стадион \"Хаджи Димитър\" и парк \"Юнак\" по бул. \"Георги Данчев\"), Бургас (12 юли, \"Бургас Плаза Мол\", паркинг ниво 2) и Девня (13 юли, Площадът пред сградата на общината). По традиция, кампанията ще премине с два от най-касовите български филма през последната година. От премиерата си в края на февруари „Привличане“ е привлякъл над 102 хиляди зрители в киносалоните, като събра 860 101 лв. от билети. Това е с над 210 хиляди лева отгоре на използвания бюджет за заснемането на продукцията. „Всичко започна с Роки. Някой си ми обясняваше, че Силвестър Сталоун не бил добър актьор, че играел едно и също... А в главата си чувах собствения си глас “Да, ама си е продал кучето, за да направи мечтания филм...” Тогава си казах, че повече няма да слушам никого. Ще направя филм, който аз да харесвам. Добре, че се намериха професионалисти, които да ми повярват. Благодаря ви, приятели!“, призна неотдавна Маринова. Другият филм, който ще забавлява кино ентусиастите, разположени удобно в автомобилите си, е „Революция X”. Лентата направи премиерата си в средата на месец май, като вече е гледан от над 49 хиляди фенове. Билетите за „Автокино 2018“ се разпространяват на цени от 8 лв. и важат за един човек.", "date": "2018.06.28", "title": "Яна Маринова учи на салса в 14 града"}
{"url": "https://www.monitor.bg:443/bg/a/view/porshe-predizvika-verijna-katastrofa-na-am-trakija-pri-pazardjik-103942", "text": "Джип \"Порше Кайен“, в което пътували двама млади мъже, на 30 и 40 години от Пазарджик, се е ударил в ТИР с турска регистрация на автомагистрала “Тракия“. Инцидентът е станал на 75-ия километър на аутобана в посока София недалеч от разклона за село Калугерово, потвърди говорителят на ОДМВР-Пазарджик Мирослав Стоянов. Джипът не е спазвал дистанция и се е забил с висока скорост в камиона. На място веднага са пристигнали екипи на полиция, пожарна и Спешна помощ. Пожарникарите са разрязали джипа и са извадили двамата мъже. Те са транспортирани към областната болница в Пазарджик. Няма яснота в какво състояние са двамата и дали има опасност за живота им, но са контактни и в съзнание, уточни Стоянов.   Движението в района на катастрофата е затруднено. Осъществява се само в едната лента. От полицията призовават да се шофира внимателно.", "date": "2018.06.28", "title": "„Порше“ предизвика верижна катастрофа на АМ “Тракия“ "}
{"url": "https://www.monitor.bg:443/bg/a/view/ministyryt-na-ikonomikata-emil-karanikolov-bylgarija-e-gotova-da-pravi-koli-103943", "text": "Страната ни е готова да произвежда автомобили. У нас работят над 170 фирми, които правят авточасти. В началото на годината говорихме с един от клъстерите до края на тази година да се опитаме да сглобим автомобил от различни части, за да докажем, че можем. Това съобщи на първа копка на завод за производство на автомобилни фарове край Пловдив министърът на икономиката Емил Караниколов. Той уточни, че се водят разговори с потенциални инвеститори с големи фирми в бранша, като отказа да каже имената им. „Но се надявам, че ще има такова производство в България и то не само на автомобили, а и на електромобили, камиони, електрически бусове. Считам, че имаме този потенциал и кадрите”, каза Караниколов. По темата за образованието обаче ще трябва да се помисли сериозно, защото инвеститорите вече не говорели за корупция, а искали квалифицирана работна ръка, уточни министърът. „Тях ги интересува работната сила и това е проблем за целия ЕС. Знаете затова правителството предприе изменение на редица закони, като например за визите, за \"сините карти\" за висококвалифицирани специалисти. Междуправителствените споразумения с Армения и Молдова, вече са одобрени от техните правителства. Очакваме сега през септември това да се случи и с Украйна”, каза Емил Караниколов. По думите му очаква през юли представителите на бизнес средите да го информират какви са първите пречки при вноса на кадри. „За да може да ги изчистим. Правим всичко възможно”, обясни още той. Караниколов подчерта, че когато има срещи с потенциални инвеститори, ги уведомява, че в скоро време България няма да е страната с най-ниските работни заплати в ЕС. „Защото колкото повече инвеститори идват, е по-добре. В момента само в Агенцията за насърчаване на инвестициите има подадени 20 заявления, две от които са за Пловдив. Едното е за разширяване на завод, а второто ще е за строителство на нов”, каза още той. По думите на министъра на икономиката след около месец предстои в Министерството на транспорта да бъде подписан концесионния договор за летище „Пловдив”. Министър Караниколов връчи сертификат за инвеститор „клас А” на турска фирма, която въпреки проливния дъжд, направи първа копка на своя завод в Икономическа зона „Куклен” край Пловдив. В производствената мощност ще бъдат вложени 3,4 млн. евро до 2019 г., а общата инвестиция до 2023 г. ще надхвърли 40,6 млн. евро. Към тази дата се очаква общо да бъдат открити 400 нови работни места. „Според данните в Българската агенция за инвестиции (БАИ) само през януари имахме издадени 10 нови сертификата, които са за проекти на обща стойност 600 млн. лева”, съобщи шефът на БАИ Стамен Янев.", "date": "2018.06.28", "title": "Караниколов:  България е готова да прави коли"}
{"url": "https://www.monitor.bg:443/bg/a/view/lubovnicata-na-kirkorov-progovori-103938", "text": "Набедената от пресата за любовница на руската естрадна звезда от български произход Филип Киркоров проговори. Тв водещата и новоизпечена певица Олга Бузова леко приповдигна завесата около слуховете за връзката й с екссъпруга на Алла Пугачова. „Съдейки по това, което се случва в последно време с нас, то мога да кажа, че с Филип сме дори нещо повече от приятели…“, бе лаконична Олга, цитирана от руското интернет издание Woman hit. Признанието прозвуча в ефира на тв програмата „Пряк ефир“ с водещ Андрей Малахов. Предаването беше посветено на новата скандална песен на Киркоров „Цвят на настроението-син“, в чийто клип участва и Бузова. Младата певица обаче не успя да разкрие докрай истината за отношенията им с естрадната звезда, тъй като беше спряна от самия Киркоров. Той предложи „интригата да бъде съхранена“. Според бабата на Олга - Алла Тимофеевна, която също участва в програмата, обаче „единственото, което свързва двамата изпълнители, е творчеството“.           Признанията в „Пряк ефир“ са продължение на сагата, която тече вече няколко месеца. Първа повод за клюките за евентуалната връзка между Бузова и певецът даде самата Олга. В свой пост в социалните мрежи в края на април шоу дивата по нееднозначен начин поздрави Филип с рождения му ден.", "date": "2018.06.28", "title": "Любовницата на Киркоров проговори "}
{"url": "https://www.monitor.bg:443/bg/a/view/remontirat-26-uchilishta-i-detski-gradini-v-pet-rajona-103936", "text": "26 училища и детски градини в районите „Красна поляна“, „Надежда“, „Връбница“ и „Илинден“ и „Средец“ ще бъдат ремонтирани. Това обяви кметът на София Йорданка Фандъкова след подписване на договор за изграждане, основен ремонт и реконструкция на образователните заведения в София. Общата сума на проекта е 63 млн. лева, от които безвъзмездната помощ е 58 млн. лева, а 5,6 млн. лв. ще бъдат съфинансирането от Столична община. „София е показала, че европейските средства отиват директно при хората – както с по-големите инфраструктурни проекти като метрото и инсталациите за отпадъци, така и с проектите, свързани с интегрирания план за градско развитие по Оперативна програма „Региони в растеж“. Днес подписваме договор за безвъзмездна помощ за 58 млн. лв., като цялата стойност на проекта е 63,6 млн. лв. 5,6 млн. лв. ще бъдат съфинансиране, осигурено от бюджета на Столична община. „Тези средства ще отидат при най-важните хора в града – децата. Учебните заведения ще бъдат цялостно обновени, включително и енергийно, което е важно за подобряване на околната среда в града. Ще бъде изградена и нова сграда към 53-а детска градина в район „Илинден“. Ще се реконструира и стара сграда паметник на културата на бул. „Сливница“ в двора на училище, която отново ще се използва за учебна дейност. Също един изключително чакан проект е и разширението на 9-та Френска езикова гимназия. Много хора идват с децата си в София и ние сме длъжни да осигурим добра среда. Защото средата възпитава и усилията ни са насочени точно към подобряване на средата на обучения и възпитание“, посочи след подписването на договора Фандъкова. „Говорим почти за 55 млн. лв. безвъзмездна финансова помощ. Като цялата му стойност е над 63 млн. лв. Става дума за обзавеждането, за оборудването, за подобряването на инфраструктурата на средата и т.н.“, каза още Нанков и посочи, че в проекта са включени 26 учебни заведения, от които 15 училища и 11 детски градини. „Дългосрочните, устойчивите ефекти, които ще измерваме с поколения напред, ще създадат предпоставки за икономическото и социалното развитие на страната, а и на цяла Европа“, каза още регионалният министър. - Строителство на нова сграда към ЦДГ № 53 „Света Троица” в район „Илинден” - Реконструкция на сграда на бивше военно окръжие в двора на 43 ОУ „Христо Смирненски” в район „Илинден” - Разширение на 9 ФЕГ „Алфонс дьо Ламартин” в район „Средец” - р-н „Красна поляна” – 123 СОУ „Стефан Стамболов”; 57 СОУ „Св. Наум Охридски” и 147 ОУ „Йордан Радичков” (в 1 сграда); - р-н „Надежда” – ОДЗ № 115 „Осми март”; ЦДГ № 152 „Връбница”; ОДЗ № 15 „Чучулига”; ОДЗ № 27 „Детска китка”; ОДЗ № 90 „Веса Паспалеева” (2 сгради); ЦДГ № 170 „Пчелица”; 15 СОУ „Адам Мицкевич”; 16 ОУ „Райко Жинзифов”; 54 СОУ „Иван Рилски”; 102 ОУ „Панайот Волов”; 101 СОУ „Бачо Киро”; - р-н „Връбница” – 42 ОДЗ „Чайка”; 62 ОУ „Христо Ботев”; 70 ОУ „Св. Климент Охридски”; 140 СОУ „Иван Богоров” - р-н „Илинден” – ОДЗ № 51 „Щурче”; ОДЗ № 179 „Синчец”; бивш филиал на Втора АЕГ „Томас Джеферсън”; 3 СОУ „Марин Дринов”; 113 СОУ „Сава Филаретов”. Към момента за 17 обекта има сключен договор с избран изпълнител, за 1 обект предстои подписване на договора, за 8 обекта офертите се отварят на 29-ти юни. Предвиждаме да започнем всички обекти тази година и ще приключат през 2019 г. Създава се специална организация на работа.", "date": "2018.06.28", "title": "Ремонтират 26 училища и детски градини в пет района на София"}
{"url": "https://www.monitor.bg:443/bg/a/view/dps-iska-anketna-komisija-zaradi-shema-za-bg-grajdanstvo-103940", "text": "ДПС иска да се създаде анкетна комисия, която да разследва има подкупна схема за придобиване на българско гражданство. Това стана ясно от думите на депутата Йордан Цонев в НС. Той се позова да публикации в европейски, по специално френски и български медии, през последните месеци. Според тях най-малко един министър и един вицепремиер от националистическите партии били замесени в схемата. Цонев припомни още, че преди ден станало ясно как 114 лица, издирвани от Интерпол, са получили българско гражданство и съответно са станали граждани и на ЕС.По думите му това е тема от широко обществено значени, засяга националната сигурност на страната, в предвид стратегическата цел на България да влезе в Шенгенското пространство. Според Цонев е дълг на НС да обследва и да стане ясно кои български институции, длъжностни лица и политици са замесени. „Трябва да изчистим това петно\", каза още депутатът и допълни - „Това минира пътят ни към Шенген“. Тъй като за внасяне на такова предложение са нужни 48, ДПС ще търси подкрепата и на останалите партии, първо от БСП, а след това ако се налага дори и от ГЕРБ. Цонев посочи, че вицепрезидентът Илияна Йотова е обявила, че до изясняване на случая спира подписване на укази за българско гражданство. На свой ред лидерът ПГ на „Обединени патриоти“ Волен Сидеров определи твърденията като общи приказки и поиска от тях по-конкретни данни и конкретни факти. Въпреки това той не е против да се създаде комисия, която да разследва. Според него ако имат данни за корупция, независимо коя партия засягат - Атака , ВМРО или НФСБ, няма значение и трябва да се реши въпроса, да се разследва. „И ако някой наистина е корумпиран, да си понесе последствията. Няма значение дали е на по-обикновена позиция или е министър или вицепремиер“, каза Сидеров. „Не е ясно за кого става дума , не са посочили човек“, обясни още той.  ", "date": "2018.06.28", "title": "ДПС иска анкетна комисия заради схема за БГ гражданство"}
{"url": "https://www.monitor.bg:443/bg/a/view/borisov-pokazahme-kak-uspeshno-se-zashtitava-vynshnata-ni-granica-103941", "text": "Премиерът Бойко Борисов се срещна с председателя на Камарата на депутатите на Чехия Радек Вондрачек. Двамата обсъдиха напредъка по ключовите досиета в дневния ред на Европа по време на българското председателство, съобщиха от пресслужбата на кабинета.  Премиерът Борисов запознал Вондрачек с българската позиция по темата миграция. Министър-председателят заявил, че страната ни показа как успешно може да бъде защитена външната ни граница и да се справи с миграционната вълна. Именно затова той щял настоява да бъде намерено съгласие между всички държави-членки по темата с бежанския поток. Борисов иска незабавни мерки за затваряне на външните граници на ЕС и строг контрол на влизащите, включително и по вътрешните граници. Друго предложение на българския премиер е да бъдат изградени кризисни центрове за прием на бежанци извън територията на Европа. В тях да се прави преглед на молбите и да се определят тези, които имат действителна нужда от закрила. Българският министър-председател смята, че е необходим и анализ на вече пристигналите и намиращите се в Европа мигрантски потоци.", "date": "2018.06.28", "title": "Борисов: Показахме как успешно се защитава външната ни граница"}
{"url": "https://www.monitor.bg:443/bg/a/view/pikap-se-obyrna-po-tavan-v-mineralni-bani-103934", "text": "Катастрофа е станала тази сутрин в Минерални бани, като има един ранен в инцидента, съобщиха от пътна полиция. Пикап е бил засечен от лек автомобил и се е обърнал на пътя. Инцидентът е станал на пътя за Кърджали, който минава през курортното селище, недалеч от Хасково. По първоначална информация един човек е със счупена ръка. На място полицаите изясняват причините за инцидента. Вероятно става въпрос за несъобразена с мокрия път и намалената видимост скорост.", "date": "2018.06.28", "title": "Пикап се обърна по таван в Минерални бани"}
{"url": "https://www.monitor.bg:443/bg/a/view/v-smoljan-povishiha-opasnostta-suhopytni-vojski-pomagat-na-naselenieto-103939", "text": "От оранжев на червен стана кода за валежи и гръмотевици за област Смолян, сочи справка на сайта на Националния институт по метеорология и хидрология (НИМХ) при БАН. Валежите в областта ще продължат, като до края на денонощието се очакват нови 20-30 л/кв.м, в отделни райони и повече. Измерените 24-часови количества валеж до 7.30 часа тази сутрин са 50-60 л/кв.м. и с продължаващия валеж обстановката ще се усложни още. Заради това модулно формирование от състава на 101-ви алпийски полк ще окаже помощ днес на населението в Смолян, съобщиха от Министерството на отбраната. Вследствие на обилните валежи в града е обявено бедствено положение. Модулното формирование е от 41 военнослужещи, които със специализирана техника ще изграждат диги на река Черна в кв. Устово в града. Действията им се ръководят от командира на алпийците полковник Димитър Кацаров.  Военнослужещите се включват в спасителните действия след отправена молба от областния управител Недялко Славов.", "date": "2018.06.28", "title": "В Смолян повишиха опасността, Сухопътни войски помагат на населението"}
{"url": "https://www.monitor.bg:443/bg/a/view/nad-70-signala-v-pojarnata-zaradi-navodnenijata-103935", "text": "След обилните дъждове, от началото на деня, в пожарните служби в страната са получени над 70 сигнала, информира МВР. Няма данни за застрашени хора и населени места. Постъпилите сигнали са предимно за територията на Столична община, Пловдив, Пазарджик и Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета. В района на Пловдив екипите са се отзовали на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета. На телефон 112 са подадени 15 сигнала за локални наводнения в Смолян. Основната част от сигналите са концентрирани около речното корито на река Черна.", "date": "2018.06.28", "title": "Над 70 сигнала в пожарната заради наводненията"}
{"url": "https://www.monitor.bg:443/bg/a/view/skarlet-johanson-kandidatstvala-za-gadje-na-tom-kruz-103937", "text": "Холивудската звезда Скарлет Йохансон се забърка в скандал, след като бивш охранител на сциентоложката църква обясни, че актрисата е участвала в кастинг за гадже на Том Круз. Разкритията мъжът направи по време на свое гостуване в предаването Megyn Kelly Today. По думите му, той се натъкнал на списъка с кандидатки за звездата от „Мисията невъзможна“, след като документите по грешка били изпратени към негов принтер. Това се случило скоро след развода на Круз с Никол Кидман. От всички имена, охранителят разпознал единствено Йохансон. „Самата идея човек да кандидатства за връзка е унизителна. Няма да позволя на никого да разпространява слухове,че нямам достатъчно чест, за да избирам сама с кого да бъда“, категорична бе от своя страна екранната Черна вдовица. От сциентоложката църква, която Круз посещава от години, също отрекоха слуховете. Според техен представител, въпросният охранител е имал достъп единствено до няколко камери, заради което нямало как да попадне на такъв списък дори и да е имало такъв.", "date": "2018.06.28", "title": "Скарлет Йохансон кандидатствала за гадже на Том Круз"}
{"url": "https://www.monitor.bg:443/bg/a/view/hor-aleksandrov-razprodade-ndk-103944", "text": "Зала 1 на НДК се оказа тясна за всички желаещи да станат свидетели на пищното шоу на руския хор Александров. Билетите за концерта им на 29 юни са напълно разпродадени, а хората не спират да търсят пропуски. Ансамбълът в момента е на турне из България, като с огромен успех вече преминаха участията им във Варна, Бургас и Пловдив. 120-те музиканти, певци и танцьори пристигнаха у нас веднага след тържествения си концерт на площада до храма \"Св. Сава\" в центъра на Белград. Те гостуваха в западната ни съседка за     в авиокатастрофата в Сочи преди година и половина. Част от ансамбъла е била на специална среща с президента на Република Сърбия. \"Александров\" пристигна в България с възродения си състав и нова програма, посветена на 90-годишнината от създаването на ансамбъла. Българската аудитория ще чуе част от класическия репертоар от военни песни като \"Священная война\", \"День победы\", \"Катюша\", както и стари руски романси като \"Очи Черние\", \"Дорогой длинною\", \"Смуглянка\", \"Вдоль по Питерской\". Зрителите ще се наслаждават и на прекрасни руски танци – казочоци и танц със саби. Сред солистите е и   който е най-добрият изпълнител на популярната песен \"Калинка\". Ансамбълът пътува с огромен реквизит и множество пъстроцветни костюми. Придружавани са от три тира с техническо озвучаване и въздействащо осветление Навсякъде по света Академичният ансамбъл за песни и танци на Руската армия, носещ името на своя основател Александър В. Александров, се смята за една от емблемите на руската култура заедно с Болшой театър, Ермитажа, Третяковската Галерия, Диамантения фонд на Московския Кремъл.  ", "date": "2018.06.28", "title": "Хор Александров разпродаде НДК"}
{"url": "https://www.monitor.bg:443/bg/a/view/luksozen-djip-izgorja-pri-palej-v-pazardjik-103928", "text": "Луксозен джип „Мерцедес“ е изгорял напълно  в малките часове на нощта на улица в Пазарджик.  Основната версия, по която се работи, е че става въпрос за умишлен палеж. Возилото по документи се водело на софиянец, но се ползвало от Кирил Маринков-Лозенеца, осъждан за трафик на жени и стар познайник на органите на реда. Пожарът е избухнал около 3.30 часа. Малко по-късно е угасен от пристигналия на място екип огнеборци със специализиран автомобил. От Областната дирекция на МВР до момента няма официално подадена информация за случилото се. Оттам само потвърдиха, че има такъв пожар и автомобилът е на столичанин. На мястото е направен оглед, води се досъдебно производство.", "date": "2018.06.28", "title": "Луксозен джип изгоря при палеж в Пазарджик"}
{"url": "https://www.monitor.bg:443/bg/a/view/vzriv-i-pojar-ubi-trima-v-bremen-103945", "text": "Трима души загинаха при мощна експлозия рано сутринта, която почти разруши жилищен блок в германския град Бремен, съобщиха службите за спешна помощ, цитирани от ДПА. В развалините са открити телата на 41-годишна жена и 7-годишния й син. Взривът е избухнал в 4.30 ч. местно време, съобщи полицията. Загинала е и 70-годишна жена от съседната сграда, която била обхваната от пламъци след взрива. Той е бил толкова силен, че е разрушил вътрешните стени и са останали само външните носещи, каза говорителят на противопожарната служба Михаел Рихарц. Коли около сградата са пострадали от летящи отломки. Силата на взривната вълна е била огромна. \"Помислих, че е паднал самолет\", каза съсед на загиналите жени. Засега причината за взрива не е ясна, макар че властите подозират, че става дума за изтичане на газ. Жителите на всички къщи в радиус от 100 метра от избухналата сграда са евакуирани. Задействани са около 70 пожарникари.", "date": "2018.06.28", "title": "Взрив и пожар в Бремен - трима загинали"}
{"url": "https://www.monitor.bg:443/bg/a/view/septemvri-se-razdeli-s-bivsh-zavod-za-da-spasi-vajni-obshtinski-imoti-103930", "text": "Общинските съветници в Септември решиха да преобразуват от публична в частна общинска собственост парцела на бившия завод \"Победа\" в града, за да може да бъде продаден и така да се вдигне запора от други общински имоти, като пенсионерски клубове, спортна зала, клуб на ловно-рибарско дружество, на инвалидите и т.н. Заради наследени от предните мандати дългове, частни съдебни изпълнители са наложили запор върху някои стратегически важни общински имоти. След трудни преговори с един от тях е постигната договорка за вдигане на забраната от няколко такива имота, за сметка на придобития преди известно време парцел на бившата фабрика „Победа”.  Според общинари някогашното предприятие пустее и най-разумното е да се намери купувач, който да плати за 42 810 декара площ и сгради, а с парите да бъдат разплатени натрупаните от община Септември дългове. Ако този имот бъде предоставен на ЧСИ в замяна ще бъдат освободени от възбрана други, реално функциониращи към момента сгради, които са в населени места и се ползват по предназначение от много и различни обществени групи, обясни председателят на ОбС Кирил Тодорин. От БСП в ситипарламента в Септември пък отказаха да подкрепят преобразуването на имота, тъй като въпросът не е бил разгледан от постоянните комисии и точката е била внесена в дневния ред на заседанието в последния момент. От червените съветници “За“ предложението на общината гласува единствено олимпийският и световен шампион по борба Георги Мърков.  ", "date": "2018.06.28", "title": "Септември се раздели с бивш завод, за да спаси важни общински имоти"}
{"url": "https://www.monitor.bg:443/bg/a/view/ubiecyt-na-paolo-napuska-zatvora-predsrochno-103929", "text": "22-месеца предсрочно ще напусне затворническата килия Георги Сапунджиев, който на 2 юни 2014 г. с джипа си „Ленд Ровър“ прегази и уби насред Стара Загора пред очите на родителите му 4-годишния Паоло. Мъжът, който получи 6-годишна присъда се възползва от промяната в закона и сам пожела предсрочно освобождаване. Точно 10 минути бяха нужни на съдебния състав, за да вземе в петък решението си, по силата на което след седмица Сапунджиев ще излезе на свобода. Според представителите на затворническата администрация през времето, в което той е бил зад решетките не е допуснал нови прегрешения, дори преминал през психокурс „Отговорни шофьори“. Сапунджиев е работел на територията на научно-изследователския институт по говедовъдство в околностите на Стара Загора, справял се е отлично със задълженията си и се ползвал с авторитет сред съкилийниците, си обявиха надзирателите му. Представителят на прокуратурата настоя до крайния срок на присъдата мъжът да бъде в условията на пробационен режим като на постоянния си адрес в село Змеево има редовни срещи с пробационен служител. От цялата 6-годишна присъда той е изтърпял 4 години и 1 месец, като в този период са включени месеците в домашен арест преди влизането й в сила след потвърждението на ВКС от 9 юли 2015 г. Старозагорският окръжен съд постанови 9 години затвор за Сапунджиев, но размерът бе намален с 1/3 заради заявената от него готовност да признае вината си. Часове преди да стане известно решението на съда за предсрочното му излизане Красимира Иванова, майката на Паоло, написа на личната си страница във Фейсбук: „Хайде сега да си поговорим за правосъдие, закони, наказания. Убиваш дете в ПТП. Осъждат те с цялата строгост на закона - 9 години в затворническо общежитие. Ако не знаете какво е това - ами, общежитие, в което се прибирате задължително да спите. Сутрин ставате, хранят ви и отивате на работа. Сами. Така, осъден си на 9 години, признаваш се за виновен по обвинението и веднага присъдата ти се редуцира с една трета, т.е. става на 6 години. Влизаш в общежитието. Не правиш провинения - например да закъсняваш, да бягаш и тем подобни. И след изтичане на половината от присъдата имаш право да поискаш предсрочно освобождаване за добро поведение. Т.е осъден си на 9 години, реално излежаваш 3. В общежитие. Костите на детето, което си убил не са започнали да гният, а ти се разхождаш и живееш с мисълта, че си си изкупил греха и вината. Е, това е. Честито предсрочно освобождаване „г-н“ Сапунджиев.“ Смъртта на момченцето стана повод за многохилядни демонстрации по улиците на Стара Загора в продължение на няколко дни. Протестиращите настояваха за възможно най-тежкото наказание. Повече от две години лобното място бе обсипано с цветя и детски играчки. Днес там има само поовехтяло възпоминание. За Паоло напомня малка чешмичка в близост до кварталната градинка, където той си е играел с близначката си Анжела. На 14 февруари м.г. Красимира Иванова се сдоби с момиченце, което бе кръстено Бела. И то като предните две деца е заченато чрез ин-витро процедура. хххх Окръжната прокуратура протестира определението на състав на старозагорския окръжен съд за предсрочно освобождаване от затвора на осъдения на 6 години за тежко пътно-транспортно произшествие Георги Сапунджиев. Протестът бе оповестен само няколко часа след края на откритото за медиите заседание,  на което прокуратурата настоя след освобождаването на Сапунджиев той да бъде поставен в режим на пробация до края на наложеното му наказание след 1 година и 10 месеца.Това искане бе прието. От окръжния съд отказаха коментар, предстои протестът да бъде разгледан от Апелативния съд в Пловдив. Юристи с дългогодишна практика коментираха анонимно, че най-вероятно протестът е заради появилите се остри реакции в социалните мрежи", "date": "2018.06.28", "title": "Убиецът на Паоло напуска затвора предсрочно"}
{"url": "https://www.monitor.bg:443/bg/a/view/bedstveno-polojenie-v-smoljan-pojarnata-v-gotovnost-v-cjalata-strana-obzor-103926", "text": "Бедствено положение заради поройните дъждове и придошлите към населените места води бяха обявени в Смолян и Чепеларе. Кметът на Смолян Николай Мелемов обяви бедствено положение от 11.30 часа днес. Той заяви, че река Черна е преляла на няколко места – при КАТ, при ПБЗН, в Устово и се е наложило да се обяви извънредното положение. Екипи изграждат спешни диги по реката. Река Черна е наводнила сградата на ПБЗН, обществени сгради, складове, частни имоти. \"Магистралата е непроходима и затворена за движение. Има и много наноси по улиците в града от дерета. В района на кино „Дружба“ дерето и изнесло пръст и чакъл на пътя и движението е затруднено“, каза Мелемов. В Чепеларе при долна лифтова станция на Мечи чал дере е излязло и е заляло целия главен път в началото на града. От подхода от Смолян пътят е наводнен, трябва да се кара много внимателно, алармира кметът на Чепеларе Славка Чакърова. \"Правим диги в района на църквата \"Света Богородица\", диги се издигат и край фабриката за ски, има свлачища към повечето села. Навсякъде сме пратили екипи, които освобождават пътищата от земните маси. Най-тежко е в самия град, където доста сериозно се покачва нивото на река Чая. Гражданите са предупредени да си премахнат складираните близо до реката дърва за огрев. Служители на фабриката за ски наблюдават нивото на реката край завода, тъй като остава малко водата да се надигне над нивото й, добави кметицата. В 15.30 часа от Агенция \"Пътна инфраструктура\" обявиха, че е ограничено движението по пътя Чепеларе – Проглед поради свличане на наноси върху пътното платно. Обходният маршрут е: Смолян - Девин - Кричим - Пловдив и обратно. В района важат и други  . Обилните дъждове в страната са наводнили приземни етажи, мазета и части от уличната инфраструктура в Бургас, Хасково и Пловдив, информира МВР. В района на Средец пожарни екипи са отводнили 12 къщи и дворове. Прелял микроязовир е залял част от пътя Харманли-Тополовград, при отбивката за село Коларово. Дванадесет сигнала за наводнени мазета и два подлеза са получени и в пловдивската пожарна служба. Много кръстовища и възлови булеварди в Пловдив осъмнаха наводнени с около 30-40 сантиметра вода. Критичните участъци за автомобили бяха кръговото на пътен възел „Скобелева майка”, пътят под ж.п. моста до Гребната база, както и булеварди в кв. „Кючук Париж”. Колите преминаваха на риск, за да не търсят обиколни маршрути. В същото време отдалеченото на около 20 км от Пловдив градче Съединение потъна във вода. Всички улици се превърнаха в реки, каза за \"Монитор\" кметът на община Съединение Атанас Балкански. Той уточни, че на всеки два часа се събира кризисния щаб, за да се прецени дали да бъде обявено частично бедствено положение. Междувременно от община Пловдив обявиха, че изпълняват спешни мерки срещу дъжда и наводняването на улици, като екипи на „Чистота” отстраняват боклуците от дъждоприемните шахти. Ако обаче върху шахтите има паркирани коли, ще ги местят с „паяци”, бяха категорични от община Пловдив. Поройният дъжд, който причини наводнения в някои ниски участъци в Пазарджик, временно затвори за движение улица „Стефан Караджа“ в областния град. Като цяло спокойна е била тази нощ и без сигнали за наводнения вследствие на валежите за огнеборците в областта. Целият състав на пожарната служба в страната е в готовност за реакция във връзка с обявения код за опасно време. За днес е обявен оранжев код за опасно време за цялата страна, с изключение на Видин, където кодът е жълт. Прогнозата е за интензивни и обилни валежи, като на места количеството им ще надхвърли 50 литра на кв.м. Директорът на пожарната Николай Николов ще посети няколко области в централната част на страната. На място той ще оцени предприетите превантивни дейности и организация от пожарните служби по места, както и координацията между всички съставни части на Единната спасителна система. Подобна оценка ще бъде извършена и от старши комисар Красимир Шотаров, директор на Дирекция „Оперативни дейности“ - ГДПБЗН, който ще бъде в области на юг от Стара планина. Посещенията са по разпореждане на вътрешния министър Валентин Радев. Припомняме, че организацията по преглед на превантивните мерки във връзка с очакваното усложняване на метеорологичната обстановка в страната бе предприета преди дни по указание на министър-председателя Бойко Борисов.", "date": "2018.06.28", "title": "Бедствено положение в Смолян и Чепеларе заради наводнения (ОБЗОР + СНИМКИ)"}
{"url": "https://www.monitor.bg:443/bg/a/view/merkel-sydbata-na-evropa-e-postavena-na-karta-103927", "text": "Канцлерът Ангела Меркел заяви днес пред германския парламент, че съдбата на Европа е заложена на карта заради миграционния въпрос, съобщиха световните агенции. \"Европа е изправена пред много предизвикателства, но предизвикателството, свързано с мигрантския въпрос, може да е решаващо за бъдещето на Европейския съюз\", каза тя, преди да замине за днешната среща на върха в Брюксел. В речта си пред парламента тя призова за мултилатерализъм, вместо за едностранни действия от страна на отделните страни членки на ЕС, защото в противен случай \"никой повече няма да вярва в системата от ценности, която ни направи силни\". Меркел призова за сключване на споразумения за прием на мигранти с африкански страни по модела на сделката с Турция и добави, че с намаляването на броя на мигрантите трябва да бъде върнат по-стриктният имиграционен контрол отпреди 2015 г. Канцлерката каза, че НАТО остава от ключово значение за отбраната на Германия, въпреки напреженията в алианса, и че Европа трябва да продължи диалога със САЩ за избягване на търговска война. Тя говори и за необходимите реформи в еврозоната. Гръцката програма, подобно на други, бе голямо предизвикателство, но можем да кажем, че еврото е стабилно. Тези програми вече приключиха, страните от еврозоната са конкурентоспособни. Бе свършена добра работа и бе даден добър пример за европейска солидарност, каза Меркел. \"Но все още има нужда от реформа. Затова се споразумяхме с Франция да работим заедно\" за разработване на европейски стабилизационен фонд и вид европейски валутен фонд за избягване на потенциални кризи, каза Меркел.", "date": "2018.06.28", "title": "Меркел: Съдбата на Европа е поставена на карта "}
{"url": "https://www.monitor.bg:443/bg/a/view/mikrojazovir-prelja-i-navodni-vinarska-izba-kraj-harmanli-103933", "text": "Микроязовир преля на територията на община Харманли и заля пътя за Тополовград. Наводнено е мазето на винарната „Малката звезда“, съобщиха от службата за борба с пожари и бедствия. В помещението се съхранява готовата продукция с вино. Щетите за производителя тепърва ще се изчисляват, но при всички случаи те са за десетки хиляди лева. Проливният дъжд се излива второ денонощие над Хасковска област. Най-силно вали в Ивайловград, където снощи отново са паднали 72 литра на квадратен метър. В кметството непрекъснато постъпват сигнали за критични ситуации. Мост в града е затворен, заради несигурни основи. Трудно достъпни са две села в общината - Меден бук и Дюлева махала. Пътищата до тях са изронени, на места дори са отнесени от водата – съобщи кметът на общината Диана Овчарова. В общината е обявено частично бедствено положение, което се очаква да бъде отменено до края на деня в четвъртък. В съседната община Маджарово има четири села без вода заради придошли води.", "date": "2018.06.28", "title": "Микроязовир преля и наводни винарска изба край Харманли"}
{"url": "https://www.monitor.bg:443/bg/a/view/vsichko-za-ofisa-v-edno-buro-103920", "text": "Компанията Cemtrex, доскоро не е бе известна с производството на офис оборудване, но това не и е попречило да създаде „най-модерната работна станция на пазара”. Освен всичко, с което е оборудван, SmartDesk включва и система за управление чрез жестове, подходящо наречена Stark Gesture System. Този футуристичен дизайн притежава и подобаващ хардуер, като трите 24-инчови екрана предоставящи контрол посредством докосване или жестове, VOIP съвместим цифров телефон с Bluetooth слушалки, безжично Qi зарядно за телефони, вградени 1080p скенер за документи и клавиатура / тракпад.  Cemtrex се надява, че потребителите, които се оплакват от плетеницата от кабели, ще останат доволни, тъй като от SmartDesk използва One Single Wire и излиза само един кабел или по-точно два, ако се използва и Ethernet порта. SmartDesk определено е много, много подреден. Клавиатурата, тракпадът и Qi зарядното за  телефони са вградени в плота н бюрото, скенерът е вграден в рамката на монитора, а компютъра и USB портовете, 1 USB 3.1 тип C, 2 USB 3.1 тип A и 2 USB 2.0, са добре подредени отдолу. Дори и Bluetooth слушалките разполагат със собствено малко отделение.   Разбира се, SmartDesk разполга с някои интересни интегрирани технологии, но за някои, цялата тази елегантна интеграция може да представлява проблем. Промяната на спецификациите е почти невъзможна, като ремонтите и актуализациите може да се окажат трудни, защото SmartDesk е изграден около конкретен хардуер.      ", "date": "2018.06.28", "title": "Всичко за офиса в едно бюро"}
{"url": "https://www.monitor.bg:443/bg/a/view/delo-za-poboj-se-tochi-15-g-103931", "text": "Дело за масов побой и повреждане на чужд автомобил е продължило 15 г., 2 месеца и 17 дни и е прекратено поради изтичане на абсолютната погасителна давност, съобщиха от Инспектората на ВСС. То било установено при проверка на 128 заявления от граждани за   забавени дела, извършена в периода 1 януари - 31 март т.г. Производството е сред 38-те основателни заявления по наказателни дела. През юни 2002 г. в оряховско село трима мъже били пребити с ритници и удари с ръце от двама установени и други неизвестни извършители. Колата на единия от пострадалите е била помляна след удари с дървена бухалка и метални пръти – били счупени всички стъкла и фарове, а купето е било нагънато. Причинените вреди по лекия автомобил са били 3904 лв. Досъдебното производство продължило 12 г. и 7 месеца. За първи път делото е внесено с обвинителен акт в съда  през юни 2009 г. - 7 години и 13 дни след образуването му. След това то два пъти е връщано за отстраняване на допуснати съществени процесуални нарушения – през 2009 г. от първоинстанционния Районен съд – Оряхово, и през 2012 г. от въззивния  Окръжен съд – Враца. През 2013 г. в Инспектората към ВСС е постъпила жалба от един от пострадалите с оплаквания за продължителността на наказателното производство. В съдебната фаза са установени нарушения при разглеждането на образуваното през 2009 г. дело от Районен съд – Оряхово. Производството продължило близо 2 г. и 7 месеца. Проведени били 19 съдебни заседания, в 11 от тях не е даден ход и те са отлагани поради неявяване на защитниците на подсъдимите, свидетели и вещи лица. Причините за неявяването им са различни – например защитник е имал служебен ангажимент като председател на Общински съвет. Два пъти един от двамата подсъдими не се явил поради инциденти на пътя – спукана гума и претърпяно пътно-транспортно произшествие час преди съдебното заседание. Съдията-докладчик не е предприел своевременни действия за призоваването и осигуряване присъствието на лицата, което проточило производството с година. В резултат на всички забавяния делото е прекратено през август 2017 г. от Районен съд – Оряхово поради изтичане на абсолютния давностен срок за наказателно преследване.    ", "date": "2018.06.28", "title": "Дело за побой се точи 15 г."}
{"url": "https://www.monitor.bg:443/bg/a/view/chaj-ot-kopyr-spira-diarijata-103886", "text": "Като един от доказаните методи срещу диарията, която е типично лятно заболяване, е чаят от копър. За целта могат да се ползват както самото растение, така и семената. Ако ползвате свеж копър, е необходимо да нарежете на ситно 1 супена лъжица от подправката и да я варите 2-3 минути. Оставете да изстине в горещата вода още около 2 минути. Можете да пиете така приготвения чай с мед, който подсилва затягащия ефект. Тази напитка срещу разстройство е напълно безвредна за деца. Освен, че спира диаритичните пристъпи, копърът етерично масло и флавоноиди, които успокояват червата, тъй като притежават силно спазмолитично действие. По тази причина педиатрите я препоръчват и при бебешки колики, но в такъв случай тя се дава на детето подсладена със захар, тъй като медът провокира алергични реакции до 2-годишна възраст. Семената кимион имат същия противодиаричен ефект. Настойката от тях се приготвя по същия начин – 1 чаена лъжичка се вари в 300 млл вода, докато останат около 200 млл. Спирането на диарията обаче е само първата част от лечението. Следващата стъпка, която често пъти мнозина пренебрегват, е да бъде възстановена раздразнената лигавица за червата. Това можете да направите без да харчите пари за скъпи таблетки, като си приготвите чай от така популярната в България подправка сминдух. Това растение съдържа стероидни сапонини, слузни и горчиви вещества, малко етерично масло и витамини. Същевременно, то подобряват апетита и помагат на организма да се възстанови от изтощително заболяване. Подобно действие има и жълтият кантарион. Той обаче има фотосенсибилизиращо действие, от което кожата пигментира, когато се излага на слънце. Затова, фитотерапевтите не препоръчват той да бъде приеман, когато човек е решил да отиде на море или в планината, където слънцето е силно.", "date": "2018.06.28", "title": "Чай от копър спира диарията"}
{"url": "https://www.monitor.bg:443/bg/a/view/bsp-iska-spirane-na-koncesijata-na-letishteto-gerb-garantirame-prozrachnost-103924", "text": "БСП са против даването на летище София на концесия и искат спиране на процедурата. Това стана ясно от изказване на соцдепутата Георги Свиленски. По думите му летището е най-печелившото българско дружество и няма защо да се дава на концесия. Свиленски коментира, че точката е вкарана като извънредна на заседанието на МС. Летище София е обект от национална сигурност , припомни той и уточни, че БСП с всички средства ще се постараят тази концесия да не стартира. „Няма как това решение да бъде взето без знанието на българския парламент\", припомни Свиленски. Именно затова БСП внася искане за незабавно предоставяне на условията за концесията на депутатите, както и проект за спиране на решението на МС за стартиране на процедурата за концесия.   Той обяви, че на летището са започнали съкращения на работниците. Свиленски припомни, че с концесията на авиопорта се цели спасението на БДЖ и че вече е изтекъл срокът за споразумение с кредиторите на компанията. Така по думите му сградата на БДЖ ще бъде продадена, а 1200 вагона за запорирани. На свой ред транспортният министър Ивайло Московски дойде в парламента, за да разясни казуса и да успокои, че няма проблем с процедурата. Той обясни, че документацията е над 2000 страници, ще бъде публикувана и във вестника на ЕС, за има равен достъп до всички потенциални участници. По думите му няма проблем и депутатите от БСП да получат документите. „Спазваме коректно закона за концесиите.Концесията в никакъв случай не означава смяна на собствеността. Собствеността на летището си остава публично-държавна през цялото време на концесията, както е с летищата във Варна и в Бургас, които колегите от БСП са концесионирали и аз искам да ги поздравя за това.Това са едни успешни концесии“, увери Московски. Министърът отрече да има масови съкращения на летището. Точно обратното – последните месеци били назначени около 100 човека. „Нека не спекулираме за една нормална практика, каза министърът по въпроса за концесията на летището. Гарантираме, че ще има пълна прозрачност при процедурата“, заяви Московски. Той коментира и ситуацията с БДЖ и обясни, че се водят преговори с кредиторите. По думите му такова споразумение ще има към днешна дата. Все още се уточнява размерът на наказателните лихви, които ще бъдат намалени. Няма да има продажба нито на активи,  нито на вагони, нито на сградите на БДЖ, беше коментарът на министъра. Той уточни, че има уговорка с финансовия министър сумата да бъде предоставена като безлихвен заем от бюджета.", "date": "2018.06.28", "title": "БСП иска спиране на концесията на летището, ГЕРБ: Гарантираме прозрачност"}
{"url": "https://www.monitor.bg:443/bg/a/view/nankov-ochakvame-aktivizirane-na-svlachishta-103932", "text": "Язовирите и реките са в отлично състояние, очакваме влошена обстановка от гледна точка на активизирали се свлачищни процеси. Това каза министърът на регионалното развитие и благоустройството Николай Нанков пред журналисти във връзка с националната обстановка предвид проливните валежи през последните дни. Деветте язовира, стопанисвани от Министерството на регионалното развитие и благоустройството по линия на ВиК дружествата, са в отлично състояние. Два от тях от вчера контролирано изпускаме – „Христо Смирненски“ до Габрово и „Ново Панчарево“ до Бургас. Още миналия петък пуснахме писмо до ВиК управителите да следят на денонощен режим водните нива. Така че с питейно-битовите язовири проблем няма“, посочи Нанков. Речните корита на 500 метра след тях са почистени и нормално проходими и се следят постоянно, осигурена е нормална проводимост на речните легла. „По линия на свлачищните процеси – имаме няколко новообразували се и новоактивизирали се свлачища в Родопите и в Самоковско. Очакваме влошена обстановка от гледна точка на активизирали се свлачищни процеси. Но колегите от Агенция „Пътна инфраструктура“ са в деноощен режим на следене и на реагиране при необходимост\", каза още той.", "date": "2018.06.28", "title": "Нанков: Очакваме активизиране на свлачища"}
{"url": "https://www.monitor.bg:443/bg/a/view/mahat-6-nezakonni-zavedenija-ot-neohranjaemi-plajove-v-shkorpilovci-103923", "text": "Шест незаконни заведения трябва да бъдат премахнати от неохраняемите плажове в Шкорпиловци, съобщи днес при проверка на място министърът на туризма Николина Ангелкова. Четири от тях са на плажа \"Шкорпиловци юг\", а две - на \"Шкорпиловци север\". Тя уточни, че щом плажа е неохраняем и съответно няма одобрена схема обектите трябва да се премахнат като незаконни. Министърът обясни, че незабавно ще бъде сезиран кметът на община Долни чифлик, за да стартира процедура по премахване. Ангелкова уточни, че за двата неохраняеми плажа предстоят търгове и ще се види дали ще се явят желаещи да ги стопанисват. Освен стопанисваните плажове министерството ще продължи проверките и на неохраняемите. Тя обясни, че са предложени промени в закона и да има специално административно наказание и глоби по отношение на неохраняемите плажове.", "date": "2018.06.28", "title": "Махат 6 незаконни заведения от неохраняеми плажове в Шкорпиловци"}
{"url": "https://www.monitor.bg:443/bg/a/view/jelio-bojchev-napuska-rykovodstvoto-na-bsp-skoro-i-parlamenta-103918", "text": "Социалистът Жельо Бойчев напуска ръководството на парламентарната група на БСП, а скоро и Народното събрание и политиката въобще. Това потвърди официално лидерът на БСП Корнелия Нинова в кулоарите на парламента. Червеният депутат не иска вече да е част от ръководството на ПГ на БСП, но не си е поставил краен срок кога точно ще напусне и парламента. Той мотивира решението си с лични мотиви. Самата Нинова пък обясня, че ще остане член на БСП и ще помага на градската организация на партията в София. По думите й той ще се занимава с бизнес и определи постъпката му като почтенна, тъй като не искал да бъде в конфликт на интереси. „Няма драма. Желае да напусне ръководството на парламентарната група, скоро време и парламента и политиката изобщо. Решил е да си развива живота в друга посока. Опитахме се да го разубедим, защото е изключително качествен и ценен колега. Това е негово решение, иска да се занимава с нещо друго, а не с политика. Ще ни липсва и съжаляваме”, каза Нинова. Самият Бойчев обясни, че няма проблем с ркъводството на партията, нито с колегите от групата. „Това е лично решение, свързано с осмисляне с какво ще се занимавам оттук нататък. Не съм си поставял срокове. Оставам член на БСП и депутат“, каза той. Прекалено дълго време съм в БСП, за да си помисли някой, че няма да бъда ангажиран оттук нататък и да помагам на партията\", заяви още Бойчев, на въпрос дали ще остане в Националния съвет на БСП. И Нинова и Бойчев отрекоха напускането му да има нещо общо с казуса със земеделския съюз, който също напусна коалицията. БСП тепърва ще решава кой да замени Бойчев в ръководството на БСП в парламентарната група.", "date": "2018.06.28", "title": "Жельо Бойчев напуска ръководството на БСП, скоро и парламента"}
{"url": "https://www.monitor.bg:443/bg/a/view/cipras-gotov-da-primere-bejancite-na-merkel-103925", "text": "Гръцкият министър-председател Алексис Ципрас е готов да сключи споразумение с германската канцлерка Ангела Меркел, което да направи по-лесно за Германия да връща кандидати за убежище в други европейски страни. По този начин намиращата се в трудно положение Меркел получава важна подкрепа преди решаващата среща на върха на ЕС тази седмица, писа в. \"Файненшъл таймс\". Гръцкият премиер каза в интервю за британския ежедневник, че е отворен за специална сделка с Берлин за ограничаване на \"вторичното движение\" на бежанци, които пристигат на южната граница на ЕС, но после се отправят на север към Германия. Германската канцлерка е подложена на засилен натиск от своите баварски коалиционни партньори да убеди правителствата да ускорят процедурите за връщане на кандидати за убежище, които вече са регистрирани в други страни от ЕС. Те заплашват да развалят коалицията, ако Меркел не постигне резултати в края на този месец. \"Не се притесняваме от факта, че може да имаме някои връщания от Германия, ако това ще помогне, за да отправим сигнал към контрабандистите (че Европа се заема с незаконните миграционни потоци)\", заяви Ципрас. Според него сегашните правила за разпределяне на отговорността за кандидатите за убежище - т. нар. Дъблински регламент, са \"нежизнеспособни\". Лидерите от ЕС се събират днес в Брюксел на втора среща на върха за пет дни. Основна тема на нея ще бъде миграционната политика и по-конкретно нуждата на Меркел да измъкне отстъпки от другите страни. Макар че главният приоритет на Германия е да постигне сделка с Италия за приемане обратно на кандидати за убежище, евентуално споразумение с Гърция ще бъде от полза за Меркел, която отчаяно се стреми да покаже, че преговорите с другите правителства могат да дадат резултати. Нейните затруднения у дома, съчетани със заплахите на новото популистко правителство в Италия да не спазва Дъблинските правила, разкриват политическите разделения, които сега застрашават бъдещето на Шенгенската зона, коментира \"Файненшъл таймс\". Дипломати от ЕС казват, че Германия прави опити за сключване на двустранни споразумения с Италия, Гърция и всичките си съседи, което може да включва предлагане на финансови стимули на държавите от предната линия, понасящи тежко бреме във връзка с миграцията. Според Ципрас евентуално споразумение с Германия няма да окаже значително въздействие върху Гърция, като се има предвид, че само между 50 и 100 човека, търсещи убежище, прекосяват месечно северната й граница. Той обаче даде да се разбере, че евентуална сделка ще бъде свързана с желанието на Атина да уреди ситуацията с разделените мигрантски семейства, от които някои хора са блокирани на гръцка територия, а други са заминали на север. По думите му в момента в Гърция има 2500 човека от подобни разделени семейства. Ципрас, чието правителство миналата седмица сключи важна сделка за облекчаване на дълга с Германия и другите страни от еврозоната, заяви, че залозите в дебатите за миграцията са високи. \"Мисля, че дилемата пред нас е по-сериозна от . . . споразуменията за вторичното движение\", каза той. \"Дилемата пред нас е каква Европа искаме?\", заяви гръцкият премиер. \"Трябва да намерим начин, в рамките на международното право, да споделим бремето и да премахнем това несправедливо положение, в което са страните от предната линия, но и Германия\", каза Ципрас. \"Защото не е справедливо всички тези хора да отиват в Германия, ако смятаме, че това е европейски проблем\", заяви той. Италия пренебрегна съществуващите правила за миграцията преди срещата на върха на ЕС, като настоя бежанците да бъдат разпределяни в Европа, пише британският в. \"Таймс\". Италианският министър-председател Джузепе Конте беше аплодиран вчера в парламента, когато заяви: \"Който стъпва на италианска земя, стъпва на европейска земя. Италианските брегове са европейски брегове.\" Изказването му ще предизвика напрежение в отношенията с другите страни от ЕС, коментира изданието. Конте заяви пред депутатите, че ще направи така, че срещата на върха на ЕС днес и утре в Брюксел да бъде повратен момент за миграционната политика. \"Страната на пристигане не трябва да бъде длъжна да разглежда молби за убежище за всички други\", каза той. Италия отдавна се противопоставя на Дъблинските правила, които задължават мигрантите да подават молба за убежище в първата европейска страна, в която влязат, и критикува съседите си, че пренебрегват споразумението от 2015 г. за приемане на квоти от мигранти. Италиански дипломатически източник заяви, че Рим би се съгласил на декларация от срещата на върха само ако другите страни членки се съгласят да отворят пристанищата си за приемане на спасени мигранти. Настояването на Конте за разпределяне на новите мигранти в ЕС ще направи още по-трудно положението на Меркел, която иска да постигне на срещата на върха сделка за контрол на миграцията. Тя се надява, че това ще спре бунта на нейните баварски коалиционни партньори, който заплашва да срине правителството й, отбелязва \"Таймс\".", "date": "2018.06.28", "title": "Ципрас готов да приеме бежанците на Меркел "}
{"url": "https://www.monitor.bg:443/bg/a/view/morskata-sol-zazdravjava-stavite-103884", "text": "Морската сол заздравява ставите, тя е и отлично средство срещу целулита. За целта се препоръчват вани с нея два пъти седмично. За изглаждане на портокаловата кожа допълнително се прилага обтриване с нея с помощта на грапава ръкавица или гъба. Ваната с морска сол подпомага и извеждането на токсините от тялото. За по-добър ефект се препоръчва и осоляване на ястията и салатите с нея. Тя е доказано средство за облекчаване на възпалени синузити или тривиална хрема. За тази цел се прилага под формата на инхалация. Естествената морска сол е изключително полезна за човека. Малцина знаят, че нейният състав е най-близък до кръвната плазма – съдържа съдържа всички необходими химически елементи, общо 64 на брой. Сред тях са така необходимите за доброто здраве мед, калий, натрий, калций, магнезий, фосфор, желязо, манган, цинк, хром, селен, сяра, силиций, бром и йод. Тези минерали съдействат на клетките да извлекат полезните вещества от храната, да ги превърнат в подходящи за усвояване и да формират клетъчните мембрани. Същевременно, те подобряват и предаването на нервните импулси, подпомагат кръвосъсирването, балансират нервната система и регулират хормоналния обмен. Неслучайно морската сол е широко застъпена във френската кухня. Тя се използва приоритетно още от шведите, германците, норвежците и холандците. Тя се образува чрез изпаряване на морската вода под въздействието на слънцето и вятъра. След събирането и изсушаването й към нея не се прилагат агресивни технологии за обработка, а това запазва максимално полезните й свойства, тъй като в нея се запазват биологично активните вещества.", "date": "2018.06.28", "title": "Морската сол заздравява ставите"}
{"url": "https://www.monitor.bg:443/bg/a/view/kevr-i-sdelkata-za-ch-ez-skaraha-deputatite-103921", "text": "Докладът на КЕВР за миналата година и сделката за покупката на ЧЕЗ скараха депутатите и нажежиха страстите в парламента. Всичко започна с изказването на лидера на БСП Корнелия Нинова, която припомни, че в началото на годината е избухнал скандала с покупката на ЧЕЗ от Интерком България, което пък било причина и за законови поправки,  с които се дава право на КЕВР да се намесва при такива сделки. Именно в тази връзка Нинова попита шефа на КЕРВ Иван Ивано дали са обсъждали казуса и има ли някакво решение  на комисия – ще спрат или не сделката за ЧЕЗ. Тя дори припомни, че от БСП са сезирали комисията като са внесли подписка с 200 000 подписа на български граждани. Това предизвика намесата на лидера на „Воля“ Веселин Марешки, че няма решение, както и по казуса с „Техноимпекс“ , в чието приватизиране Нинова е участвала. „такава държава сте създали. Вие сте част от нея“, каза Марешки. Така спорът вместо за работата на КЕВР и ЧЕЗ се измести в размяна на реплики между БСП и Воля и процедурни забележки към Емил Христов, който ръководеше заседанието. „Положихте всички усилията да ме омаскарите“, каза Нинова по казуса с Техноинпекс и уточни, че редица институции – ДАНС, градската и главната прокуратура са казали, че тя е невинна. „Кой ми го казва това за Техноимпекс – човек със свален имунитет и няколко дела“, каза Нинова по адрес на Марешки. „Няма да допусна хора, които са ограбили България да ми бъдат цензура“, отвърна и Марешки. Положението за кратко се успокои, а шефът на КЕВР Иван Иванов обясни, че законът не дава критерии, по които комисията да се произнесе, още по-малко се взима в предвид дали въобще има кадрови потенциал да го направи. В тази връзка той припомня, че става дума за сделки, които засягат общестения ред и националната сигурност. По думите му обаче националната сигурност е обект на други институции, а не на КЕВР. „Нито един регулаторен орган в Европа няма правомощия да се произнесе предварително по сделка от частен характер“, каза Иванов. Същото становище изрази и Делян Добрев от ГЕРБ. Рамадан Аталай от ДПС пък припомни, че само тяхната партия не са гласували за закона и се обърна към БСП – „ГЕРБ ви подведоха да подкрепите националистите и да приемете закон, който няма критерии.  На основание на какви критерии КЕВР ще се поизнесе, гледайки тавана ли?“. Последва обаче втори рунд размяна на реплики между БСП и „Воля“ чрез използване на процедури и лични обяснения,  а социалистът Драгомир Стойнев дори определи Марешки като „палячо“. Тук се намеси Антон Кутев, който помоли да се изясни при какви условия депутатите имат право на лични обяснения , припомняйки как преди дни Волен Сидеров „подскачал“ и не разрешавал такова на соцлидера Корнелия Нинова. Това на свой ред предизвика реакция от страна на патриотите – Юлиян Ангелов, като двамата с Кутев бяха пред спречкване. Накрая Кутев напусна залата, след намесата на квесторите. В заключение Корнелия Нинова заяви, че КЕВР всъщност публично е оспорила закон, приет от парламента, а група – ГЕРБ, е призовала да не се изпълнява, определяйки закона за бланкетен. „Такъв шамар се удари днес на парламентаризма“, каза Нинова. В крайна сметка докладът за работата на КЕВР за 2017 година бе приет със 102 гласа ‚за“, 48 „против“ и само 4 „въздържал се“.", "date": "2018.06.28", "title": "КЕВР и сделката за ЧЕЗ скараха депутатите"}
{"url": "https://www.monitor.bg:443/bg/a/view/fandykova-obstanovkata-v-sofija-e-normalna-103919", "text": "Обстановката в София е нормална. Във връзка с очакваните обилни валежи следим нивата на всички язовири. Това заяви кметът на София Йорданка Фандъкова преди началото на заседанието на СОС.  “Създали сме организация за непрекъснато следене на нивата на общинските язовири на територията на Столична община. Дежурят екипите на Столичния инспекторат и Аварийно-спасителното звено реагират за завирявания на шахти и оттоци. Работиха от сутринта на три точки във връзка със завирявания. Като цяло обстановката е нормална\", каза Фандъкова. Тя каза, че екипи следят рисковите места и подлези в града. По-рано от “Московска” 33 съобщиха, че през нощта мобилни екипи са извършвали обходи. Продължава и контролираното изпускане на водни количества от общинските язовири \"Мърчаево\", \"Мрамор\" и \"Суходол\". Реките са с повишени нива, но няма опасност от разливи, уточниха от общината. Оттам припомнят строителните фирми да обезопасяват обектите си.", "date": "2018.06.28", "title": "Фандъкова: Обстановката в София е нормална"}
{"url": "https://www.monitor.bg:443/bg/a/view/izrod-gyrmi-po-domashno-kuche-103922", "text": "Неизвестен стреля по домашно куче в Златарица. Сигналът за престъплението е подаден на тел. 112 в сряда в 18.50 ч. По данни на подателя на сигнала, той чул изстрел и когато излязъл на улицата видял пред дома собственото си куче, простреляно в гърба, но все още живо. Кучето веднага е откарано на ветеринарен лекар и след оказаната му медицинска помощ сега се лекува в домашни условия. След получаването на сигнала, служители от районното управление на МВР в град Елена водят разследване и издирват неизвестния стрелец, направил опит да убие невинното животно.", "date": "2018.06.28", "title": "Изрод гърми по  домашно куче"}
{"url": "https://www.monitor.bg:443/bg/a/view/glavnijat-sekretar-na-vss-vstypi-v-dlyjnost-103917", "text": "Главният секретар на Висшия съдебен съвет Силвия Илиева официално встъпи в длъжност на 27.06.2018 г., съобщиха от съвета. Тя бе назначена с решение на Пленума на Висшия съдебен съвет по протокол на 14.06.2018 г. Силвия Илиева е магистър по право и по международни отношения – право на Европейския съюз, има над 19 години юридически стаж, половината от който в Администрацията на ВСС. В периода 2005 – 2014 г. е била служител в Администрацията на ВСС, включително като директор на дирекция „Правна“ и директор на дирекция „Атестиране на магистрати“, била е и и.д. „главен секретар“ на ВСС.", "date": "2018.06.28", "title": "Главният секретар на ВСС  встъпи в длъжност"}
{"url": "https://www.monitor.bg:443/bg/a/view/skulpturite-na-georgi-marinov-izkustvoto-da-si-voin-103905", "text": "Втора самостоятелна изложба „Скулптура” открива Георги Маринов днес в столичната галерия „Българи”. Той е тазгодишният носител на голямата награда за скулптура на „Алианц България” в шестото издание на националния конкурс. Експозицията е по повод на неговата 50-годишнина. В „Скулптура” Георги Маринов е подбрал само 10 свои пластики от гранит, метал и витошко габро (черен гранит), правени по различно време. Все пак изложбата не носи ретроспективен характер, защото тя не цели да представи цялостно различните търсения на автора, които през годините минават през различни стилове и техники на рисуване, обяснява той. Липсва и една основна част от творчеството на Маринов – живописта, на която той посвещава 10 самостоятелни изложби. Как съвместява пластиката и живописта? „Живописта и скулптурата са много различни посоки в изкуството - разказва Георги Маринов. - Пластиката е много по-сложна като направа. Но една живопис, ако е добре изпълнена, И може да я гледаш с години”. Георги Маринов показва изключително постоянство в темите, които го вълнуват още от студентските години, като например „Воин”, „Традиции” и „Пътуване във времето”. Новата изложба наистина е своебразно пътуване във времето, защото той открива първата си самостоятелна експозиция за скулптура точно преди 20 години в галерия „Стълбата”, където освен пластики показва и рисунки. Още тогава започва да го занимава темата за воина и за прехвърлянето през пространството и времето, които дават началото на големи цикли, озаглавени „Воин”, „Отломки от времето”, като последният впоследствие се трансформира в „Пътуване във времето”. „Темата за воина я разглеждам повече като обърната навътре към - обяснява Маринов. – Затова трябва да си подготвен, да предвидиш всички обстоятелства, да ги обърнеш в своя полза. В това се състои изкуството да си воин”. По отношение на пътуването във времето, което той непрекъснато рисува, разсъждава така: „Във всички времена има константи, които винаги са в основата, върху която се гради нашето битие. Осъзнати и неосъзнати.” Ваятелят признава, че първоизточникът за вдъхновение при него е скулптурата, по която се увлича отрано. Заради това учи скулптура и керамика в приложното училище в Троян, а после завършва специалност „Скулптура” в Художествената академия при проф. Борис Гондов. „Най-голямо въздействие са ми оказали Андрей Николов, Иван Лазаров, Емил Попов и Ангел Станев, който откри първата ми самостоятелна изложба скулптура - признава той. – Това бяха бели лястовици, които вкараха по-различно мислене. Те бяха от течението на постмодернизма, както тогава бе известно в Западна Европа.” Мнозина познават Георги Маринов като управител на галерия „Българи”, на която отдава 15 години от своя живот. Така освен скулптор и живописец, той се изявява и като галерист. „Трите не ми пречат да ги съчетавам, защото човек извлича положителни неща от всяко едно от тях. Галерията допълва търсенията ми в изкуството. Съприкосновението с толкова много автори през годините, сблъсъкът с толкова много творби няма как да не ти е в плюс”, разказва той. И накрая философски обобщава за пътя в изкуството: „Покрай галерията съм забелязал, че онези, които не гледат комерсиално, те ще останат в изкуството. Авторите, които работят за себе си в добри", "date": "2018.06.28", "title": "Скулптурите на Георги Маринов – изкуството да си воин"}
{"url": "https://www.monitor.bg:443/bg/a/view/novoto-volvo-s60-njama-da-ima-dizelov-dvigatel-103902", "text": "Шведската марка Volvo представи новия си луксозен спортен седан S60 в първия американски производствен център на компанията в Чарлстън, Южна Каролина. Световната премиера на новия модел съвпадна с официалното откриване на новия завод в Чарлстън, като по този начин подчертава ангажимента на Volvo към американския пазар, който е много важен за компанията и за новия седан. Новото S60 е първият модел на Volvo, който ще се предлага без дизелов двигател, отбелязвайки водещия в индустрията ангажимент на компанията за електрификация, както и дългосрочните планове за бъдеще отвъд традиционните двигатели с вътрешно горене. През 2017 г. Volvo Cars беше първият автомобилен производител в света, който обяви, че от 2019 г. всички нови модели на компанията ще бъдат електрифицирани. Новото Volvo S60 ще се предлага с избор от две Plug-in Hybrid задвижващи системи с турбина и механичен компресор, като моделът Volvo S60 T6 Twin Engine AWD Plug-in Hybrid разполага с комбинирана мощност от 340 к.с., а версията Volvo S60 T8 Twin Engine AWD Plug-in Hybrid притежава комбинирана мощност от 400 к.с. За новия модел ще се предлагат и изпитаните във времето бензинови турбодвигатели на Volvo T5 и T6, комбинирани с 8-степенна автоматична скоростна кутия. Електрифицираните версии на новото S60 включват оптимизирана версия за подобрено представяне Polestar Engineered -  разработка на електрическото подразделение на Volvo Cars – Polestar. Polestar Engineered се предлага ексклузивно с двигател T8 Twin Engine Plug-in Hybrid и представлява цялостен пакет за подобряване управлението, двигателя, колелата, спирачките и окачването, подсилвайки S60 T8 с комбинирана мощност от 415 к.с. Новото Volvo S60 е изградено на собствената платформа на Volvo – SPA (Scalable Product Architecture), има същите характеристики за безопасност и инфотейнмънт система, като новото луксозно комби на компанията – V60, чиято световна премиера се състоя по-рано тази година, както и на моделите от серията 90 и новото ХС60. Всички те постигнаха водещи в автомобилната индустрия показатели за безопасност. Това превръща новия седан S60 в един от най-безопасните автомобили на пътя. Системата за безопасност City Safety с технология за автоматично прилагане на спирачките помага на водача да предотврати потенциални удари и е единствената на пазара, която разпознава пешеходци, велосипедисти и едри животни на пътя. За първи път в сегмента на средно размерните седани системата City Safety задейства автоматично спирачките за смекчаване на приближаващ сблъсък. Опционалната система с адаптивен автопилот, която подпомага водача при завиване, ускорение и спиране при добре маркирани пътища и скорост до 130 км/ч е усъвършенствана с подобрено представяне в завоите. Новото Volvo S60 включва също система за предотвратяване на излизане извън пътното платно, асистент за предотвратяване на сблъсък с насрещното движение и други асистиращи системи. Опционалната функция за сигнализация на трафик с автоматично прилагане на спирачките допълнително повишава сигурността на пътниците в автомобила и на хората извън него. Инфотейнмънт системата на Volvo Sensus Connect е напълно съвместима с Apple CarPlay, Android Auto и 4G, осигурявайки свързаност на водача през цялото време. Интуитивният контрол се осъществява посредством подобен на таблет екран със сензорен екран, който комбинира функциите на автомобила, навигацията, услугите за свързаност и приложенията за забавление. Производството на новото Volvo S60 започва в новооткрития завод на Volvo в Чарлстън, Южна Каролина, през есента на 2018 г. От 2021 г. в завода ще се произвежда и следващото поколение на най-големия SUV на Volvo – XC90. Автомобилите, които ще се произвеждат в новия завод, ще бъдат предназначени за продажба както на местния американски пазар, така и за международен експорт.", "date": "2018.06.28", "title": "Новото Volvo S60 няма да има дизелов двигател"}
{"url": "https://www.monitor.bg:443/bg/a/view/chereshi-i-grozde-izchistvat-toksinite-ot-organizma-103883", "text": "Черешите и гроздето са суперплодове, тъй като притежават способността за извеждат токсините от организма. Затова натуролозите препоръчват не само хората с хронични заболявания на стомаха, червата и черния дроб, но и на всички, които държат на своето здраве, да направят поне три разтоварващи дни месечно през лятото. Освен това, гроздето съдържа мощният антиоксидант ресвератрол, който способства за здравето на сърцето. Учени са установили, че екстракт от семките му може да спре болестта на Алцхаймер, ако тя все още е в ранен стадий. Наситеният червен цвят на черешите подсказва не само, че съдържат в големи количества антиоксиданти от групата на антоцианите, които намаляват възпаленията в организма и намаляват концентрацията на лошия холестерол в кръвта. Те обаче са противопоказани за страдащите от колити и гастрити, тъй като тези плодове могат да ги обострят. Освен това черешите, а още сливите, прасковите и кайсиите са опасни със своите костилки. В тях се съдържа опасно съединение, което при попадането в организма се превръща в цианид. Хубавото в случая е, че за да се натрови човек трябва да гризе от самата костилка. Лошото е, че могат да предизвикат тежък дискомфорт на стомашно-чревния тракт, ако попаднат раздробени в стомаха. Мнозина подценяват пъпеша като лечебен плод и го свързват единствено с приятния му вкус и специфичен аромат. Той обаче има способността да подхранва кожата и затова се смята за суперхрана за епидермиса. Това се дължи на витамин А и неговите производни, които тонизират клетките на целия организъм. Затова той се препоръчва при възпаления на кожата и акне. Бананите, независимо че не се препоръчват на хората, които спазват диета заради нишестето в тях, те имат много качества, които все още се подчиняват. Американският натуролог Чарлз Силвърман твърди, че бананът подпомага лечението и дори тушира болките в мускулите и ставите. За това се ползва настойка приготвена от ½ литър водка, в която са накиснати корите от 4 напълно узрели банани, престояват 40 денонощия на стайна температура. Банановата настойка се натрива върху болното място за една нощ. Курсът на лечение е в зависимост от получения терапевтичен ефект, но не бива да е по-кратък от 20 дни. Леталният изход от инфаркти в сравнително млада възраст е проблем от глобален мащаб. Учени са изяснили, че причината за това нерядко е недостатъкът на магнезий в организма. Ако в него всеки ден постъпват по 0,5 г от този микроелемент, рискът от инфаркт се намалява до минимум. Тази минимална доза от магнезий се сдържа в един средно голям банан. Кората му пък, е отлично средство за премахване на брадавици. В нея се съдържат особени фермент, с чиято помощ тези образувания се отделят лесно. Този плод притежава деликатно слабително свойство, зтова са полезни за хора, страдащи от стомашно-чревни заболявания, проблеми с жлъчката и заболявания на бъбреците, нефрити и хипертония. Сокът му оказва благоприятно въздействие при вътрешни кръвоизливи, потиска развитието на дезинтерийната амеба и холерния вибрион. За преборване на запека се препоръчва в продължение на една седмица да се яде вечер около 150-200 г банани, разбити на каша, в която се слага ½ чаена лъжичка сусамено семе. Като цяло, бананите нямат противопоказания. От тях обаче трябва да се откажем, ако страдаме от повишена киселинност на жлъчния сок, а също и от захарен диабет. Цитрусите пазят от старческа деменция. Това важи както за портокалите и грейпфрутите, така и за лимоните и мандарините, твърдят японски учени от университета „Тохуко”. Според тях консумацията на един портокал дневно намалява с 25% риска от старческо оглупяване и забравяне. Този феномен се обяснява с особена химическа киселина в тези плодове, която съдържа химикалът нобилетин. Точно на него се дължи съхраняването на паметта. Своето откритие японските учени са направили, след като в продължение на седем години са наблюдавали 134 000 жени и мъже в средна и напреднала възраст. Сливите съдържат аскорбинова киселина витамини от група В, каротин, пантотенова киселина и никотинамид. В тях има още съединения на желязото, фосфора, калия и магнезия. От особена полза за хората със стомашно- чревни проблеми са пектиновите и дъбилни вещества в този плод. Те подобряват храносмилането, притежават пикочогонно и леко слабително свойство. Отвара от сушените плодове се използват в народната медицина като средство за понижаване на високата температура. Препоръчват се на хора с кардиологични проблеми заради високите количества на калии в тях. Те трябва да присъстват и в менюто на пациенти с нарушения на водно-солиевия обмен, т.е. на страдащи от подагра, остеохондроза, отоци и атеросклероза. Тъй като сливите притежават слабителни свойства, неумерената им консумация може да доведе до диария. Впрочем, това е и единственото им противопоказание.", "date": "2018.06.28", "title": "Череши и грозде изчистват токсините от организма"}
{"url": "https://www.monitor.bg:443/bg/a/view/bylgarska-kotka-v-stenata-s-uspeh-na-kinofestivala-v-edinburg-103903", "text": "Първият игрален филм на творческия тандем Мина Милева и Весела Казакова “Котка в стената” е избран в секцията Work-in-progress на кинофестивала в Единбург (20 юни – 1 юли) за задаващи се нови британски филми в продукция или пост-продукция. Признание е за български филм да попадне в тази селекция и да бъде третиран наравно с британските си „колеги“. Презентацията е във формата на интензивно интервю пред професионална публика, съчетано с показване на видео откъси.   Филмът е копродукция на Активист38, Гласхед Лимитед - Великобритания, Иси е Ла – Франция, и Българската национална телевизия. Подкрепен е от програма МЕДИА на ЕС, носител е на наградите на АРТЕ телевизия в Синелинк, Сараево и на немската пост-продукционна компания Post Republic в Connecting Cottbus.   Историята от филма е следната: котка, намерена на стълбището на общински блок в Лондон, предизвиква кавга, която прераства в истинска социална драма между български мигранти и техните британски съседи... Сред интернационалния актьорски екип личи името на Ангел Генов - сина на големия Антоний Генов. Преди няколко години той напусна трупата на театър \"София\" и замина да учи кино на Острова. Творческият дует Мина Милева и Весела Казакова продължава да предизвиква разгорещени дебати с двата си документални филма “Чичо Тони” и “Звярът е още жив”, получили международно признание. Мина работи в британската анимационна индустрия от 1996 г. Весела пък прави силен пробив с ролите си в киното – в „Мила от Марс“, „Шантав ден“, „Прима примавера“, „Лист отбрулен“, „Самотни сърца“, „Патриархат“ и др.", "date": "2018.06.28", "title": "Българска „Котка в стената“ с успех на кинофестивала в Единбург"}
{"url": "https://www.monitor.bg:443/bg/a/view/potop-i-v-istanbul-103912", "text": "Гръмотевичната буря и поройните дъждове тази нощ наводниха множество подлези и тунели в Истанбул, съобщават турските медии. Запушените шахти и канализационни канали станаха причина редица къщи и работни помещения да се окажат под вода. Автомобилният трафик също е затруднен. Ураганният вятър и дъждове преобърнаха превозни средства в различни райони на града. Пожарни екипи оказваха помощ на закъсалите водачи през цялата нощ. Продължават усилията на аварийните служби по отпушване на шахтите и изпомпване на водите от наводнените подлези и приземни етажи. Полетите от и до летищата в Истанбул също бяха засегнати, като се наложи няколко самолета да кацнат в Бурса.", "date": "2018.06.28", "title": "Потоп и в Истанбул"}
{"url": "https://www.monitor.bg:443/bg/a/view/liov-obmislja-ostavka-sled-otpadaneto-ot-svetovnoto-103913", "text": "Германският селекционер Йоаким Льов поиска време, за да прецени дали да остане начело на тима или да си подаде оставката. Вчера “маншафтът” се сгромоляса срещу Република Корея - 0:2, с което отпадна още в груповата фаза на Мондиал 2018. “Дали ще напусна? Сега е твърде рано, за да кажа. Нуждая се от няколко часа, за да премисля нещата. Шокиран съм от случилото се”, добави Йоги пред журналисти след поражението в Казан. Точно преди световното първенство Льов подписа нов договор до 2022 г. Той работи в Бундестима от 2004 г., а от 2006 г. е селекционер. „Разочарованието е голямо и тишината в съблекалнята е убийствена. Никой не казва нищо. Трябва обаче да приемем случилото се, защото не заслужавахме да продължим напред. Сторихме всичко нужно, за да се подготвим, но не се получи\", заяви наставникът.", "date": "2018.06.28", "title": "Льов обмисля оставка след отпадането от световното"}
{"url": "https://www.monitor.bg:443/bg/a/view/avtoshkoli-ukrivat-milioni-nap-zapochva-masovi-proverki-103910", "text": "Близо 7-цифрено несъответствие на оборота е установила Националната агенция за приходите при само 4 проверки на автошколи в София. Данъчните започват поредна национална кампания срещу незаконните практики в бранша, докато самите инструктори твърдят, че заради няколко проблемни фирми се създават затруднения за всички. Говорителят на НАП Росен Бъчваров обясни пред Би Ти Ви, че са установили укритите данъци с помощта на информация от ДАИ: „Отчитат се, да речем, 600 курсисти, които са се явили на изпит. При една средна цена много подценена под пазара се получава минимален доход, който не е отчетен”. Той посочи, че масова практика е да се регистрират нови и нови фирми с оборот под прага за ДДС регистрация от 50 000 лв., като даже курсисти се местят от едно юридическо лице към друго. „Ако една компания крие данъци, вероятността да прави и други нарушения не е никак малка – особено в такава отговорна задача като обучението на кандидат-шофьори”, подчерта Бъчваров. Председателят на Съюза на преподавателите по автомо-мото подготовка Йонко Иванов на свой ред заяви, че ревизиите през годините са се правили без установени правила. „Една част от нас се откупиха, на друга част актовете паднаха в съдилищата, но дадохме по 5-6000 лв. по съдебни дела”, заяви Иванов и призова в диалог с бранша да се определи реална средна цена на курса, на база на която да се правят проверките. Той обясни, че в цената за моточас (според него – 35 лв. т.е. общо 1085 лв. за целия курс с 31 моточаса) влизат 40 позиции и печалбата е 10 лв. „На тази цена ние се мъчим да излъжем държавата, за да оцелеем”, призна инструкторът. Иванов посочи като виновници за сегашното положение на бранша недобросъвестните компании: „Не може да има курс за 190 лв., не може да има вътрешен изпит по теория 60 лв. за 7 минути (…) Има едни фирми, които дават безплатния обяд, те се роят на фирмички. Подписват се едни договори, че сте крепостен ученик на тази фирма и докато не си вземете изпита трябва да се явявате докрай”. По думите му едва 10% от фирмите в бранша са с нови учебни автомобили. Росен Бъчваров подчерта, че е въпрос на конкуренция колко ще струва шофьорският курс. Колко са били рисковите фирми в бранша при последните масови проверки? 88%, стана ясно от думите на говорителя на НАП.", "date": "2018.06.28", "title": "Автошколи укриват милиони, НАП започва масови проверки"}
{"url": "https://www.monitor.bg:443/bg/a/view/severna-i-ujna-koreja-shte-si-napravjat-pyt-103911", "text": "Високопоставени служители от транспортните министерства на Северна и Южна Корея започнаха преговори за съединяване на шосейните мрежи между двете страни, което в перспектива ще позволи да се пътува безпрепятствено с автомобил от Пхенян до Сеул, предаде агенция Йонхап. Консултациите се провеждат на граничния пункт Панминчжон в демилитаризираната зона, разделяща двете държави на Корейския полуостров. Става дума по-конкретно за 19-километров пътен участък между градовете Кейсон в Северна Корея и Мунсан в Южна. Той ще съедини в една магистрала пътищата, водещи към Пхенян и Сеул. Йонхап отбелязва, че на този етап може да става дума само за предварителни проучвания по въпроса, защото икономическите санкции, въведени от ООН спрямо Северна Корея, са пречка пред разширяването на икономическото сътрудничество между двете страни.", "date": "2018.06.28", "title": "Северна и Южна Корея ще си направят път "}
{"url": "https://www.monitor.bg:443/bg/a/view/26-godishen-ujilen-ot-styrshel-spasiha-go-v-reanimacija-103916", "text": "26-годишен млад мъж от гоцеделчевското село Лъжница беше спасен от лекарите на болница „Иван Скендеров“ след ужилване от стършел. Дошъл си в отпуска в родното село завчераq гастарбайтерът усетил силна болка от ужилване в главата, малко по-късно получил силен оток и зачервяване. Младият мъж веднага се качил на колата си и потърсил помощ в спешно отделение на гоцеделчевската болница. Медиците веднага го настанили на интензивно лечение в отделението по реанимация: „Пострадалият е проявил реакция от ужилването, силната интоксикация на организма е овладяна, провеждаме лечение под активно наблюдение на анестезиолози, каза пред struma.bg директорът на МБАЛ – Гоце Делчев д-р Мария Радойкова. Tова е третият случай за този месец с ужилен от стършел. \"14-годишно момиче от Гърмен и 43-годишен мъж от хаджидимовското село Блатска, изпаднал в кома, също  са спасени в болницата,” допълни д-р Радойкова. Тя разясни още, че ужилването от насекомото, особено по врата и главата, е рисково. Отровата на стършелите въздейства на нервите, както при ухапване от змии. Стършелите са дори по-опасни от змиите и бързата лекарска намеса е решаваща. Хората не трябва да подценяват опасността, при проява на свръхчувствителност, която се провявава след 15-ата минута от ужилването със сърбеж, зачервяване, обширен обрив по тялото, болка в корема, гадене и  повръщане, трябва да се потърси спешна помощ. Рискови симптоми са и замаяност, понижено кръвно налягане, загуба на съзнание и затруднено дишане, тогава лекарската намеса е животорешаваща.", "date": "2018.06.28", "title": "26-годишен ужилен от стършел, спасиха го в реанимация"}
{"url": "https://www.monitor.bg:443/bg/a/view/petoklasnici-izuchavat-otkys-na-stivyn-king-103872", "text": "Петокласници изучават откъс от романа на Стивън Кинг „То“, като търсят връзката с приказката „Грозното патенце“ на Ханс Кристиан Андерсен. Хлапетата трябва да отговорят на въпроси към текста, след като са разбрали поуката от произведението на датския писател. Разтревожени родители се свързаха с „Монитор“, за да разберат защо детето им изучава „То“ и дали това произведение ще бъде включено в материала за Национално външно оценяване. Проверка установи, че романът „То“ не спада към задължителната литература, а е част от рубриката „Сред книгите“, която се намира в края на всеки урок от учебниците на „Просвета“. В нея се въвежда откъс по темата на централния урок, който е подбран, така че да пасва тематично на основния урок, обясниха проф. Хранова – автор на учебника. По този начин се събужда любопитство у децата и ги подтиква да прочетат допълнителен текст, но никой не ги кара да четат цялата книга, а се упражнява връзката с основния урок, допълни тя. В дадения откъс от „То“ не се разказва за битката с чудовището от романа, а за последния учебен ден на петокласниците Бен и Бевърли. В него е описано как изглеждат героите и как двете деца са тормозени от съучениците си. След като са прочели приказката на Андерсен, петокласниците трябва да могат да определят защо Бен и Бевърли могат да бъдат наречени „грозни патенца“ - по този начин те се упражняват за четене с разбиране. Децата трябва да обяснят, че Бен се приема за дебел, за Бевърли е със скъсан пуловер и поради тази причина могат да се нарекат „грозни патета“. Във втория въпрос учениците определят кои съученици на Бен и Бевърли приличат на обитателите на птичия двор- тези, които ги обиждат. По същия начин те се запознават с „Котарака с чизми“ на Шарл Перо и „Житейските възли на котарака Мур“ на Ернст Хофман и трябва да определят и да търсят прилики между двете животни. От Просветното министерство обясниха, че това произведение не е към задължителната програма, но всяко издателство има право да включи допълнителен материал, с който да онагледят или направят връзка със задължителната учебна програма. По този начин от „Просвета“ са направили връзка между „Грозното патенце“ и „То“. От МОН обясниха още, че Националното външно оценяване на учениците, които ще бъдат 7-и клас наесен няма да включва изучавания материал 5-и, 6-и и 7-и клас. Все още не е сигурно дали това ще се отнася и за децата, които ще бъдат 6-и клас през новата учебна година.", "date": "2018.06.28", "title": "Петокласници изучават откъс на Стивън Кинг"}
{"url": "https://www.monitor.bg:443/bg/a/view/repatriraneto-na-udaveni-koli-v-chujbina-za-smetka-na-sobstvenika-103915", "text": "Много автомобили се оказаха под вода или бяха отнесени в морето при потопа в Гърция. Десетки български туристи закъсаха в курортите на южната ни съседка и се чудят, как да транспортират автомобилите си у нас. Гръцки фирми искат по 500 евро да откарат автомобилите до границата ни. Застрахователят не поема този разход в чужбина, ако това не е изрично упоменато в полицата му. Това се счита за екстра и застраховката е по-скъпа. Освен това, застрахователи препоръчват, ако колата е била под вода, да не палят двигателя. Тогава застрахователят може да откаже да плати при повреден мотор. \"Дъждовете са природно бедствие. То се покрива, ако колата има каско\", поясни за Нова телевизия Ивета Кунова, председател на Българската асоциация на застрахователните брокери.", "date": "2018.06.28", "title": "Репатрирането на „удавени“ коли в чужбина - за сметка на собственика"}
{"url": "https://www.monitor.bg:443/bg/a/view/davat-200-bona-na-jeni-i-mladeji-za-biznes-103859", "text": "По 200 хил. лева ще получат младежи до 29 г. и жени предприемачи за стартиращ бизнес по откритата наскоро процедура „Насърчаване на предприемачеството“. По 200 хил. лева ще получат младежи до 29 г. и жени предприемачи за стартиращ бизнес по откритата наскоро процедура „Насърчаване на предприемачеството“. „Това е една от най-очакваните процедури за стартиращи компании, със значителен финансов ресурс от 67 млн. лв. По нея ще могат да кандидатстват стартъпи в редица области, създадени след 31 декември 2016 г.. като целта е да насърчим предприемачеството у нас“, коментира пред „Монитор“ зам.-министърът на икономиката Александър Манолев. Според условията за кандидатстване приоритет при оценката ще бъде даден на проекти на предприемачи, които имат образование и/или поне 3 години професионален опит в областта. Целта на процедурата е създаване и развитие на нови предприятия в приоритетни сектори на Националната стратегия за насърчаване на малките и средните предприятия 2014-2020 г. и специфични сфери, свързани с преодоляването на европейски и регионални предизвикателства. При режим de minimis една фирма ще може да получи най-малко 50 хил. лева и най-много 200 хил. лева при максимален дял на помощта 80%. Допустимите кандидати са предприятия, създадени след 31 декември 2016 г. още в етапа на обсъждането на схемата. Експертите в Управляващия орган на програмата, очакват над две хиляди подадени проекти, което ще е добър индикатор - колкото е по-голяма конкуренцията, толкова по-високо качество ще са и проектите, които получат финансиране. „Започваме и информационна кампания в цялата страна, за да може максимално широк кръг от хора да се запознаят с условията“, обяви Манолев. Според статистиката през последните 5 години От компаниите, в които са инвестирали инвестиционни фондове, около половината все още съществуват, а 40% са получили последващо финансиране. Процедурата е десетата за конкурентен подбор обявена по ОПИК за програмния период и втората за стартиращи предприятия. Първата е „Разработване на иновации от стартиращи предприятия“ с общ бюджет от 30 млн. лева. Подписани са 81 договора, които са в изпълнение и вече са разплатени 7 млн. лева. С обявяването на новата процедура „Насърчаване на предприемачеството“ обявените средства по програмата достигнаха 79.44% от общия й бюджет. Договорени са 68.47%, а разплатени - 28.56%.", "date": "2018.06.28", "title": "Дават 200 бона на жени и младежи за бизнес"}
{"url": "https://www.monitor.bg:443/bg/a/view/dobrin-papazov-do-6-mln-leva-moje-da-stignat-shtetite-ot-afrikanskata-chuma-103885", "text": "- Африканската чума по свинете е наистина сериозно и бързо разпространяващо се заболяване. Щетите, до които може да доведе това, са ликвидирането на цели свинекомплекси и на голяма част от родното свиневъдство. През последните десет години в бранша се инвестираха много средства и поради тази причина той се развива много добре. Затова не бива да допускаме епидемията да се разпространява в страната. Знаете, че ако в дадена ферма бъде открито заболяването, животните се унищожават на 100%. Отделно се забранява търговията и движението на свинете в конкретните райони. Забранен е и износът от страната. Като имате предвид, че той беше разрешен отскоро, буквално преди няколко месеца, тъй като се смяташе, че класическата чума по свинете вече е ликвидирана. В същото време момента сме изправени пред нова заплаха - африканската чума. Като клинична картина и нанесени щети са еднакви. Мерките, които се предприемат обаче, според мен са закъснели с две години. Още тогава бяха нашите първи сигнали и опасения, че болестта идва и у нас. Преди една година имаше регистрирани случаи на африканска чума в Румъния. Сега се правят екшън планове, но не съм сигурен, че мерките ще бъдат успешни. Вече има пълен контрол на границата, на Дунав мост, Силистра, като трябва да се извърши задължително дезинфекция на превозните средства и да се спре всякакъв нерегламентиран внос и износ на месо и животни. На практика обаче обстановката за дезинфекция е разрушена. Трябва да се направят дезинфекционни площадки, но кога ще бъдат готови и изобщо ще станат ли факт, не мога да кажа. - Това трябваше да започне още преди година, тъй като дивите прасета са основен причинител. Още тогава беше ясно, че щом болестта е достигнала до Северна Румъния, тя ще дойде и у нас. Затова бе необходимо да се вземат бързи мерки и в нашата страна и да се намали популацията. Едва сега започна да се говори за отстрел, но мярката е закъсняла. Дано се стигне все пак до това, за да се намали популацията им поне в Русе, Силистра и Добрич. Това трябва да се направи веднага. Нужни са и законодателни промени и да има отстрел на диви свине ежегодно. В някои от държавите, в които се разпространи африканската чума, се отделят средства за отстрел на диви свине и свине-майки. У нас все още узряваме за тази идея. - В България има около 1,2-1,3 млн. свине. Само в Русенско са 63 000 животни в седем свинекомплекса. Ако започне там да се отстрелват животните, ще търпим огромни загуби. Грубите сметки сочат около 6 млн. лева загуби. Това са преките щети. Отделно има работници, инвестиции, кредитиране - цяла индустрия, която в някаква степен спира да работи. -  - Не, защото дълги години нямаше такова заболяване. Искам да подчертая, че специално за африканската чума по свинете няма ваксина и това затруднява преодоляването на проблема. Няма измислена такава все още, тъй като вирусът мутира. - Не бих казал, че браншът е застрашен от сериозни проблеми. Той се развива добре. - По-скоро лоялните производители и търговци се отсяха благодарение на законодателството от ЕС. По този начин производството и търговията бяха регламентирани. Също така се направиха много големи инвестиции в сектора, те дадоха добро ниво на производство. Лошото е, че при един добре структуриран бранш може да се случи нещо пагубно. - Всъщност вносът на живи свине бе разрешен преди няколко месеца. Имахме ограничения заради класическата чума по свинете. На практика сега се разработва външният пазар, още нямаме такова голямо производство, за да изнасяме. Така че в по-голямата степен пазарът се развива у нас. Това, че имаме конкуренция с други европейски производители, е нормално. - Не само полските, имам предвид холандски, испански, френски, но това е нормално. Истината е, че браншът ни с всяка изминала година става все по-конкурентен. - Цените са на пазарен принцип. Според мен сега са на едно добро ниво, няма предпоставки за спекула. - В Русе, Силистра, Шумен, Добрич, Ямбол, Пазарджик, Бургас, Разград. - Държавната помощ е във връзка с пропуснати ползи, по начина, по който ги отглеждаме - по-голяма площ, осветеност и по други показатели, търпим загуби, които се компенсират чрез тази държавна помощ. Няма как да разчитаме само на нея. - В момента килограмът живо тегло върви по 2,20 лева. - В сравнение с миналата година цената намалява с около 25%, но всичко е пазарен механизъм. - Това е труден бизнес, с необходимост от много инвестиции. Затова и няма голям интерес от нови производители, но пък старите разширяват бизнеса си. - Що се отнася до производство, лидери са Испания, Дания, Холандия, Франция. - За момента браншът се развива добре. Ролята на държавата е просто да пази границите ни. Няма как да очакваме да ни подпомага. Всичко зависи от нас самите.  Ветеринарен лекар по професия\" Собственик на свинеферма В момента е изпълнителен директор на Асоциацията на свиневъдите в България", "date": "2018.06.28", "title": "Добрин Папазов: До 6 млн. лева може да стигнат щетите от африканската чума "}
{"url": "https://www.monitor.bg:443/bg/a/view/oranjev-kod-za-dyjd-v-pochti-cjalata-strana-103909", "text": "Днес от юг-югозапад валежите отново ще се активизират, ще обхванат страната и отново на много места ще са значителни по количество. Оранжев код за обилни валежи е обявен за територията за почти цялата страна за 28 юни, четвъртък, сочи справка в сайта на НИМХ-БАН. Единственото изключение е област Видин, където е в сила жълт код. За 27-те области на страната, където е в сила оранжев код за четвъртък, синоптиците предупреждават, че се очакват значителни валежи, като прогнозата е за количества за денонощието на места до 30-50 л/кв.м, в отделни райони и повече. Валежите ще продължат и през нощта срещу петък. Метеоролозите предупреждават и за гръмотевични бури в четвъртък на места в областите Благоевградска, Пазарджишка, Пловдивска, Старозагорска, Смолянска, Кърджалийска, Хасковска, Ямболска,  Сливенска, Бургаска, Варненска, Добричка, Силистренска, Русенска, Разградска, Търговищка, Шуменска, Великотърновска и Габровска. За Видинска област е в сила жълт код за валежи в четвъртък, като се очаква количествата дъжд за денонощието на места там да са до 15-30 л/кв.м, в отделни райони и повече. Валежите ще продължат и през нощта срещу петък. Ще продължи да духа до умерен вятър от изток-североизток. Ще се задържи хладно за края на юни с максимални температури между 20 и 25 градуса. Над планините ще бъде облачно и дъждовно. На много места валежите ще са значителни, главно в Рило-Родопската област, придружени с гръмотевици. Ще духа умерен вятър от изток-югоизток. Максимална температура на височина 1200 метра – около 14 градуса, на 2000 метра – около 9 градуса. Над Черноморието ще е предимно облачно с валежи, на места значителни, придружени и с гръмотевици. Ще духа до умерен вятър от изток-североизток. Максималните температури ще са 24-25 градуса, близки до температурата на морската вода. Вълнението на морето ще бъде 2-3 бал През нощта срещу петък, главно в западната половина от страната валежите ще продължат, като на места отново ще са значителни.", "date": "2018.06.28", "title": "Оранжев код за дъжд в почти цялата страна"}
{"url": "https://www.monitor.bg:443/bg/a/view/trymp-s-putin-shte-govorim-za-sirija-i-ukrajna-prez-uli-v-helzinki-103906", "text": "Президентът на САЩ Доналд Тръмп заяви, че вероятно ще се срещне с руския президент Владимир Путин по време на пътуването си в Европа, предаде Ройтерс. Това ще е след срещата на НАТО на 11-12 юли. Тръмп е потвърдил, че срещата вероятно ще бъде в Хелзинки. Освен това Тръмп е добавил, че смята да обсъди с Путин темите за Сирия и Украйна. Това става часове след срещата на Путин със съветника на Тръмп Джон Болтън. Все пак времето и мястото ще бъде обявено по-късно, отбелязва агенцията. По-късно стана ясно, че двамата президенти организират и пресконференция след срещата, на която ще отговарят на журналистически въпроси и ще разговарят и с журналистите.", "date": "2018.06.28", "title": "Тръмп: С Путин ще говорим за Сирия и Украйна през юли в Хелзинки "}
{"url": "https://www.monitor.bg:443/bg/a/view/djo-djeksyn-ni-napusna-103907", "text": "Бащата на Краля на попа Майкъл Джексън - Джо Джексън, ни напусна. Той почина на 89-годишна възраст след битка с рака. Близки до семейството уточниха пред TMZ.com, че Джо е издъхнал вчера сутринта в Лос Анджелис. Той бе хоспитализиран този месец, след като бе диагностициран с рак в терминален стадий. Джексън знаеше, че краят му наближава. Преди дни в страницата си в Туитър той написа: Джо Джексън е най-известен като откривател на музикалния талант у децата си. Той основа групата The Jackson 5, в която синът му Майкъл бе вокалист. ", "date": "2018.06.28", "title": "Джо Джексън ни напусна"}
{"url": "https://www.monitor.bg:443/bg/a/view/ot-1-oktomvri-tankeri-s-vtechnen-gaz-shte-minavat-i-noshtem-prez-panamskija-kanal-103908", "text": "От 1 октомври през Панамския канала танкерите с втечнен природен газ ще могат да преминават и през нощта. Това е заявил икономическият директор на съоръжението Силвия де Маручи по време на газовата форума World Gas Conference във Вашингтон, съобщава „Прайм”. В момента преминаването на такива кораби е разрешено само в светлата част на денонощието и то само по един съд и в двете посоки. Ограничението за броят на този тип съдове ще бъде запазено и за нощния трафик през канала, свързващ Атлантическия и Тихия океан, на LNG-танкерите. На конференцията в столицата на САЩ е станало ясно още, че в близките 5 години на американски фирми може да се падат 75% от всички доставки на втечнен природен газ в света. Във вторник Международната агенция по енергетика (МАЕ) публикува прогноза, според която в следващата петилетка търсенето на газ в света всяка година ще нараства с 1,6%. През 2023 г. то ще достигне 4,1 трлн. куб. м, срещу 3,74 трлн. куб. м през 2017 г. Според шефа на МАЕ Фатих Бирол през този период на световния пазар на газ ще влияят 3 фактора. Още догодина Китай може да стане най-големият вносител на природен газ на планетата и да изпревари Япония. Основната причина за това си остава непрекъснатият икономически ръст на най-голямата комунистическа държава и политиката й на преминаване от използване на въглища към по-екологични източници на енергия. До 2023 г. на Китай ще се пада 37% от нарастването на световното търсене на природен газ. Това от своя страна значително ще увеличи производството и износа на синьо гориво от САЩ.", "date": "2018.06.28", "title": "От 1 октомври танкери с втечнен газ ще минават и нощем през Панамския канал"}
{"url": "https://www.monitor.bg:443/bg/a/view/brad-pit-ne-iska-seriozna-vryzka-103863", "text": "Холивудският ас Брад Пит се радва на ергенския живот след раздялата с Анджелина Джоли и не бърза да се впуска в сериозна връзка. Близки до звездата от „Съюзени“ са категорични, че в плановете му на този етап не влиза граденето на нова любов. сподели негов приятел, цитиран от медията Entertainment Tonight. Това обяснява защо преподавателката по архитектура от Масачузетския технологичен институт - Нери Оксман, напусна Пит толкова бързо. Преди дни тя беше щракната от папараците на интимна среща с 52-годишен инвеститор в Париж. За пламналата искра между актьора и чаровната брюнетка се заговори през април. Междувременно Брад прекарва времето си в Лос Анджелис и Лондон, след като съдът постави условие на Джоли да му предостави по-чест контакт с шестте им наследници. По време на делото се разгледа пътуването на Джоли до Великобритания, където тя ще сложи рогата на Злодеида в „Господарка на злото 2“. Пит получи правото от 27 юни до 1 юли да може да вижда малчуганите за 10 часа на ден, а от 8 до 14 юли – за по четири часа. Друго условие на съда е Анджелина да има право да се обажда само веднъж на ден, когато децата са с актьора. По време на срещите обаче на мястото трябва да присъства психолог. Припомняме, че екранните Мисис и Мистър Смит възпитават общо шест рожби. Три от тях са осиновени - Мадокс от Камбоджа, Захара е родом от Етиопия и Пакс, който е от Виетнам. Шайло е първородната им дъщеря, която обича да се държи като момче и държи да я наричат Джон. През 2008 г. се родиха и близначките им Нокс Леон и Вивиан Маршлин.", "date": "2018.06.28", "title": "Брад Пит не иска сериозна връзка"}
{"url": "https://www.monitor.bg:443/bg/a/view/fenove-branjat-kloi-kardashijan-ot-gadjeto-103853", "text": "Феновете на риалити сензацията Клои Кардашиян скочиха срещу гаджето й – баскетболистът Тристан Томпсън, който й изневери дни преди да се роди дъщеричката им. Седмици след скандала 34-годишната красавица призна, че е простила забежките на спортиста, което разгневи армията й от почитатели. „Обичам и обожовам, Клои, но съм много разочарована, че остана с Тристан, което е загуба на време. Призовава жените да ценят стойността си и да следят пътя си, но когато дойде моментът да си тръгне, се оказа, че е лицемерка“, коментира момиче в Туитър. Кардашиян побърза да отговори: Междувременно звездата от Keeping Up With The Kardashians се появи с пръстен с огромен диамант, повдигайки въпроса дали Тристан не се е пристрашил да зададе съдбоносния въпрос. Запознати споделят, че може би бижуто е просто подарък за рождения ден на чаровната блондинка, която навърши 34 преди дни. Припомняме, че Клои роди малката Тру през апприл, а Томпсън присъства на раждането. Преди това се спекулираше, че той не е бил допуснат до родилното, след като го хванаха в изневяра. Това стана ясно от папарашки снимки и видео, на които 27-годишният спортист целува друга жена. Според в. Daily Mail, двамата са си наели хотелска стая и са останали там до сутринта, а това далеч не е първата му стъпка в страни.  ", "date": "2018.06.28", "title": "Фенове бранят Клои Кардашиян от гаджето"}
