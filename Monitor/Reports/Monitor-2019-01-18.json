{"url": "https://www.monitor.bg/bg/a/view/za-letjashtite-profesori-i-oleknalite-vuzove-154984", "text": "Просветното министерство отново ще опита да въведе ограничение за професорите, които в момента участват в акредитацията на специалности в повече от едно висше училище. Това не е първият опит да се ограничат т.нар. летящи професори, но досега всеки път промените не се приемат и нещата си остават, както преди. Този път инициативата сякаш среща и солидна подкрепа на съвета на ректорите, след като наскоро оттам се изказаха против откриването на специалности в университети, които не са характерни за профила им. Като промени се предвижда и забрана за създаване на нови университети, за преобразуването на колежи и за откриването на нови специалности. Сред обмисляните нововъведения е и ограничения за програмната акредитация, която трябва да се провежда по едно и също време. Това е една много добра мярка според преподавателите, защото така ще има съпоставимост и равнопоставеност между университетите. Цялата дандания във висшето образование започна с масово хабилитиране през 2012 и 2014 година, когато 2609 души са станали професори и доценти в България само за три години. До 1989 г. те са били едва 1223-ма. Това изкривяване беше успешно овладяно и с промени в нормативите вече ĸaндидaтитe зa нayчни cтeпeни тpябвa дa oтгoвapят нa нaциoнaлни изиcĸвaния. После дойде ударът, нанесен от европейските университети. Конкуренцията им не се отразява добре на нашите вузове и всяка година над 5000 младежи отиват да учат само в страните от ЕС и те определено не са от тези завършили с оценка „Добър“, а едни от най-начетените ни гимназисти. Промените във финансирането и класациите по направления донесоха положителен ефект върху университетите, но именно летящите професори не позволяват мерките да заработят ефективно и да се отсеят сеното и плявата, защото когато два вуза имат една и съща оценка на акредитацията и още няколко подобни критерии, как ще убедиш студентите, че единият е по-добър от другия. И най вече - как да се задели адекватно финансиране по критерии, които могат лесно да бъдат подминати. Истината обаче е и в друго, че за да се развива всяка инициатива, има нужда от инвестиции, а за да ги получи, тя трябва да спечели доверие на бизнеса. За пример може да бъде взет университет от топ 200 в световните класации, какъвто е този в Саутемптън. За 2017-2018 година той е работил с приходи от 582 милиона паунда. Този факт няма нужда от коментар. Така е по-лесно, но не е полезно за никого. Защото, за да се случат нещата, първото важно условие е да бъдат откровено назовани. Летящите професори подпомагат едни университети за сметка на други, обикновено по-авторитетните, но ефектът от добре смазаната система за придобиване на акредитация е, че всички висши училища олекват заедно с университетското образование.", "date": "2019.01.18", "title": "За „летящите“ професори и олекналите вузове "}
{"url": "https://www.monitor.bg/bg/a/view/grigor-ima-greshki-v-tehnikata-154983", "text": "Определяният като най-успешен треньор в историята на тениса – Тони Надал, пристигна в България като посланик на Sofia Open. Именитият специалист, чичо на Рафаел Надал и човекът, който запалва Рафа по тениса и го изгражда до един от най-големите в историята, даде открит урок на над 100 родни таланта в зала \"София\" в Борисовата градина. Преди да покаже тънкостите на тениса на малчуганите, Тони Надал говори пред медиите. - Никакви (смее се)! Всеки мач, който Надал е играл с Григор, е бил много труден. Григор е прекрасен тенисист. Има всички елемети – сервис, форхенд, бекхенд. Движи се добре по корта. Няма необходимото постоянство, но владее всичко в тениса. Когато Димитров играе добре, е много трудно. Но да не забравяме, че Рафа първо трябва да победи Бердих, а Григор да мине през Тиафо. Така че трябва да почакаме. - Това не е много хубаво да го казвам. Когато за първи път видях Григор Димитров, си помислих, че това е бъдещият номер 1 в света. Спомням си, че за първи път игра с Рафа през 2009 г. в Ротердам. След това му отне малко време, за да стане наистина тенисист от световна класа. Мисля, че му трябва малко повече устойчивост и постоянство. - Не. Вижте, аз не вярвам в сложните неща. В тениса трябва да вкарваш топката вътре в полето повече, отколкото съперника ти. Трябва да бягаш. И не трябва да се притесняваш, когато опонентът ти започне да играе по-добре от теб. Защото каква е разликата между Новак Джокович и Димитров? И двамата играят прекрасно. Джокович обаче знае, че да спечелиш първия сет, не е достатъчно. Трябва малко повече. Същото е с Надал и Федерер. И понякога точно това си мисля. Че на Григор му трябва това още малко. Чисто технически съм забелязал, че понякога той спира с краката си малко по-рано от необходимото. Оттам идват и грешки. Освен това оставя краката си малко повече в разкрач. Когато това се случва, е много трудно да направиш хубав удар. Това е моето мнение. - Това е различно при всеки. Има деца на 8 години, които са по-силни от 10 или 11-годишните. Най-важното нещо е децата да разберат, че победата и загубата в тениса са неща, които се случват. И не е трагедия, ако загубиш. Това е игра и ти трябва да бъдеш професионалист. И винаги трябва да търсиш подобрения в играта си. Защото тенисът не е само да победиш в един мач. Ставаш добър, когато всеки ден работиш усилено. - В София ще дойдат много добри тенисисти. Хачанов в момента е номер 11 в света. Имате Баутиста Агут, който спечели в Доха и победи Новак Джокович. Вавринка не е на същото ниво, на което беше преди години, но мисля, че скоро ще започне да играе най-добрия си тенис. Имаше много завързан мач срещу Раонич на Australian Open. Тук ще дойде и Циципас, който показва страхотен напредък. Сигурното е, че ще гледате много добър тенис, но не мога да кажа кой ще победи. - Всеки се ражда с някакви качества. Да имаш талант е важно, но не е определящо. Важното е запазиш този талант е да работиш много. В тениса, за да го развиеш, не е необходимо да играеш красиво като Димитров или Федерер, а възможността да имаш капацитета да се развиваш. Защото не можете да сравните Федерер на 13 години и Федерер сега. Това са два различни таланта.", "date": "2019.01.18", "title": "Тони Надал: Григор има грешки в техниката"}
{"url": "https://www.monitor.bg/bg/a/view/vseki-treti-bylgarin-shte-e-nad-65-g-prez-2060g-154981", "text": "Всеки трети българин ще е над 65 г. през 2060-та , става ясно от публикуваната за обществено обсъждане Национална стратегия за активен живот на възрастните хора в България 2019 – 2030 г. В нея е посочено, че делът на нашенците, който ще са в пенсионна възраст ще е 32.7%. Това означва, че делът на възрастните у нас до тогава ще се увеличи с 17.4%. „Текущата демографска ситуация в България се характеризира с продължаващо намаляване и застаряване на населението, ниски нива на раждаемост и високи нива на обща смъртност. Задълбочава се дисбалансът в териториалното разпределение на населението”, е записано в стратегията. По данни на Националния статистически институт (НСИ) в края на 2017 г. лицата на 65 са 1 481 908, или 21.0% от населението на страната. Процесът на застаряване е по-силно изразен сред жените, отколкото сред мъжете. Относителният дял на жените на възраст над 65 години е 24.4%, а на мъжете - 17.4%. Тази разлика се дължи на по-високата смъртност сред мъжете и по-ниската средна продължителност на живота им. Населението в трудоспособна възраст е намаляло с почти 56 000 души през 2017г. Същевременно процентът на българите над 55 години, които са в добро психическо здраве е 52.6 на сто, при средно за ЕС 63.9 на сто. Причината за това е, че нашенците по-рядко ходят на профилактични прегледи. По показател заетост на възрастните хора страната ни се нарежда близо до средното за ЕС, което е 29 на сто. У нас процентът е 27.9 на сто. Докото активното участие в обществото на възрастните в страната ни е доста под средното за ЕС. С националната стратегия се цели не само включването на възрастнтие в социалния и културния живот, но и насърчаване на заетостта сред тях.", "date": "2019.01.18", "title": "Всеки трети българин ще е над 65 г. през 2060-та"}
{"url": "https://www.monitor.bg/bg/a/view/specakcija-izlovi-finansisti-na-mejdunarodni-teroristi-obnovena-154982", "text": "Организирана престъпна група (ОПГ) у нас, която финансирала терористи в чужбина, беше разбита при спецакция на ГДБОП и ДАНС, под ръководството на спецпрокуратурата. Това съобщи зам. главният прокурор Иван Гешев. Още преди година ГДБОП и ДАНС имали оперативна информация за бандата, която давала парите по т.нар. арабска система хавала. По този начин могат безкасово да бъдат финансирани различни дейности, включително и тероризъм. Това е едно от първите разследвания от този вид в Европейския съюз. Гешев обясни още, че по неофициални данни годишно чрез хавала се плащат между 100 и 300 млрд. евро. Зам. главният прокурор обаче уточни, че заплаха за България няма. Целта на групата била да изнася парите зад граница, а не да финансира джихадисти у нас. В хода на разследването станало ясно, че сириецът тартор влизал в контакт с хора, които се занимавали с логистиката на международни терористични организации. Целта била пачките да стигнат до терористи в чужбина, но не по банков път. За всеки трансфер посредниците прибирали комисиони и такси. При хавала няма физическо местене на парите. Рано сутринта в петък агенти на ДАНС и антимафиоти нахлуха едновременно на 50 адреса в София, Плевен, Благоевград, Разград, Хасково, Пловдив и Ловеч.  Гешев обясни и как действа системата хавала. „Принципът е един – при едно лице, хавалдар, идват определени хора, които носят определени суми. Те искат тази сума да отиде на другия край на света. Няма физическо пренасяне на тези пари. За услугата той удържа комисиона. Това финансиране се използва с разнородни цели, не винаги те са с криминален характер. Използването й се засили през 90-те години, когато се засили контролът над банковите преводи”, обясни зам. главният прокурор.", "date": "2019.01.18", "title": "Спецакция излови финансисти на международни терористи (ОБНОВЕНА)"}
{"url": "https://www.monitor.bg/bg/a/view/do-20-bona-pecheljat-bg-aktiori-pri-gastroli-v-chujbina-temata-154978", "text": "От 2000 до 20 000 лева и нагоре по най-груби изчисления може да спечели един български актьор при гастрол в чужбина. Това се коментира само под сурдинка в съсловието, тъй като в договорите на всички има клауза за конфиденциалност и конкретните цифри от гостуването в странство трябва да стават достояние единствено на данъчните власти. Разбираемо хората на Мелпомена предпочитат да говорят за изкуство вместо за пари, а и сумите в различни случаи не могат да се поставят под общ знаменател – те зависят от много фактори: мащаба на ролята, големината на залата, имиджа на артиста (дали е „мечка“ или редови театрален труженик). Така че всичко е относително. Актьорите се делят на касти – телевизионни звезди и всички останали. Първите се договарят за големи хонорари и могат да вдигнат мизата до 20 000 и повече от турне с няколко представления, а другите си докарват приходи от 2000 до 7000 лева, разкри за „Монитор“ представител на гилдията, пожелал анонимност. Режисьорът Бойко Илиев обаче смята, че няма какво да крие: „Аз получавах 200 долара на представление като авторски права за спектакъла ми „В часа на синята мъгла“, който през април играхме в САЩ и Канада“, обясни той. Какъв е хонорарът на актьорите му Иван Радоев, Елена Петрова и Мариела Топалова, директорът на Нов театър – НДК, не се е интересувал, но предполага, че трябва да е малко по-висок, тъй като те се раздават в реално време на сцената.", "date": "2019.01.18", "title": "До 20 бона печелят БГ актьори при гастроли в чужбина (ТЕМАТА)"}
{"url": "https://www.monitor.bg/bg/a/view/marija-namekna-che-kim-kardashijan-ja-kopira-snimka-154964", "text": "Поп-фолк певицата Мария се включи по необичаен начин в нашумялото предизвикателство, което повелява да покажеш снимки с разлика от 10 години. След като сподели свой кадър от преди десетилетие, изпълнителката на „Чувал ли си за такива“ публикува и сравнение между себе си и риалити сензацията Ким Кардашиян. На фотографиите двете носят тоалет с подобни краски. Половинката на рапъра Кание Уест е позирала с дрехата преди ден, докато Мария я е облякла още през 2010 г. Публикацията разбуни духовете в социалните мрежи. Някои от феновете заеха позиция, че „дори и Ким се вдъхновява от Мария“, докато част от потребителите реагираха остро. „Ставаш смешна, бе, Мария. Жената даже няма и понятие за теб“ и „ Присмял се хърбел на щърбел“, са само част от негативните коментари в Инстаграм.", "date": "2019.01.18", "title": "Мария намекна, че Ким Кардашиян я копира (СНИМКА)"}
{"url": "https://www.monitor.bg/bg/a/view/you-tube-preduprejdava-35-miliona-kanala-shte-bydat-svaleni-154979", "text": "До 35 милиона канала ще бъдат потенциално изложени на риск от сваляне. Това предупредиха от ръководството на платформата за видеосподеляне YouTube във връзка с готвените промени в авторскоправната рамка на Европейския съюз. Чл. 13 от обсъжданата в момента директива предвижда платформите да въведат „проверка на входа“ на съжържанието, генерирано и от крайните потребители с цел да бъде избегнато публикуването на клипове и т.н, нарушаващи нечии авторски права. „Google използва своята финансова мощ и платформата си YouTube, за да организира една от най-големите лобистки кампании, на които Европейският съюз е ставал свидетел през последните години, с оскъдно уважение към истината“, се казва в официалната позиция на „Европа за творците“ - инициатива, обединяваща граждани, създатели и културни организации. По думите на представителите й, мегакорпорацията манипулира общественото мнение с цел обезпечаване на частния си търговски интерес. „И още – правят се опити за манипулиране на децата и младите потребители, като им се подават неверни твърдения относно приетите промени. Истината е, че член 13 ще улесни споделянето на съдържание по справедлив начин. От друга страна ще се спре своеволното премахване на съдържание, както и други нелоялни търговски практики, до които платформи като YouTube редовно прибягват.“, гласи още изявлението на „Европа за творците“. Към момента се водят т.нар. триалози между Европейската комисия, Европейския парламент и Съвета на ЕС по повод Директивата за авторско право в цифровия единен пазар и по-конкретно – проблематичния член 13, наричан от критиците му „машина за цензура“ (#CensorshipMachine). Следващата тристранна се очаква да се проведе на 21 януари.", "date": "2019.01.18", "title": "YouTube предупреждава: 35 милиона канала ще бъдат свалени"}
{"url": "https://www.monitor.bg/bg/a/view/dunarit-prilapan-ot-gebrev-za-e10-mln-struva-20-pyti-poveche-154985", "text": "Със скандални финансови врътки се опитва да прилапа на безценица „Дунарит“ оръжейният търговец Емилиян Гебрев. В дъното на схемите стои Цветан Василев, в чиято полза всъщност действа Гебрев. Крайната цел е банкерът-беглец да прилапа под носа на държавата предприятието, което е пряко кредитирано с 96 млн. лева от фалираната КТБ и е с пазарна стойност между 210 млн. и 280 млн. лева. Дотук Гебрев направи 3 опита да се впише като собственик на завода, като при всички тях Това става ясно от проверка по партидата на „Дунарит“ в Търговския регистър на страната. Какво е състоянието на дружеството лъсва при проверки на финансовите му отчети. Последният деклариран – от 2017 г., показва, че само активите му са за 183 млн. лева. Годишният му оборот надхвърля 160 млн. лева, а чистата му печалба е над 35 млн. лева. Дружеството има още един бонус – неразпределена печалба в размер на 96 млн. лева. На този фон е ясно защо Гебрев и Цветан Василев се пробват да го овладеят толкова отчаяно чрез цяла серия от машинации. Именно заради тях и вчера оръжейният търговец бе извикан в Националната следствена служба, където се сдоби с прецизирано обвинение за ръководене на ОПГ за пране на пари, заедно с адвоката си, който защитава и Цветан Василев – Лазар Карадалиев. В дъното на аферата според разследващите стоят именно сделките, чрез които групата се опитва да задигне „Дунарит“ ( ). При първата врътка, приложена още в края на 2015 г., оръжейният търговец се пробва да увеличи капитала на компанията-майка на „Дунарит“ - „Кемира“. В схемата участва друго подставено лице на Василев – Иван Езерски чрез фирмата си ТМН. След като тази врътка се провали, тъй като машинациите по прехвърлянето на акции не успяха да се увенчаят с успех, беше задействана втора схема. Този път Гебрев пробва да се впише пряко като акционер в „Дунарит“ чрез увеличение на капитала. В схемата беше подпомаган от тогавашния изпълнителен директор на военния завод – Кръстю Кръстев, който е сред кохортата пионки на Цветан Василев, а самата тя беше задействана в първата половина на 2016 г. За да бъде вписано този път увеличението на капитала, Гебрев заяви, че е внесъл 15 млн. лева, с които влиза като акционер. Така основният акционерен капитал на дружеството трябваше да стане 23 млн. лева. След серия от откази на Агенцията по вписванията и няколко съдилища в страната за вписване в Търговския регистър на увеличението на капитала, Гебрев явно е изтеглил парите. Това става ясно от последния годишен доклад на „Дунарит“ за 2017 г., в който в графата „основен акционерен капитал“ стои сумата от 8 млн. лева, колкото беше и преди задействането на врътката. Междувремено, след този пореден провал, Гебрев стартира трети опит за овладяването на завода. Отново подпомаган от Кръстю Кръстев. Схемата е задействана през юни 2016 г., когато тогавашният изпълнителен директор Кръстьо Кръстев сключва този път договор за заем от 10 млн. евро с дружеството ЕМКО на Емилиян Гебрев. Сумата е по-ниска от чистата печалба на предприятието дори към онзи момент. Въпреки това заемът е изкаран спасителен за завода, за да За тази сума също няма доказателства, че е платена, а два съдебни състава отново отказват да впишат договора, който би направил Гебрев заложен кредитор на завода. Въпреки това обаче, той успява да пробие в Русенския окръжен съд, където услужливи магистрати му помагат да впише борд, посочен от него. И така той реално управлява предприятието вече година, като както стана ясно през последните месеци, го източва в полза на Цветан Василев. Ако пък бъде вписан като собственик той и ортакът му ще ударят едновременно с един куршум два заека. Причината е, че освен че ще сложат ръка на предприятието срещу смешна сума, ще ужилят допълнително с десетки милиони държавата, която в момента е основен кредитор на КТБ. Освен въпросните 96 млн. лева задължения на „Дунарит“ към фалирания трезор, заводът е бил и непряко кредитиран от банката. Това е ставало посредством „Хедж“ - собственик на мажоритарния акционер в „Дунарит“ - „Кемира“. Дълговете на „Хедж“ към КТБ са на стойност от още около 100 млн. лева. За годините от избухването на „аферата КТБ“ досега Цветан Василев и хората му се опитаха с прихващания да изчистят задълженията на „Дунарит“ към КТБ, за да могат да откраднат предприятието. В момента тези сделки се оспорват от синдиците в съда и именно това е причината Цветан Василев чрез Гебрев да се опитва всячески да сложи ръка върху завода, като бъде вписан договорът за особен залог на „Дунарит“. Заплахите бяха изречени дори и от Гебрев, който от няколко дни обяснява, че едва удържал работниците си да не дойдат на митинг в София. Вчера, на влизане в НСлС той повтори думите си, като заяви, че дори е пратил есемес с предупреждение за протести и на премиера Бойко Борисов. „Не може премиерът да не бъде уведомен за всички тези напрежения, които се случват, защото четвърти месец удържам работниците в Трявна. Пак искат да правят тези неща от 2017 г. В името на какво?“, заяви той, намеквайки, че може да извади 2000 души пред Министерски съвет. Именно това направи през 2017 г., когато бяха отнети лицензите на ЕМКО и „Дунарит“ заради повдигнатите му обвинения. Същия мутро-олигархичен стил на действие групичката прилага и сега, плашейки държавата с протести. Въпросът е дали тя ще се върже на заплахи, при положение че с протести може да плаши дори човек, извършил дори убийство. Фактът е, че властта трябва да се намеси, за да предотврати този явен пладнешки обир, който Василев и Гебрев планират и ако не го направи, значи няма държавност.", "date": "2019.01.18", "title": "“Дунарит” прилапан от Гебрев за 10 млн. евро, струва 15 пъти повече (ОБЗОР)"}
{"url": "https://www.monitor.bg:443/bg/a/view/ostaviha-v-aresta-haskovskite-narkomuleta-na-eskobar-154967", "text": "Хасковският съд остави за постоянно в ареста наркомулетата на петричкия наркобос Ескобар Алекси Пашев (47) и Айдън Байрям (46). Двамата са обвиняеми за контрабанда, съхранение и разпространение на 46,52 кг хероин, който беше открит от полицията в гараж в кв. „Орфей“ в сряда. Както вече писахме, голяма част от наркопратката се е очаквала от сочения за петрички наркобос Огнян Атанасов-Ескобар. Съдът прецени, че двамата може да се укрият и ги остави в ареста в очакване на същинското дело по случая. Пашев е обвинен като извършител, а Байрям – като помагач. В обясненията си пред разследващите Пашев е обяснил участието си и се е признал за виновен, стана ясно в съдебното заседание. Адвокатите и двамата обвиняеми поискаха по-леки мерки – домашен арест. И двамата имат деца, за които да се грижат, както и болни роднини. Байрям, както и баща му също страдали от злокачествени тумори. Пред съда бяха представени куп медицински документи. Според разследващите голямото количество дрога е внесено от Турция с карго товари в камион. Наркотикът е открит в подземен гараж на жената на Алекси Пашев в жилищна сграда в квартал „Орфей“. Хероинът за над 5,5 млн. лв. е бил скрит в 10 топа плат. Сигналът за дрогата идва от областната дирекция на МВР в Благоевград, където униформените са следили няколко човека от месеци за разпространение на наркотици. Те се свързали с хасковлии, за да търсят хероин, а разговорите попаднали в използваните специални разузнавателни средства. Записите от СРС-тата се очаква да бъдат представени, когато започне делото за наркотрафик. Очакват ги наказания от 15 до 20 години затвор.", "date": "2019.01.18", "title": "Оставиха в ареста хасковските наркомулета на Ескобар"}
{"url": "https://www.monitor.bg:443/bg/a/view/2800-evro-globa-za-karane-na-kola-s-bg-nomer-v-italija-154965", "text": "Лицата, шофиращи в Италия автомобили с чуждестранна регистрация, от Нова година могат да бъдат глобени до 2848 евро, а колата им да бъде конфискувана. Наказанието е предвидено в приетия в края на миналата година нов закон за сигурността, като нормативният акт забранява на всеки пребиваващ в страната за повече от 60 дни чужденец да се движи с автомобил, регистриран другаде. При установяване на нарушението глобата се плаща веднага, а колата се спира от движение за срок от 180 дни, през които или се връща там, от където е дошла, или й се прави италианска регистрация. Не се ли случи това, превозното средство се иззема в полза на държавата и този акт не подлежи на обжалване. Според статистиката на полицията в Милано от 4 януари, когато е издадено първото наказателно постановление за прегрешението, до вчера са изловени близо 300 нарушители, които са се изръсили средно с по 712 евро за глоба. Повсеместната проверка на автомобилите с чуждестранни номера и най вече на тези с българска и румънска регистрация започна още от лятото на миналата година. До края на декември обаче се плащаше само солена глоба за нарушение или за липса на някакъв документ. Така например пишещият тези редове бе глобен 304 евро за това, че в документацията на служебния му автомобил „Форд Мондео“ с български номер липсваше „големият“ регистрационен талон – нещо, което според нашето законодателство не е задължително, но катаджиите на Апенините го искат. При друга проверка само седмица по-късно пък му бе наложена глоба от 87 евро за липса на годишен технически преглед, като „картончето“ за извършването му бе налице, но проверката с компютър на италианските полицаи в документацията на нашия КАТ не го потвърди. Явлението да караш в Италия кола с номер най вече от България и Румъния стана масово преди десетина години. Водачите на такива автомобили не плащаха глоби, регистрирани с радари, с камери или постановени с фишове – незнайно защо органите на реда бяха пресметнали, че изпращането им до нарушителите в техните страни ще струва повече от парите в съответния фиш. Те плащаха пътния данък в страната на регистрацията, тоест у нас или у съседите ни от север, като и в двата случая таксата е в пъти по-малка от италианската. Същото се отнася и за застраховките – третата причина за „харесването“ на нашенските номера. Но сметките на италианските тарикати и на нашенците се оказаха без кръчмар, защото най-напред общинската полиция в Милано, а след това и тази в цяла Италия наеха частни фирми за разпращането на глобите и събирането на парите за тях плюс 10 евро за разходи по операцията. Само от Милано за 2017 г. те са разпратили 110 000 „честитки“ със следната „класация“ – 25 000 в Швейцария, 15 000 в Германия, 10 000 в САЩ и т.н. За България пък за същата година са били изпратени малко повече от 2000 наказателни постановления.", "date": "2019.01.18", "title": "2800 евро глоба за каране на кола с БГ номер в Италия"}
{"url": "https://www.monitor.bg:443/bg/a/view/anita-mejzer-ridae-pred-vyrhovnija-syd-154976", "text": "\"Чувствам се като птичка, по която стрелят с оръдие. Не съм виновна за смъртта на съпруга си. Не съм убила човек, не е възможно това да се случи\", проплака Анита Мейзер пред Върховния касационен съд. Делото за смъртта на съпруга й Николай Димов стигна до върховните магистрати, след като бе гледано от Варненския окръжен и Варненския апелативен съд. От втората инстанция Мейзер получи 3 години затвор за причиняване на смърт по непредпазливост и за предлагане на подкуп на полицай.  Пред Върховния съд тя отново бе особено емоционална и пожела да сподели със съдиите някои свои размисли за състоянието си в момента. \"Аз и детето ми се чудим къде да се скрием\", обясни тя. По повод на подкупа каза, че не е предлагала такъв, а когато полицаите й купили вода, тя дала 50 лв., за да си я плати. \"Аз съм благороден човек, но всичко се опорочи\". На края на защитното си изказване Мейзер се разплака и обясни, че е била много шашната след смъртта на съпруга си и кой каквото я накарал да каже, щяла да го каже. Мейзер обясни, че не е възможно някой насила да сложи свински опашки на мъжа й. Димов почина при опит да се отвърже от свински опашки, с които тренирал за предстоящо състезание. Прокуратурата иска делото да бъде върнато за ново разглеждане и Мейзер да получи по-голямо наказание. Съдът ще реши окончателно до месец.  ", "date": "2019.01.18", "title": "Анита Мейзер ридае пред Върховния съд"}
{"url": "https://www.monitor.bg:443/bg/a/view/zalovihme-kirgizstanec-izdirvan-ot-turcija-za-terorizym-154970", "text": "Киргизстански гражданин от кюрдски произход е арестуван в София преди два дни, след като станало ясно, че е издирван с червена бюлетина на Интерпол по искане на турските власти. Рустем Юзбаши на 36 години е издирван от съда в град Диджле, вилает Диарбекир по обвинение за участие в терористична въоръжена групировка, действала в провинцията. Според събраните досега доказателства в Турция Юзбаши е снабдявал с взривни вещества групировка в югоизточната ни съседка. Трима негови съучастници в Турция са арестувани и са го посочили като човека, който е отговарял за взривовете и експлозиите, организирани от терористичната клетка. Предполага се, че става въпрос за военното крило на обявената извън закона Работническа партия на Кюрдистан. Самоличността на Рустем Юзбаши е била установена по съвпадане на дактилоскопични отпечатъци и портретна снимка в центъра за мигранти в Бусманци. Преди това той е влязъл като бежанец от Турция у нас и не е имал документи за самоличност. Преминал е в България незаконно през т. нар. \"зелена граница\" в района на Свиленград. Точно поради тази причина делото срещу него е в Хасковския окръжен съд. Турция иска екстрадиране на подозирания за тежкото престъпление. За да започне процедурата по самата екстрадиция обаче се чакат допълнителни документи. В петък хасковските магистрати само постановиха временен арест за Юзбаши за срок от 40 дни. Ако бъде признат за виновен по повдигнатите обвинения в тероризъм, киргизстанецът може да получи доживотна присъда.", "date": "2019.01.18", "title": "Хванаха у нас кюрдски терорист, издирван от Интерпол"}
{"url": "https://www.monitor.bg:443/bg/a/view/nzok-na-cherveno-s-80-mln-lv-ot-onkolekarstva-154974", "text": "Националната здравноосигурителна каса излиза на червено за миналата година с 80 млн. и 100 хил. лв. На толкова възлиза преразходът в бюджета на финансовото-осигурителната институция през 2018-а за медикаменти за лечение на онкологични заболявания, съобщиха експерти. Година по-рано, през 2017-а, преразходът й е бил 100 млн. лева. В бюджета на касата за тези медикаменти за миналата година бяха заложени 282 млн. лева, докато година по-рано заложената сума беше 365 млн. лева. Първоначалната прогноза беше, че очакваният преразход на НЗОК ще удари 100 млн. лева. Оказва се обаче, че сумата е по-малка, тъй като фармабизнесът е давал големи отстъпки при договарянето на лекарствата, финансирани от нея. Те възлизат общо на близо 50 млн. лева. Преразходът за медикаменти обаче се формира от иновативните и новите лекарства, както и от модерните технологии, които навлизат в медицината и лечението на онкодиагнозите. За тази година в проектосметката й са предвидени 385 млн. лева. Ново, аналитично звено в касата ще поеме на практика функциите на Фонда за лечение на деца от тази година. То ще анализира проблемите с лечението на малчуганите и юношите и ще предлага на управата на касата как да бъдат разрешени здравословните им проблеми – дали да бъдат изпратени на лечение или поддържаща терапия в чужбина, дали да бъдат поканени в България специалисти отвън или да бъдат лекувани у нас от български лекари. Работното наименование на новото звено, чието създаване управителят на НЗОК д-р Дечо Дечев ще предложи на заседание на надзорния съвет в понеделник, ще се нарича „Анализ и координиране на специализираните дейности\". Ще бъде предложено още надзорниците да гласуват и сливането на дирекциите по извънболнична и болнична помощ в една, чието име да бъде „Методология на медицинските дейности и контрол върху изпълнението на индивидуалните договори\". Другите дирекции на касата ще запазят дейността си. За пет години парите за лечение на редките заболявания, които се отпускат по линия на касата и държавата са се увеличили двойно, стана ясно пък от отговора на парламентарно питане, отправено към здравния министър Кирил Ананиев от депутата от БСП проф. Георги Михайлов. За 2018 г. за лечението на 6113 пациенти с редки заболявания, каза министър Ананиев и посочи, че в последно време те са сред приоритетите по отношение на здравеопазването. В края на 2018 г. в списъка са включени общо 135 заболявания. В началото на 2019 г. в него са добавени заболяванията спинална и мускулна атрофия тип 1,2 и 3, с което общият брой на редките заболявания по списъка стана 138. На настоящия етап няма нормативна регламентация, с която диагностично лечебните дейности и осигуряването на лекарствени продукти за пациенти с редки заболявания да бъдат осъществени по отделен ред от тези на останалите заболявания“, заяви министър Ананиев. Той поясни, че към настоящия момент в списъка на заболяванията за домашно лечение са включени 73 редки заболявания, чието лечение се поема от касата.", "date": "2019.01.18", "title": " НЗОК на червено с 80 млн. лв. от онколекарства"}
{"url": "https://www.monitor.bg:443/bg/a/view/davat-do-150-hil-evro-za-bg-videoigra-154973", "text": "От 10 до 150 хиляди евро субсидия може да получи българска компания за своя видеоигра. Средствата се дават от подпрограма МЕДИА към „Творческа Европа“, която ежегодно инвестира над 1 млн. лв. в българската киноиндустрия. Сред перата, по които родни фирми могат да получават финансиране, е и разработването на видеоигри. До този момент обаче България няма нито един спечелен проект в сферата. Сред причините – голяма част от компаниите, работещи на територията на страната, са подизпълнители на други, международни фирми и не притежават всички необходими авторски и техни сродни права, свързани с проекта, което е необходимо условие за МЕДИА. Това заяви пред \"Монитор\" шефът на бюрото на подпрограмата към „Творческа Европа“ у нас Камен Балкански. В този случай българските компании не могат да докажат подобен успех, защото не се водят те собственици на крайния продукт\", допълни още Балкански. Комерсиалният успех на предишен продукт на компанията, която подава документи за субсидията, трябва да се докаже за период от две години назад, тоест от началото на 2016 г. \"Трябва да е имала търговска дейност, да е регистрирала някакви продажби в този период. обясни ни още Балкански. Едва 14 български проекта са кандидатствали за субсидията в последните 5 години, 3 - през 2018 г. Нито една от тях обаче не е постигнала успех. Важно условие за кандидатстването е още фирмата да е учредена минимум 12 месеца преди представянето на предложението. Самата видеоигра трябва да разказва някакъв сюжет в цялото си протежение – тоест, историята да не бъде застъпена единствено във въведението и финала. Спортните игри – за футбол, дартс, баскетбол, както и пъзелните игри обаче не са допустими за участие в подпрограмата. Проектите ще бъдат оценявани с точки до максималния брой – 100. Освен качеството на съдържанието на предложението, критериите, по които ще бъдат оценявани видеоигрите, са новаторски характер, европейска добавена стойност (потенциал за международна европейска експлоатация) и др. С предимство ще се ползват предложенията, фокусирани специално за деца под 12-годишна възраст. За тази година общият наличен бюджет за видеоигри към „Творческа Европа“ е 3,78 милиона евро. Част от него би се разпределила и за родните проекти при евентуална \"зелена светлина\" от Изпълнителната агенция за образование, аудиовизия и култура. Получената субсидия обаче следва да представлява само 50% от допустимите разходи. Тоест компаниите трябва да набавят сами или да докажат, че могат да намерят останалата необходима сума за развитието на играта. Крайният срок за кандидатстване с видеоигра по подпограма МЕДИА е 27 февруари.", "date": "2019.01.18", "title": "Дават до 150 хил. евро за БГ видеоигра"}
{"url": "https://www.monitor.bg:443/bg/a/view/geri-nikol-se-shtrakna-s-riana-snimka-154966", "text": "Поп сензацията Гери-Никол сподели в социалните мрежи своя снимка с певицата Риана. Тъй като кадърът не е достъпен на стената й, а е скрит като „стори“, не е ясно дали е актуален. лаконична е изпълнителката на „Готина и луда“ и не коментира събитието, на което е запечатана срещата с нейния идол. Не е изключено фотографията да датира още от септември 2017 година. Тогава топ дизайнерът Филип Плейн изпрати покана на Гери-Никол за свое ревю в рамките на Седмицата на модата в Ню Йорк. Тогава тя разходи яка дупара и на частно парти, на което беше представена новата линия грим на поп дивата Риана. В Голямата ябълка бившето протеже на Криско отседна при своя приятел и колега Александър Николов, по-известен у нас с артистичтния си псевдоним Алек Сандър.", "date": "2019.01.18", "title": "Гери-Никол се щракна с Риана (СНИМКА)"}
{"url": "https://www.monitor.bg:443/bg/a/view/pyrva-vylna-na-sykrashtenija-mahat-1600-chinovnika-154968", "text": "Започва първата вълна на съкращения в държавната администрация, като ще бъдат махнати 1600 чиновника. Това стана ясно от думите на вицепремиера Томислав Дончев в предаването „Лице в лице“ пред БТВ. Според него родната администрацията далеч не е сред най-многобройните в Европа, но има логика броят на заетите в нея да бъде намален. По думите на Дончев целта е оптимизация на състава, но по интелигентен начин. Именно по предложения на отделните министерства ще се каже къде колко бройки да се намалят и преструктурират. Сега се започвало с 1600 щатни бройки, но процесът щял да продължи. Прецизните анализи обаче ще бъдат готови през април. Тогава ще стане и ясно къде има дублиращи звена с еднакви функции. Има напрежение в администрацията, никой не иска да съкращава,заяви вицепремиерът. Наред с това Дончев коментира и изграждането на магистрала „Хемус“, което АПИ възложи на държавното предприятие „Автомагистрали“, без обаче да се възлага обществена поръчка. Дончев обясни, че възложителят има право да възлага без процедури, т.н. вътрешно възлагане,  когато има контрол на 100 % върху дружеството. Това е абсолютно законно. Фирмата за строителство е държавно. Няма право да прехвърля изцяло дейността на други фирми, посочи вицепремирът.", "date": "2019.01.18", "title": "Първа вълна на съкращения: Махат 1600 чиновника"}
{"url": "https://www.monitor.bg:443/bg/a/view/sedmichen-monitoring-14-18-januari-2019-g-154975", "text": "Седмица, в която разни хора се разсъбличат със и без повод. Тази работа не е като оная, но крайната цел е една – сеир да става. Само гевезетата на Цветан Василев не смеят да си смъкнат гащите, да не им изпаднат коледните бонуси от там. Деноминирани или неденоминирани – да не губим вярата в Дядо Коледа! Стотици чалнати люде се возиха в метрото в Ню Йорк по гащи. Това се случва за 18-и път като потвърждение на правилото, че лудите се намират. Основателят на инициативата Чарли Тод иначе си е с акъла. Самият той определя събитието като „честване на глупостта“. И гащите вече не са това, което бяха. Навремето са казвали „на баба ти килотите“, после се минава на „ще ти скъсам шортите“ и се стига до „на баба ти прашките“. Гащите на модерните баби днес са още по-символични. Вървят в комплект с татуировките, пиърсинга и рисуваните вежди. Както стана ясно в края на миналата година, модните тенденции правят задно колело и килотите се връщат обратно. Този сезон ще са от дънков плат и ще се носят върху гащите. Не е луд този, който яде зелника, а онзи, който му го дава. И е така, и не е. Даващият само се прави на луд, иначе и той е наясно как стоят нещата. Два милиона лева раздал от КТБ като коледни бонуси банкерът беглец Цветан Василев. Точно така – от онази банка, дето после фалира. Не е ясно по какви критерии са раздавани бонусите – между 250 000 и 450 000 лв. на калпак, но се знае, че са били връчвани кеш, в непрозрачни пликчета. Някои от хората на Василев още си харчат ония бонуси. Други му въртят... интервюта, да не им олекне касичката. Всичката пара отива в свирката! Малко двусмислено се получава, ако се сбъркат ударенията. Немска журналистка продаде плетен шал за впечатляващата сума от 7550 евро. Шал като шал, на райета. Бабите редовно увиват вратлетата на внуците с такива, за да употребят остатъците от прежди. Този шал в сиво, розово и червено обаче си вдигна толкова цената заради идеята. Всяко райе означава различно закъснение на германските железници - сивото е за по-малко от пет минути, розовото - до 30 минути, а червеното - повече от 30 минути. Шалът, реколта 2018, е изплетен от майката на журналистката Сара Вебер и е дълъг около 1,5 м. Ако решим да реализираме замисъла у нас, може да обримчим с прежда цял влак. Риалити звездата Кайли Дженър, която и да е тя, се обидила на случайна кокошка, която случайно й отнела няколко звезди от рейтинга. Звездеещата се моделка информирала многомилионните си почитатели, че е родила дъщеря, пък въпросната кокошка с яйцето си взела, та я засенчила. За да покаже, че на нея такива не й минават, моделката Кайли се снимала как чупи яйце. Проблем на броячките на лайкове е, че много често чупят тъпомера в стремежа си да блеснат. От кокошките и яйцата поне има някаква полза. Вечерно интервю с банкер беглец по скайпа – нов журналистически жанр, лансиран от опитната Люба Кулезич. Цел на мероприятието – да се обясни на публиката, че коледните бонуси били в неденоминирани левове и 2,5 млн. лева са всъщност 2500 лева. Люба Кулезич попива интервюирания с очи, вярва му. А аз се присещам за един виц с митничар: Мъж седи на ръба на мост, аха да се метне отгоре. Минава един човек покрай него, хваща го за палтото: - Чакай бе, пич, млад си още! Що си тръгнал да се самоубиваш? - Не ми се живее, не намирам смисъла. Бях успешен митничар, в пари се въргалях. Но взеха, та ме прецакаха едни гадни хора. Оня ден останах без работа. Прибирам се, разбили ми гаража и ми откраднали ферарито. У нас куче да замете, няма какво да закачи с опашката – жената се изнесла барабар с децата и покъщнината. Не ми се живее, приятелю! Ще се мятам, та да се свърши вече. - Чакай, чакай, аз съм Дядо Коледа. Ей сега, като щракна с пръсти, всичко ще си дойде на мястото. Хоп, готово – пак си началник-смяна, жена ти се е прибрала и в момента ти върти баница, колата ти е обратно в гаража... - Жив да си, Дядо Коледа! Кажи как да ти се отблагодаря за добрината? - Лесно, една св*рка ще ми врътнеш и сме квит. Навел се късметлията. Приключва, надига се. А благодетелят го пита: - Абе, ти на колко години си всъщност? - На 49. - И още вярваш в Дядо Коледа? Парагвайски пожарникари от градчето Сан Роке Гонсалес се разхвърляха без дрехи за календар, който рекламира професията им. С голия календар те разчитат да разчувстват и впечатлят евентуалните спонсори, защото бюджетът за службата им бил недостатъчен и се налагало да заделят лични средства за гориво и поддръжка на техниката. Интервю с пожарникар: - Кажете, моля, какво се гаси по-трудно – пожар или любовен пламък? - Нито едното, най-трудно се гаси кредит. След дъжд качулка... да духаш. На това мяза инициативата, дето едни експерти я лансират като поредно нововъведение в Закона за движение по пътищата. Не е ясно колко ще струват алкохолните имобилайзери, които се предлага да се въведат от следващата година, но е сигурно, че парите ще бъдат издухани на вятъра. Тукашните капацитети, които ги мъдрят тези неща, хич да не обясняват как било във Франция, Белгия и Финландия. От чужбински практики няма файда, когато се сблъскат с родния манталитет. Както е тръгнало, може да заимстваме и от опита на актьора Хю Грант, след като облечем идеята в законова форма обаче. Хю Грант написа в Туитър молба до крадеца, който разби автомобила му и му задигна чантата: „Моля, върнете сценария, който беше вътре.“ Дали да не задължим крадците да имат Туитър? Представете си само какъв интернет трафик ще се получи покрай офанзивата на бандата, която напоследък краде акумулатори по кварталите в София. Пък ако добавим и опция за лайкване на крадци във Фейсбук, полицаите ще останат без работа. Как е по-правилно да се каже – птичка или фтичка? Да оставим първокласниците да размишляват по темата и да не им пречим. Все дотолкова трябва да са овладели правописа и правоговора – цял срок вече учат. Птичка или фтичка е Анита Мейзер – над тази тема размишлява вече трета съдебна инстанция. На втора тя получи три години затвор за причиняване на смърт по непредпазливост. И ако тук може наистина да се търси елемент на случайност, то обяснението за подкупа на полицая е разбиващо. Птичката Мейзер извадила 50 лева, за да си плати бутилката вода, не друго. „Аз съм благороден човек, но всичко се опорочи“, ридае Мейзер. След такъв полет на мисълта човек неволно се сеща за онази патица, която мислила, мислила, пък накрая се озовала в тенджерата. Мейзер, впрочем, не уточнява от коя птича разновидност е. Птичи аргументи извади и собственикът на „Дунарит“ Емилиян Гебрев. След като престоя известно време в Националната следствена служба, където му беше прецизирано обвинението за пране на пари, Гебрев пропя, че е невинен – Цветан Василев му предложил да купи „Дунарит“ и той нямало как да не приеме. Птичка или фтичка? Ефективна или фиктивна сделка? На който както му отърва... И на финала, преди да отлетим за уикенд пауза - лекар от общинска болница през седмицата отказа да приеме възрастна пациентка с аргумента, че скоро е боледувала. Формално е прав – според правилата на здравната каса пациенти не могат да бъдат приемани в същото отделение в едномесечен срок след изписването им. Всяко правило си има обаче изключение и докторите го знаят. Включително и в случаите, когато точат НЗОК.", "date": "2019.01.18", "title": "Седмичен мониtоринг  (14 – 18 януари 2019 г.)"}
{"url": "https://www.monitor.bg:443/bg/a/view/nikolina-chakyrdykova-za-vtori-pyt-baba-154963", "text": "Пиринския славей Николина Чакърдъкова стана баба за втори път вчера. В родилното отделение на болницата в Гоце Делчев щерка й Мария роди момченче.  „Щастливи сме всички у дома, внука младите го нарекоха Христо, носи името на другия дядо. Сина ни Васил миналата година през месец април ни дари с внучка Николина Чакърдъкова, сега си имаме и внук Христо. Спазваме българските традиции“, сподели по телефона за Агенция \"Монитор“ щастливата баба Николина. Младата родилка Мария уверено върви по стъпките на майка си. Вероятно ще й се наложи временно да прекъсне съвместната им концертна дейност, но това ще бъде за кратко време. Таткото на малкия Христо – Симеон Бакалов, е бивш състезател по MMA, но вече спортува само за тонус. Той работи като експерт във финансова институция. Щастливите родители вдигнаха пищна сватба в края на септември 2018 година в Гоце Делчев. На най-личния си празник булката Мария и майка й Николина изнесоха двучасов рецитал, кулминацията на който беше безсмъртната народна песен „Сватба е“.", "date": "2019.01.18", "title": "Николина Чакърдъкова стана за втори път баба"}
{"url": "https://www.monitor.bg:443/bg/a/view/reshetki-za-babata-udushila-myja-si-v-selo-trud-154953", "text": "67-годишната Веска Хаджиева остава за постоянно в ареста, реши съдия Миглена Маркова от окръжния съд в Пловдив. Според нея има достатъчно доказателства, които сочат, че въпреки напредналата възраст на обвиняемата, именно тя е извършител на престъплението. Според съдия Маркова срещу Веска Хаджиева е повдигнато обвинение за тежко умишлено престъпление, за което я грози затвор от 10 до 20 години. Няма опасност 67-годишната обвиняема да се укрие, но има реална опасност при по-лека мярка, да извърши друго престъпление, поради факта, че се е опитала да заличи следите от стореното, прие съдът. Веска Хаджиева удушила мъжа си Костадин на 13 януари, когато той бил в банята. Скарали се за връзка ключове и той я ударил, след което Веска се ядосала и го хванала за гушата. При сборичкването Костадин си порязал крака. След убийството 67-годишната жена, която продължавала да работи като счетоводителка, бърсала следите с хавлиени кърпи. На другия ден отишла на работа. Трупът бил намерен от приятел на жертвата. Човекът се притеснил, че Костадин не си вдига телефона. Бил открит чисто гол в банята. Тя и мъжът й Костадин не се разбирали след смъртта на сина им. Той починал преди около 5-6 години от инфаркт. Бил млад, на около 40 години, но нямал съпруга и не оставил след себе си деца. Веска и Костадин Хаджиеви продължили живота си в самота, без внуци и други деца. Двамата живеели в двуетажна къща в квартал „Гарваница” в село Труд, като всеки един от двамата съпрузи обитавал отделен етаж. Служебният адвокат на Веска Хаджиева Петър Карачанов подчерта възрастта на клиентката си и здравословното й състояние, като поиска за нея по-лека мярка за неотклонение. Самата Веска обясни, че има операции на хранопровода и също помоли за по-лека мярка. Определението на окръжния съд не е окончателно и може да бъде обжалвано.  ", "date": "2019.01.18", "title": "Решетки за бабата, удушила мъжа си в село Труд"}
{"url": "https://www.monitor.bg:443/bg/a/view/vryshtat-bylgari-ot-velikobritanija-s-kariern-forum-154952", "text": "Социалното министерство връща българите от Великобритания, Австрия, Германия и Холандия с кариерни форуми. Събитията са концентрирани в държавите, в които има големи български общностни, уточняват от ресорното ведомство. Целта на инициативата е нашенците, които учат, живеят и работят в чужбина, да бъдат запознати с възможностите да започнат или продължат своята професионална реализация в родината си. По време на трудовите борси участниците ще могат да осъществят директен контакт с български работодатели и да се запознаят с възможностите за работа в България. Първият за 2019 г. кариерен форум \"Австрийските фирми в България като работодател\" ще се състои във Виена на 23 януари. В срещата ще участват водещи австрийски инвеститори в България, а участващите фирми ще обявят свободни позиции за финансисти, счетоводители, специалисти в областта на човешките ресурси и маркетинга, както и професионалисти с интереси в сферата на логистиката, компютърните системи и технологиите, производството на хартия и целулоза. От социалното министерство казват, че се търсят още специалисти, завършили професионална квалификация \"Електротехника\", \"Топлоенергетика\", \"Автоматизация на производството\" и др. Компаниите проявяват интерес към машинни инженери и млади хора, завършили специалност \"Електроцентрали и мрежи\", шлосери и специалисти с познания в управлението и контрола на металообработващи машини. Предложенията на бизнеса не са концентрирани само в столицата и големите градове. На форума ще присъстват и компании от различни региони на България. За провеждането на кариерните форуми социалното министерство ще си партнира с Агенцията по заетостта, сдружението \"Български кариерен форум\", общини, работодателски организации, чуждестранни търговски камари.", "date": "2019.01.18", "title": "Връщат българи от Великобритания с кариерен форум"}
{"url": "https://www.monitor.bg:443/bg/a/view/von-se-zavyrna-na-pistata-s-15-o-mjasto-154954", "text": "Звездата на женските алпийски ски Линдзи Вон (САЩ) се завърна на пистата, след като пропусна началото на сезона заради контузия на коляното. Тя направи първия си старт за новия сезон вчера в спускането, валидно за Световната купа при жените в Кортина Д'Ампецо (Ит). Вон направи грешка и остана едва 15-а с 1:16,63 мин., с изоставане от 1,19 сек. от победителката Рамона Зибенхофер. Австрийката изненада всички и взе първата победа в кариерата си в състезание от такъв ранг. \"Допуснах голяма грешка в средата на трасето. Въпреки това съм доволна. Трябва ми време. В събота и в неделя имам още един шанс\", каза Вон пред ARD. Американката се нуждае от още пет победи, за да подобри рекорда на шведската легенда Ингемар Стенмарк от 86 успеха за Световната купа. Втора в Кортина Д'Ампецо остана световната шампионка в дисциплината Илка Щухец (Слвн) с изоставане от 40 стотни от секундата, а трета на 46 стотни завърши Щефани Фенийр (Ав). В генералното класиране за Кристалния глобус продължава да води Микаела Шифрин (САЩ), в спускането начело е Никол Шмидхофер (Ав).", "date": "2019.01.18", "title": "Вон се завърна на пистата с 15-о място"}
{"url": "https://www.monitor.bg:443/bg/a/view/mutri-povtoriha-podviga-na-bijachite-na-torinoto-vyv-varna-154958", "text": "Варненец и приятелката му били нападнати и пребити от няколко здрави млади мъже, докато чакат на светофар в морската ни столица. Затова съобщиха самите те в социалните мрежи, като разказват за инцидента и показват снимки от последиците на срещата си с мутрафоните. До инцидента, при който те бяха пребити посред бял ден на варненски булевард, се стигнало след конфликт между пострадалите и биячите, разкразва жертвата Ивелин Илиев. По думите му, всичко става на 16 януари, към 14,30 часа, когато заедно с приятелката си Катрин и нейна дружка спрели с колата да заредят на бензиностанция на бул. „Васил Левски” в района на кв. \"Чайка”. До тях спряло тъмносиво БМВ с четиримата млади мъже вътре, които били на възраст 25-30 години. Докато Ивелин бил на касата, мъжете от немското возило отправили неприлични жестове към Катрин, на които тя oтвърнала. След като потеглили, на първия светофар двете коли спрели една до друга. През отворения прозорец един от бабаитите се провикнал: „Слез да ти сваля очилата”. Не слязох, защото видях, че са четирима и нямаше смисъл да се бия с тях”, коментира Ивелин. Четиримата от БМВ-то обаче не били удовлетворени и явно търсели сблъсък, като тръгнали след колата му. Отново на бул. „Васил Левски“, в близост до заведението „Рeана“ и Регионалната здравна инспекция, спират на червен светофар и докато чакат зелен сигнал, са нападнати. Един от  мутрите счупил стъклото на шофьорската врата с метален бокс и извадил Ивелин от колата, а останалите започнали да го налагат с юмруци и ритници, докато изпадне в безсъзнание. В същото време удар с бокс отнася и Катрин, на която са избити 4 зъба. След пладнешкия побой биячите се качили в колата си и потеглили с мръсна газ в неизвестна посока. Очевидци на малоумно наглия екшън обаче записали регистрационния номер на колата В 7715 и сигнализирали в полицията. Ивелин Илиев казва, че е научил, че биячите се подвизават в кв. „Трошево“ и употребяват наркотици. „Получих обаждане, че единият от тях е бил охрана на някакъв милионер. Така че не знам какво да си мисля!”, каза още пребитият млад мъж. От варненската полиция пък му казали, че вече е установена самоличността на извършителите. От разследващите той научил още, че биячите му са варненци и вчера са търсени на адресите им. След като не били открити там, са обявени за общодържавно издирване. Катрин е много стресирана от случилото се, казва още Ивелин. Двамата са твърдо решени да съдят нападателите си, като междувременно молят всеки, който забележи автомобила, или пък има снимки или видео от побоя, да се свържат с тях. Ивелин алармира за агресията на пътя в групата „Забелязано във Варна“, като пише „Моля помогнете!“ и призовава „Нека спрем агресията на пътя! Моля споделяйте, защото това може да се случи на всеки мирен гражданин. А така злосторниците ще разберат, че подобни зверства няма да останат ненаказани“, казва още пребитият млад мъж.", "date": "2019.01.18", "title": "Мутри повториха \"подвига\" на биячите на Ториното във Варна"}
{"url": "https://www.monitor.bg:443/bg/a/view/ostaviha-zad-reshetkite-shofiora-na-pejoto-beglec-154955", "text": "С постоянна мярка за неотклонение „задържане под стража“ се сдоби 29-годишният Васил Станков, който призори в четвъртък вдигна на крак полицията в Старозагорска и Пловдивска област с лек автомобил „Пежо 307“, вкарвайки униформените в истински холивудски екшън. В  рамките на 30 минути съдия Диян Илиев от районния съд в Казанлък взе решението си за постоянната мярка. Срещу младия мъж са повдигнати 3 обвинения: за неподчинение на полицейско разпореждане, за пътно хулиганство и шофиране  след употреба на дрога. Според наблюдаващия прокурор има голяма вероятност Станков да се укрие или да извърши ново престъпление. Служебният защитник поиска по-лека мярка с мотива, че клиентът му е с чисто съдебно минало и нямало доказателства, че точно той е седял зад волана. Прикриващият почти през цялото време с качулка лицето си възпитаник на старозагорската гимназия по ветеринарна медицина Станков изрази съжаление за случилото се и се „озъби“ на присъстващите в залата представители на медиите с думите „Не разбирате ли български, няма да говоря!“. Над 300 километра е продължило преследването по пътищата на двете области в четвъртък, на момента скоростта на Пежото е надхвърляла 200 км/час, споделиха участвали в гонката полицаи. На две от патрулните коли свършило горивото и се наложило да бъдат викани подкрепления, признаха униформените. Неофициално стана ясно, че Станков и аверите му Денислав  Дончев (23) и Владимир Митев (32) са били в игрална зала преди да бъдат спрени от патрулиращите по една от старозагорските улици. Направените наркотестове показали, че и тримата са били дрогирани като са използвали метаамфетамини. Криминално проявеният Митев и Дончев са на свобода след изтичането на 24-часовото им задържани по закона за МВР и ще бъдат ползвани като свидетели на прокуратурата. „При всички случаи ще обжалваме. Още в понеделник ще пусна жалба пред старозагорския окръжен съд!“, уточни адвокат Николай Гочев.", "date": "2019.01.18", "title": "Оставиха зад решетките шофьора на пежото-беглец"}
{"url": "https://www.monitor.bg:443/bg/a/view/trjabvat-poveche-sredstva-za-razrabotkata-na-vaksina-sreshtu-a-ch-s-154961", "text": "Да има повече средства за развойна дейност за откриване на ваксина срещу африканската чума по свинете /АЧС/, смята евродепутатът Момчил Неков, който е член на комисията по земеделие и развитие на селските райони в ЕП. В Русе днес той организира дискусия на тема: „Африканска чума по свинете – превенция и тенденции в ЕС“, в която участваха свиневъди от региона, ловци, представители на агенцията по безопасност на храните и други ангажирани с проблема структури. Срещу АЧС, която вече е потвърдена и у нас, все още няма открита ваксина. Няма разработени и ефикасни противовирусни препарати за терапия, което спомага заболяването да се разпространява бързо. „Целта на тази среща е да се споделят добри практики в превенцията за недопускане и разпространение на африканската чума“, обясни Неков. В Област Русе АЧС не е установена, съобщи директорът на Областната дирекция по безопасност на храните д-р Георги Дяков. Изпратени за изследване са 124 проби от домашни прасета, 3 – от умрели глигани и 1054 – от застреляни диви свине, и нито една от тях не е положителна. Най-близкото огнище до Русе се намира на 40 км и е в румънската община Комана, уточни д-р Дяков. В Румъния болестта е установена в 333 населени места в 19 окръга, а огнищата са 1153, от които 19 са в големи ферми, каза д-р Ливиу Флореску, директор на Окръжната ветеринарно-санитарна дирекция в Гюргево, който също присъства на дискусията. Унищожени са общо 364 237 прасета. В Окръг Гюргево има 26 огнища в стопанства и 20 случая при диви свине.", "date": "2019.01.18", "title": "Трябват повече средства  за разработка на ваксина срещу чумата по свинете"}
{"url": "https://www.monitor.bg:443/bg/a/view/derbita-ot-ispanija-i-italija-i-bitka-za-titla-v-ufc-v-uikend-programata-na-max-sport-154956", "text": "За пореден уикенд спортните канали на А1 ще излъчат директно най-интересните сблъсъци от топ първенствата на Испания и Италия. Безспорната перла на XX кръг в испанската Ла Лига е сблъсъкът между “Реал” (Мадрид) и “Севиля”. Двата отбора са в директна битка за третото място, което делят с по 33 точки. По-рано през сезона андалусийци разбиха мадридчани с 3:0 като домакини и сега настоящият европейски клубен шампион ще търси реванш. Мачът ще можете да проследите в събота от 17:15 часа пряко по MAX Sport 2. След дербито ”Реал” (Мадрид) – “Севиля”, MAX Sport 2 ще излъчи пряко от 19:30 часа сблъсъкът между “Уеска” и втория във временното класиране “Атлетико” (Мадрид). Последният мач в съботната програма на Ла Лига е между съставите на “Селта” и “Валенсия”. В неделя програмата по MAX Sport 2 започва в 13:00 часа с двубоя между “Бетис” и “Жирона”. От 17:15 часа “Виляреал” посреща “Атлетик” (Билбао) в сблъсък между два тима, заплашени от изпадане. От 19:30 часа “Леванте” посреща “Валядолид”, а кръгът в неделя се затваря с домакинството на лидера “Барселона” срещу скромния тим на “Леганес”. XX кръг на италианската Серия А също ще предложи на феновете много емоции. Първият двубой по MAX Sport 3 е в събота с начален час 16:00 ч. и противопоставя “Рома” и “Торино”. От 19:00 часа “Удинезе” е домакин на “Парма”, а в 21:30 часа “Интер” играе на „Джузепе Меаца“ срещу “Сасуоло”. В неделя феновете на италианския футбол ще се насладят на цели четири двубоя на живо. Началото на маратона е в 13:30 ч. със сблъсъка “Фрозиноне” срещу “Аталанта”. От 16:00 часа предстои интригуващият двубой между “Фиорентина” и “Сампдория”, а в 19:00 часа “Каляри” е домакин на “Емполи”. Късният неделен мач е дербито между два тима от Топ 4 на класирането – “Наполи” срещу “Лацио”. В понеделник край на XX кръг на Серия А ще дадат “Дженоа” и “Милан” от 16:00 часа и “Ювентус” и “Киево” от 21:30 часа. Двубоите са пряко в ефира на MAX Sport 3. Освен мачовете от Ла Лига и Серия А, спортните канали на А1 ще излъчат и двата сблъсъка от XVIII кръг на холандската Ередивизи на лидерите “ПСВ Айндховен” и “Аякс”. В неделя от 15:30 часа „Филипсите“ гостуват на Емен, а малко по-късно, от 17:45 часа, амстердамци посрещат “Херенвен” на стадион „Йохан Кройф“. Двата мача от Ередивизи ще бъдат излъчени пряко по MAX Sport 1. Освен футболни страсти, уикенд програмата на спортните канали на А1 ще предложи изключително зрелище за феновете на бойните спортове. Шоуто UFC Fight Night от Бруклин гарантира страхотни емоции с централния си сблъсък между олимпийския шампион по борба Хенри Сехудо и Ти Джей Дилашоу. Битката между двамата шампиони ще е за пояса на Сехудо в категория „муха“, докато титлата на Дилашоу в категория „петел“ няма да бъде заложена. Шоуто ще се състои на 20 януари от 05:00 часа и ще се предава пряко по MAX Sport 2.", "date": "2019.01.18", "title": "Дербита от Испания и Италия и битка за титла в UFC в уикенд програмата на MAX Sport "}
{"url": "https://www.monitor.bg:443/bg/a/view/pavel-kolev-vze-vlastta-v-levski-154962", "text": "Точещите се над два месеца преговори между Павел Колев и „Левски“ завършиха с изненадващ обрат. След като преди дни досегашният изпълнителен директор на БФС публично отказа да поеме властта на „Герена“, в крайна сметка се съгласи и прие офертата на Спас Русев. Бившият журналист е получил уверения, че ще има тежката дума за всичко случващо се в клуба. Самият той преди Нова година пожела цялата финансова документация за състоянието на „Левски“ и след като се запозна с данните, отказа предложението. Само няколко дни по-късно обаче и изненадващо за всички в клуба Колев бе обявен като нов изпълнителен директор. Той получава и пост в Управителния съвет на „сините“, където ще бъде заедно с Ели Шопова и Найден Димитров. Официалният сайт на „Левски“ информира още, че на 6 март ще има общо събрание на акционерите, на което се очаква да бъдат обявени важни новини. Най-голямата от тях ще бъде свързана с плащането на дълговете от два милиона лева, заради които е застрашен евролицензът за следващия сезон. По непотвърдена информация става въпрос за „Националната лотария“. На „Герена“ се говори и за влизане в управата на собственика на „Септември“ Румен Чандъров, но засега този вариант е замразен. В същото време треньорът на „Левски“ Славиша Стоянович трябва да реши в близките дни дали да се раздели с двама от нападателите си. Младоците Станислав Иванов и Илия Димитров са силно желани от „Етър“, а наставникът на търновци Красимир Балъков иска да ги привлече под наем до края на сезона. \"Сините\" вече дадоха под наем Луан Виана и Атанас Кабов в “Царско село”, Алекс Боримиров в “Славия” и Ривалдиньо в румънския “Виторул”. Клубът се раздели с Аймен Белаид, а се очаква в близките дни да даде под наем в чужбина и Филипе Нашименто. Така остава само да се измисли начин за раздяла с вратарите Божидар Митрев и Мартин Полачек, които се представиха ужасяващо през есента, но не искат да си тръгнат.", "date": "2019.01.18", "title": "Павел Колев взе властта в „Левски“"}
{"url": "https://www.monitor.bg:443/bg/a/view/sobstvenik-na-sporten-magazin-stava-shef-pod-prikritie-snimki-154957", "text": "Следващият началник, който ще видим да проверява служителите си дегизиран в „Шеф под прикритие“, е собственик на известна марка за спортни облекла. Петър Делев е роден в Димитровград и като дете помага в магазина на родителите си. Като студент той инвестира 5000 лв. в зареждане на стока и отваря първия си аутлет магазин за спортни дрехи. Делев ще влезе в ролята на Манол Христов - участник в телевизионен формат „Мъже срещу жени“, а служителите трябва да му помогнат да стане най-добрият продавач-консултант. Шефът под прикритие ще „инспектира“ служителите си в София, Враца и Стара Загора, а епизодът ще бъде излъчен на 21 януари от 21 ч. по Нова тв.", "date": "2019.01.18", "title": "Собственик на спортен магазин става „Шеф под прикритие“ (СНИМКИ)"}
{"url": "https://www.monitor.bg:443/bg/a/view/obshtina-velingrad-shte-iska-bezlihven-zaem-ot-dyrjavata-za-razplashtane-na-dylgove-154945", "text": "Общината във Велинград ще отправи искане до Министерство на финансите да й бъде отпуснат безлихвен заем от държавата, тъй като има да разплаща близо 5 млн.лв. през тази година. От една страна, общината има да погасява предстоящ падеж по голям банков кредит на предишното общинско ръководство, както и да изплати краткосрочни задължения. Сумата, която трябва да се изплати през 2019 г., по различни кредити, е 4 800 000 лв. Общината обаче няма как да се справи сама с плащанията, тъй като има запорирани сметки от частни съдебни изпълнители заради предишни договори. Единственият изход е финансовото министерство да отпусне безлихвен кредит, за да може Велинградска община да функционира нормално. Местната хазна в курортната община има да прибира и данъци и такси от граждани и отсега от общинското ръководство са категорични, че некоректните данъкоплатци ще бъдат дадени на съд, ако доброволно не си погасят борчовете.", "date": "2019.01.18", "title": "Община Велинград ще иска безлихвен заем от държавата за разплащане на дългове"}
{"url": "https://www.monitor.bg:443/bg/a/view/lek-pyt-velikane-154946", "text": "Най-хубавите редове за себе си Иван Вуцов написа сам. Най-точните думи за големия човек, футболист и треньор обаче ще останат неизказани. Защото за перото и ума е непосилно да изразят това, което чувстват сърцата. Онова, което е затворено в душите при подобна загуба. Вуцов бе не просто огромен човек, той бе великан. И остана такъв до последния си дъх. С несломим дух и усмивка, която можеше да зареди всеки, докоснал се до него. Почиташе и уважаваше любимия си „Левски“, остана отдаден на българския футбол и родината си. Не отказваше съвет, помагаше с каквото може... И винаги казваше по една добра дума. За всеки! Днес, на 79 години, той си отиде. Пое по нов път. Към покоя, където ще се събере със своите звездни съотборници и приятели от „Герена“ и националния отбор. За поколенията, докоснали се до него, и за тези след тях, Вуцов ще остане като наподражаем и необикновен играч и треньор. Величина в стандартите за мъжество и интелект на футболния терен. Вуцов ще остане като явление, защото безсмъртието на великите се кодира в паметта и любовта на поколенията. А той няма да бъде забравен, защото паметните му мачове с „Левски“ и националния отбор ще се помнят винаги. Той бе и остава преди всичко човек. Човек, обичащ и прощаващ, човек, до когото всеки се чувстваше някак спокоен и на място. Затова и може би казват, че Господ прибира най-добрите си чада при себе си. А неговата мисия бе изпълнена - той пося обич у привържениците и изгради вечни приятелства. Всъщност, така живеят легендите. Не само като ги помним, но и като се опитваме да бъдем поне в нещичко големи като тях. Лек път, великане...", "date": "2019.01.18", "title": "Лек път, великане!"}
{"url": "https://www.monitor.bg:443/bg/a/view/170-elektronni-magazina-sa-se-otcheli-pred-nap-154949", "text": "Само 170 са електронните магазини, които са обявени в Националната агенция по приходите (НАП). Това съобщават от пресцентъра на агенцията. Подаването на информация става единствено по електронен път чрез портала за е-услуги на НАП, а задължителен елемент е електронният подпис. Изискването обхваща и физически, и юридически лица, които извършат продажба в интернет пространството. „Това не засяга гражданите, които инцидентно са продали свои лични вещи“, поясниха от приходната агенция. Всички, които използват собствени е-магазини или публично достъпни онлайн платформи, са длъжни в срок до 29 март 2019г. да декларират своята дейност пред НАП. Задължението засяга и бъдещите е-търговци, които трябва да изпратят данни за онлайн магазина си преди той да е започнал дейност.", "date": "2019.01.18", "title": "Едва 170 електронни магазина са се отчели пред НАП"}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-111-15-lv-za-megavatchas-154951", "text": "При средна цена 111,15 лв./МВтч е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са доставка за утре /19 януари/.  Средната цена на пиковата енергия /9.00-20.00 ч./ e 118,56 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 103,75 лв. за мегаватчас. Най-ниската цена в рамките на днешната сесия, при утрешен ден на доставка, е 85,02 лв./МВтч., достигната за 4.00-5.00 часа, а най-високата е 143.07 лв. за мегаватчас - за 15.00-16.00 часа. Данните от БНЕБ показват, че са продадени общо 20 375,80 мегаватчаса електроенергия. Енергийната борса вчера затвори при средна цена 144,66 лв. за мегаватчас. В сегмента \"пазар в рамките на деня\" за днес, 18 януари, БНЕБ отчита до момента общ търгуван обем от 295,90 MWh. Среднопретеглената дневна цена е 117,63 лв./МВтч.", "date": "2019.01.18", "title": "Енергийната борса затвори при средна цена 111,15 лв. за мегаватчас "}
{"url": "https://www.monitor.bg:443/bg/a/view/otlichiha-kuini-alis-za-naj-dobyr-influensyr-snimki-154942", "text": "Модна къща „Визаж“ организира първата си церемония по връчване на награди, а след лауреатите блесна Куини Алис. Красавицата си заслужи отличие за най-добър инфлуенсър. Бившата половинка на футболиста Благой Георгиев-Джизъса може да се похвали с близо 22 хиляди последователи в социалните мрежи. Една от най-чаровните носителки на титлата \"Мис България\" Габриела Василева получи спeциалното отличие на Visages Model School, a в надпреварата за най-добри модели триумфираха Мая Мирчева и Петър Стойчев. Главна тема на бляскавото събитие всъщност беше новият календар на „Визаж“, който носи името Fashion Circle. Изданието събира лимитиран тираж кадри на фотографа Диляна Флорентин, вдъхновени от темата за кръговрата в модата. Fashion Circle представя свежа колаборация на ретро облекла от 50-те и иновативни, все още непредставени модни колекции. Сред гостите, които имаха шанса първи да го разгледат, се отличиха Ники Кънчев, Гери Дончева, Ива Екимова, Маги Желязкова и поетът Константин Трендафилов, известен още като Папи Ханс. Музикален поздрав към присъстващите отправиха Дара Екимова и Филипа Петева.", "date": "2019.01.18", "title": "Отличиха Куини Алис за най-добър инфлуенсър (СНИМКИ)"}
{"url": "https://www.monitor.bg:443/bg/a/view/futbolyt-se-obedini-v-skrybta-si-hajduk-syshto-go-pochete-154944", "text": "Вестта за кончината на Иван Вуцов потопи в траур българския футбол. Първи съболезнования поднесоха от ръководството на „Левски“ - „Ние никога няма да те забравим! Почивай в мир, шампионе!“, написаха „сините“ на официалния си сайт. Големият съперник ЦСКА също отбеляза кончината и поднесе съболезнования. „Той ще остане в историята като дългогодишен деятел, отличен състезател и успешен треньор. Поклон пред паметта му!“, отбелязаха „червените“. Съболезнования към семейството на Вуцов имаше също от „Лудогорец“ и „Поморие“. Институциите също не пропуснаха да отдадат заслуженото на легендата. “Той завинаги ще остане в историята като една от най-фундаменталните личности за българския футбол“, написа сайтът на БФС. Спортното министерство пък отбелязва: „Напусна ни един достоен човек, който изцяло посвети живота си на спорта. През цялата си кариера той работи с огромна енергия за развитието на футбола в България. Загубата на такива личности предизвиква болка у всички, които обичат спорта!“. Уважение към Иван Вуцов демонстрира и хърватският гранд „Хайдук“ (Сплит), където Вуцов бе треньор. „Семейството на „Хайдук“ е с един член по-малко, след като Иван Вуцов почина. Той остава в историята на клуба като треньор, който във футбола признава единствено реда, работата и дисциплината”, се казва в материала, посветен на легендарния футболист.", "date": "2019.01.18", "title": "Футболът се обедини в скръбта си за Вуцата, „Хайдук“ също го почете"}
{"url": "https://www.monitor.bg:443/bg/a/view/vucov-klasira-bylgarija-na-mondial-kato-igrach-trenior-i-rykovoditel-154943", "text": "Иван Вуцов напусна този свят вчера сутринта на 79-годишна възраст. Футболната легенда боледуваше в последните години, но въпреки проблемите се стараеше до последно да бъде до любимия си спорт. Вуцов оставя след себе си впечатляваща следа като играч, треньор и ръководител, а вестта за кончината му хвърли в траур българския футбол. Роден в Габрово на 14 декември 1939 г., той прави първите си стъпки като професионалист в „Ботев“ (Пловдив) между 1957 и 1959 г. Но това е само прелюдия към любимия „Левски“, чийто екип облича през 1960 г. и се утвърждава като непробиваем стълб в отбраната му до 1969 г. Един от най-големите му успехи на терена със синята фланелка е в зенита на кариерата му като играч на \"Герена\". Той участва в историческия погром над ЦСКА със 7:2 на 17 ноември 1968 г., но няколко месеца по-късно напуска и приключва кариерата си в „Академик“ (София). Като футболист Вуцата, както го наричаха всички с уважение, спечели два пъти титлата на България с „Левски“ и веднъж Купата на страната. Играе на Световното първенство в Англия през 1966 г., но там ще се запомни с автогола си срещу Португалия, когато забива топката в българската мрежа с летящ плонж. Мнозина дори се шегуват, че е отбелязал най-красивия автогол в историята. С треньорските си методи той прави революция в нашия футбол и е определян за един от най-големите новатори в професията. За пет сезона начело на „Левски“ в два различни периода той печели веднъж титлата и два пъти Купата на България. Но най-запомнящи са успехите му със \"сините\" в Европа. През 1976 г. Вуцата извежда любимия отбор до грандиозен успех над европейското страшилище „Аякс“ (Амстердам) и го елиминира в Купата на УЕФА. Той извежда столичния гранд до четвъртфинал срещу друг европейски колос - „Барселона“. Макар да са елиминирани от каталунците с общ резултат 5:8, софиянци и треньорът им записват името си в историята. Те стават единственият неиспански отбор, който е вкарал пет гола на „Барселона“ в официален мач в евротурнирите. Вече 43 години по-късно никой не може да надмине постижението на „Левски“ и Вуцов при победата с 5:4 в София на Националния стадион. Като треньор постига огромни успехи и начело на България. Под негово ръководство националният отбор се класира на Мондиал '86 в Мексико. Там за първи път в историята си \"лъвовете\" преодоляват груповата фаза на световно първенство, при това в група с действащия световен шампион Италия, с бъдещия такъв Аржентина на Диего Марадона и Южна Корея. На осминафиналите отпадаме от домакините в напечен мач. Вуцата прави силна кариера и в чужбина. В Гърция пък е водил един от най-обичаните солунски тимове „Арис“. След трети престой начело на „Левски“ през 90-те години на миналия век, Иван Вуцов приключва кариерата си на треньор начело на „Локомотив“ (Пд) през сезон 1993/1994. Преди това пък драматично не успява да класира националите на Евро '92 в Швеция, като в решителния мач с Шотландия заплюва рефера и е наказан за 4 години. С края на кариерата му на пейката влиянието му в българския футбол не приключва, дори напротив. Вуцата става част от управлението на футбола ни, превръщайки се в дясната ръка на Иван Славков в Изпълкома на БФС. Той е вицепрезидент на Батето, с когото имат дългогодишно приятелство, както и изпълнителен директор на централата. Под тяхно ръководство националният отбор се класира за последното си до момента световно първенство през 1998 г., а после и на европейските финали в Португалия през 2004 г. Това е последният голям шампионат, на който България участва. Така легендата Иван Вуцов става единственият, който класира България на световно и като играч, и като треньор, и като ръководител. Но каквото и да се каже за легендата, ще бледнее пред спомените на бившия му съотборник в националния отбор Христо Бонев, с когото бяха близки приятели: „Дълбок поклон пред паметта на Иван, такъв като него няма повече да се роди. Не съм на себе си. Той беше уникален във всяко едно отношение. Иван бе човекът, който бе най-близо до мен в кампанията за класиране на Световното първенство през 1998 година. Той поемаше повечето удари, нито веднъж не ме предаде. Вуцов с много такт и твърдост успяваше да опази националния отбор от външни влияния, за да мога аз по-спокойто да работя с момчетата. Като директор на БФС при Иван Славков Иван Вуцов вършеше цялата оперативна работа. И то в най-смутните времена. Негова е голямата заслуга футболът ни да мине през тази епоха. Поднасям моите най-дълбоки съболезнования на Меги, Велислав, Руслан и цялата фамилия Вуцови!\".", "date": "2019.01.18", "title": "Вуцов класира България на мондиал като играч, треньор и ръководител"}
{"url": "https://www.monitor.bg:443/bg/a/view/ivet-s-operirana-ryka-propuska-zimnija-sezon-154940", "text": "Най-добрата ни спринтьорка Ивет Лалова-Колио ще пропусне зимния сезон заради травма на ръката. Тя се появи на церемонията по награждаването на най-добрите лекоатлети на България за 2018 г. с шина на лявата си ръка, която е оперирала на 7 януари заради скъсано сужохилие. \"Травмата стана много нелепо. През лятото се срязах на парче кристал, но не обърнах сериозно внимание. Оказа се, че при инцидента съм разкъсала сухожилие, а след това то се е скъсало напълно и затова се наложи операция\", разказа Ивет и допълни, че заради травмата ще пропусне зимния сезон. „Въпреки че тренирам на пълни обороти, трябва още седмица да нося шината, което не позволява да застана на старт“, допълни Лалова, която получи награда за популяризиране на леката атлетика. Мирела Демирева взе приза за „Атлет №1“ в анкетата на сп. \"Атлетика\", което отбелязва 20 г. Европейската вицешампионка в скока на височина още не е решила дали ще се състезава през зимния сезон. „Не съм се отказала от европейското в зала, но няма да рискуваме излишно“, сподели тя. \"Не гледам конкуренцията. Смятам да се концентрирам върху себе си - ако аз съм добре, всичко ще бъде наред. 210 см ми е в главата, то е там от доста време. Искам да скачам над 2 метра и знам, че го мога\", добави Демирева.", "date": "2019.01.18", "title": "Ивет с оперирана ръка, пропуска зимния сезон"}
{"url": "https://www.monitor.bg:443/bg/a/view/ilyn-mysk-uvolnjava-7-ot-slujitelite-si-154931", "text": "Илън Мъск планира да уволни 7% от служителите в компанията си заради ниски продажби. Това става ясно от писмо на шефа до неговите работници, публикувано в сайта на компанията. Цифрата се равнява на над 3 хил. съкратени от поста си трудещи се. Общият брой на служителите в Tesla е 45 хил. според последни данни, дадени от Мъск миналата година. Само малко преди това технологичният шеф уволни 9% от кадрите си през юни 2018 г. И въпреки че Мъск успя да изненада критиците и скептиците с 312 млн. долара печалба за третото тримесечие, прогнозите на гения сочат, че през четвъртото тримесечие приходите ще намалеят. Затова и продажбите на електромобилите се очаква да спаднат, а тенденцията вече е налице при акциите на компанията, които се свиха с 8%. „Нямаме друг избор освен да намалим броя на работниците на пълно работно време с близо 7% - извинява се шефът в своето писмо. Не е ясно кои служители ще бъдат засегнати, което предполага, че включените отдели ще бъдат повече от един или два. Последните думи на шефа на „Скучната компания“ към уволнените са: „За тези, които си тръгват: благодаря Ви за всичко, което сте направили, за да ускорим нашата мисия. Искрено благодарен съм за приноса Ви към Tesla. Нямаше да стигнем дотук, ако не бяхте Вие“. Обръщение има и към оставащите работници, които трябва да се подготвят за повече предизвикателства, но и вълнуваща карта на продуктите, които ще бъдат пуснати. завърши Мъск.", "date": "2019.01.18", "title": "Илън Мъск уволнява 7% от служителите си"}
{"url": "https://www.monitor.bg:443/bg/a/view/es-odobri-reviziranite-merki-za-chumata-po-ovcete-i-kozite-154947", "text": "Ревизираните мерки и продължаващият надзор за контрол на заболяването Чума по дребните преживни животни, които не включват рестрикции за движение на животни и продукти от тях в областите Ямбол, Бургас и Хасково, бяха приети от страните членки на Европейския съюз (ЕС), съобщиха от БАБХ. Българската агенция по безопасност на храните съвместно с Европейската комисия (ЕК) представиха бъдещата стратегия и цели на страната за контрол на заболяването на заседание на Постоянния комитет по хранителната верига и здравеопазване на животните на 16 януари 2019 г. в Брюксел. На 9 януари 2019 г. със Заповед на изпълнителния директор, БАБХ ревизира по-строгия надзор и мерки в областите Ямбол, Бургас и Хасково, след като в края на декември 2018 г. изтече срокът за прилагане на разширените мерки за контрол на болестта, наложени на страната ни с Решение на ЕК. Клиничните прегледи и лабораторни изследвания ще продължат да се извършват в региона от официалните ветеринарни лекари, което е в изпълнение на Програмата за контрол на трансграничните заболявания. Програмата се изпълнява от март 2017 г. в страната и в рамките на нейното изпълнение заболяването бе открито. Със заповедта на изпълнителния директор на БАБХ се ревизира контролът, без да се отменя надзорът и мерките във връзка със заболяването Чума по дребните преживни животни. С нея се въвеждат облекчения за стопаните и се задължават официалните ветеринарните лекари с извършване на допълнителни клинични прегледи и издаване на ветеринарномедицински свидетелства при движение на дребни преживни животни. Стратегията на БАБХ е да постигне общата цел за фермерите и българските ветеринарни власти – да се докаже и потвърди, че заболяването е овладяно за територията на страната ни, както и да се възстановят търговските взаимоотношения и партньорства с други страни, да се върне доверието към българския стопанин и да се даде гаранция за здравния статус на животните и безопасността на продукцията им. БАБХ разчита на пълното съдействие от страна на собствениците на животновъдните обекти за дребни преживни животни за спазването на действащите мерки за превенция и контрол на болестта, с оглед възстановяване статута на страната, свободна от Чума по дребните преживни животни.", "date": "2019.01.18", "title": "ЕС одобри ревизираните мерки за чумата по овцете и козите"}
{"url": "https://www.monitor.bg:443/bg/a/view/trenioryt-na-vereja-v-afera-s-cherno-toto-154948", "text": "Новият треньор на „Верея“ е украинският специалист Олександър Севидов, който днес в 11 часа изведе отбора за първа тренировка. Той замени на поста сърбина Небойша Миличич, който напуска, след като под негово ръководство старозагорци не успяха да спечелят нито една победа в 20 мача през есента в Първа лига. 49-годишният Севидов за последно работи в „Мариопул“ (Иличевец), но през септември 2017 година напуска клуба по взаимно съгласие. Любопитното е, че украинският спец стана обект на мащабно разследване в родината си през миналата година по подозрение за уреждане на мачове именно като наставник на „Мариопул“. В треньорската си кариера от 2001 година той е водил още девет клуба, по-известните от които „Металург“ (Донецк), „Карпати“ (Лвов), „Металист“ (Харков) и „Зимбру“ в Молдова. Със Севидов в града идва и сънародникът му Олександър Мартинюк, който ще бъде негов асистент. На първото занимание на „Верея“ излязоха едва 12 играчи, след като по-голямата част от тима се разбяга заради финансовата нестабилност.", "date": "2019.01.18", "title": "Треньорът на „Верея“ в афера с черно тото"}
{"url": "https://www.monitor.bg:443/bg/a/view/mourinio-az-sym-klasa-rano-e-za-pensija-154950", "text": "Бившият мениджър на “Манчестър Юнайтед” Жозе Моуриньо заяви, че иска много бързо да се завърне в големия футбол, на който изконно принадлежи. Португалецът подчерта, че все още е твърде млад, за да мисли за оттегляне. \"Искам да работя. Принадлежа на най-високото ниво във футбола и мястото ми е там. Още съм твърде млад. Във футбола съм от много време, но след няколко седмици ще навърша 56 години, така че настина съм още много млад\", заяви Моуриньо пред BeIN Sports, където бе назначен като футболен анализатор. Телевизионните изяви на португалеца ще бъдат само две, като за тях той ще получи около 120 000 паунда. Специалния бе освободен на 18 декември от „Червените дяволи“, след което получи компенсация в размер на 15 милиона паунда. В момента екипът му е в преговори с испанския гранд „Реал“ (М), като най-вероятно португалецът ще се завърне на „Сантяго Бернабеу“ след края на сезона.", "date": "2019.01.18", "title": "Моуриньо: Аз съм класа, рано е за пенсия"}
{"url": "https://www.monitor.bg:443/bg/a/view/16-godini-zatvor-za-ubitata-milena-narygana-ot-revnost-154936", "text": "16 години вместо 14 ще лежи в затвора Илиян Рангелов, който на 28 декември 2016 г. уби с един удар с нож в сърцето годеницата си Милена Динкова. След зверството той първоначално признал какво е сторил и дори се опитал да се самоубие, докато е бил в ареста. По време на съдебното дело обаче Рангелов категорично отричаше да е убил любимата си. Решението Рангелов да лежи 2 години повече е на Апелативния съд в Пловдив. Съдиите са категорични, че наказанието е необходимо да се увеличи, като се вземе предвид поведението на подсъдимия по време и след извършване на деянието. Милена Динкова отивала на работа малко преди полунощ, когато Илиян я настигнал на тъмната и безлюдна улица до дома им в село Куртово Конаре. Той я пробол в сърцето и единственият, но фатален удар бил нанесен с предварително подготвен нож. След пристигането на разследващите подсъдимият се е опитал да ги насочи към друго лице, което според него било с психични отклонения и се навъртало наоколо. В същото време, като смекчаващо отговорността обстоятелство е отчетено това, че по време на досъдебното производство Илиян Рангелов направил самопризнания в присъствието на защитник, които са подкрепени и с други доказателства. Участвал в проведения следствен експеримент и подробно описал действията си в нощта на инцидента. По време на съдебното следствие подсъдимият отрекъл да е извършвал убийството. Апелативните магистрати увеличиха и присъденото обезщетение за претърпени болки и страдания на родителите на М.Д. от по 150 хиляди на по 180 хиляди лева за всеки от тях. Решението не е окончателно и подлежи на обжалване или протест пред Върховния касационен съд.", "date": "2019.01.18", "title": "16 години затвор за убитата Милена, наръгана от ревност"}
{"url": "https://www.monitor.bg:443/bg/a/view/faraj-velikobritanija-verojatno-shte-otloji-brekzita-154934", "text": "Обединеното кралство вероятно ще отложи Брекзита и е възможно да има още един референдум, така че противниците на членството в Европейския съюз трябва да се организират. Това заяви днес британският политик Найджъл Фараж, цитиран от Ройтерс. \"Боя се, че Камарата на общините на практика ще отмени този Брекзит. Според мен най-вероятният изход от всичко това е удължаване на Член 50\", каза Фараж в ефира на \"Скай\". \"Може да има друг референдум\", добави той. По думите му привържениците на еврочленството са \"добре финансирани и организирани\". Запитан за бъдещето на Партия за независимост на Обединеното кралство, която той навремето ръководеше, той отговори, че е \"неспасяемо\". Междувременно дискусиите за Брекзита между британското правителство и опозицията стигнаха до задънена улица, още преди да са започнали, предаде Франс прес. Лидерът на Лейбъристката партия Джереми Корбин поиска от правителството да изключи възможността за напускане на ЕС без споразумение, преди да започнат преговори. \"Невъзможно\", отговори премиерката Тереза Мей в писмо, публикувано в четвъртък. Тя подчерта, че това \"не е в пълномощията на правителството\". Според Мей съществуват само два начина за избягване на Брекзит без споразумение: британският парламент да приеме споразумение, или анулиране на резултатите от проведения през 2016 г. референдум за Брекзита. Вторият от тези варианти е несправедлив, така че само парламентът може да попречи на напускане на ЕС без споразумение, подчерта премиерката. Мей добави, че остава готова за среща с Корбин без предварителни условия. Организирането на втори референдум за Брекзита би отнело повече от година, се казва в документ на британското правителство, разпространен сред британските депутати в рамките на междупартийния диалог за напускането на ЕС. Депутат от Консервативната партия на британския премиер Тереза Мей внесе законопроект, предвиждащ втори референдум за излизането на Великобритания от Европейския съюз, предаде Ройтерс. Проектът, предложен от Доминик Грийв, който и преди е призовавал за втори референдум, едва ли ще бъде придвижен напред в законодателния процес, тъй като зависи от подкрепата на правителството, а Мей е против ново допитване до гражданите, отбелязва агенцията. Внасянето на законопроекта беше по-скоро символично и текстът не беше подложен на дебати. Мярката е формулирана като \"законопроект, упълномощаващ подготвянето на референдум за бъдещите отношения на Великобритания с Европейския съюз\".", "date": "2019.01.18", "title": "Фараж: Великобритания вероятно ще отложи Брекзита "}
{"url": "https://www.monitor.bg:443/bg/a/view/eto-ja-babata-kojato-udushi-myja-si-v-selo-trud-154941", "text": "67-годишната Веска Хаджиева се изправи пред състав на окръжния съд в Пловдив. Тя бе арестувана преди дни за убийството на своя съпруг, с когото живеели в една къща, но де факто били разделени. Убийството било извършено на 13 януари. След това Веска се опитала да прикрие следите, а на следващия ден отишла на работа. Първоначално дори никой в селото не я заподозрял. Хората си помислили, че мъжът й Костадин може да е получил инфаркт или инсулт в банята и при падането си на земята да се е порязал по крака. Другата версия била, че може в къщата им да е влязъл крадец, който да е нападнал 73-годишния Костадин. След аутопсията му станало ясно, че той бил удушен. Пред криминалистите съсухрената възрастна жена се оправдала, че удушила Костадин, защото той я биел, но това било изтълкувано, като нейна защитна реакция.  В момента в окръжния съд в Пловдив се гледа мярката за неотклонение на Веска Хаджиева. Неин адвокат е Петър Карачанов, който е служебен защитник.", "date": "2019.01.18", "title": "Ето я бабата, която удуши мъжа си в село Труд"}
{"url": "https://www.monitor.bg:443/bg/a/view/karakachanov-partniorite-ni-se-oslushvat-njamam-podkrepata-im-154935", "text": "Остро недоволство от поведението на партньорите в малката коалиция изрази лидерът на ВМРО и вицепремиер Красимир Каракачанов. В Казанлък, преди началото на тържествата по повод годишнината от сформирането на славния 23-и пехотен шипченски полк той заяви: „Липсва доверие помежду ни, не усетих подкрепата им за случая във Войводиново, същото стана и при гласуването на самолетите F16, където липсваха ясни аргументи.  Явно всички се ослушват преди евроизборите и гледат да наберат някакви дивиденти. До края на януари трябва да решим как ще се явяваме,но не виждам как ще стане това. Беше логично от Атака да ни подкрепят за изтребителите, най-малкото защото министърът на икономиката, с когото сме съвносители, е от тяхната квота. Да не говорим за Валери Симеонов, на когото на два пъти съм обяснявал темата, а чухме как трябвало да купуваме съветски машини и какво ли не още…“. Красимир Каракачанов коментира и обвиненията от БСП, че частни фирми охраняват армейски складове с боеприпаси срещу солидни пари, а в същото време нямат необходимия ресурс. „Става дума за обекти на Съвместното командване на силите, което само си определя процедурите и фирмите, които ще охраняват 12-те проблемни обекта. Още на 3 декември от Военна полиция ми сигнализираха, още тогава разпоредих командирите им да организират патрули за засилване на охраната и с които да компенсират липсата на възможности при частните фирми. Пак през декември изготвихме концепция как да се разпредели охраната на всички обекти, които са на МО или са свързани с него. Становището ми е, че там където има опасни материали, трябва да бъдат охранявани от фирмата на ведомството „МОБА“, а останалите може да се пазят от частни фирми. От правната ни дирекция още в началото на януари дадоха становище на бригаден генерал Стефан Петров, че трябва да развали договора с частната фирма, но това не е все още факт.“ Лидерът на ВМРО е категоричен, че е необходима политическа воля за преодоляването на циганската престъпност и припомни, че въпреки милиардите за ромската интеграция тя не се реализира.Той приведе като факт статистически данни за ражданията от малолетни и непълнолетни майки: 380 за 2013 година и 3300 през 2017-а. „Хайде кажете ми сега, след наливането на милиарди и 30 години затваряне на очите – какъв е резултатът?! На практика в България има две Българии. Едната, в която хората учат, работят, плащат си данъците и спазват законите и другата, на хората които смятат, че имат само права и не трябва да имат никакви задължения.Това не е допустимо…“, подчерта той преди да поздрави почетната рота от стрямската механизирана бригада, строена за за честването на 130-та годишнина от основаването на 23-и пехотен шипченски полк и да връчи юбилеен медал „100 години Първа световна война“ на казанлъшки общественици и старозагорския митрополит Киприан.", "date": "2019.01.18", "title": "Каракачанов: Партньорите ни се ослушват, нямам подкрепата им"}
{"url": "https://www.monitor.bg:443/bg/a/view/kardi-bi-dava-ton-na-nagradite-grami-154932", "text": "Хип-хоп звездата Карди Би ще даде тон за песен по врече на церемонията по връчването на престижните награди „Грами“. Редом да нея, под светлината на прожекторите на бляскавото събитие, ще застанат колегите й Кейси Мъсгрейвс, Джанел Моне и Пост Малоун. И четиримата избраници са номинирани за отличие за най-добър албум на годината. Американската Национална звукозаписна академия, която присъжда наградите \"Грами\", обяви, че Шон Мендес, Камила Кабело и Дан енд Шей също ще участват със свои изпълнения в програмата на церемонията в \"Стейпълс сентър\" на 10 февруари. Съперници на Карди Би, Мъсгрейвс, Моне и Малоун за стауетка за албум на годината са Дрейк, Бранди Карлайл, Габриела Уилсън и Кендрик Ламар. С най-много номинации за 61-ите награди \"Грами\" е Кендрик Ламар, който води с цели осем. Следват Дрейк със седем, Бранди Карлайл и Бойуанда с по шест и Карди Би, Лейди Гага, Чайлдиш Гамбино, Марън Морис, Габриела Уилсън и продуцентът Саунуейв с по пет.", "date": "2019.01.18", "title": "Карди Би дава тон на наградите „Грами“"}
{"url": "https://www.monitor.bg:443/bg/a/view/sofija-investira-71-mln-lv-rekonstrukcija-na-uchebni-zavedenija-154933", "text": "71 млн. лв. ще бъдат инвестирани в реконструкция на детски градини и училищни бази в София през 2019 г. Средствата са заложени в проектобюджета на Столичната община за тази година, обясни кметът на града Йорданка Фандъкова, която провери ремонта на 15-то училище „Адам Мицкевич“ в район „Надежда“. Парите ще бъдат изразходени за ремонти и строителство на 15 детски градини, както и в разширението на 11 училища. Отделно в столицата започна миналата година обновяване 26 учебни заведения по Оперативна програма „Региони в растеж“. Обектите са в в районите „Красна поляна“, „Надежда“, „Връбница“, „Илинден“ и „Средец“, ще бъдат реконструирани с евросредства, а ремонтите ще започнаха на 5 юли 2018г. и ще продължат до 2020 г. Един от тези обекти е именно 15-то училище. В него са инвестирани 2 млн. лв. Извършен е основен ремонт с подмяна на инсталацията, сградата е санирана, налични са асансьори, пожароизвестителни инсталации и видеонаблюдение. Дворът на училището все още не е напълно готов, засега там са подменени пейките и кошчетата за отпадъци. Обновен е и столът за хранене в учебното заведение. „В момента всички обекти, по които се работи, се развиват по график. Инвестициите в образованието са изключително важни и ключови. За да бъде добро качеството на образованието учителите и учениците имат нужда от добри условия“, каза Фандъкова.", "date": "2019.01.18", "title": "София инвестира 71 млн. лв. реконструкция на учебни заведения"}
{"url": "https://www.monitor.bg:443/bg/a/view/18-mesechno-dete-bere-dusha-sled-katastrofa-154938", "text": "18-месечно момченце от новозагорското село Караново бере душа след тежка катастрофа с автомобил, каран от 20-годишния му баща. Инцидентът с малкото дете е станал около 14.00 часа на 17 януари, когато водачът Минчо Велев загубил управлението на миниван „Рено“ и той се блъснал в дърво до крайната къща на селото. При удара е пострадала и майката на хлапето, 17-годишната Янушка, която живеела на семейни начала от три години с мургавия мъж, обясни кметицата Николина Стефанова. По думите й причината за катастрофата била спукана гума. Минчо карал приятелката си и  детето на лекар в Нова Загора. Мъжът работел в японската фабрика „Язаки“, не бил скандалджия, рядко посягал към чашката. Детето е било закарано по спешност в сливенската болница, където е настанено с майка си в хирургията. Образувано е досъдебно производство, лаконично коментираха от ОД на МВР- Сливен.", "date": "2019.01.18", "title": "18-месечно дете бере душа след катастрофа"}
{"url": "https://www.monitor.bg:443/bg/a/view/toto-pechalbi-tiraj-5-154929", "text": "„6 от 49“: Числа - 6, 11, 22, 24, 29, 38. Печалби: 6 – няма, 5 – 12 по 2571,70 лв., 4 – 820 по 37,60 лв., 3 – 13 728 по 3,10 лв. ДЖАКПОТ: 7 106 176,70 лв.  Числа - 10, 14, 15, 26, 32, 37. Печалби: 6 – няма, 5 – 5 по 2200,00 лв., 4 – 235 по 46,80 лв., 3 – 3643 по 4,30 лв.  I теглене: 7, 12, 14, 26, 30. Печалби: 5 – 3 по 7585,40 лв., 4 – 241 по 109,00 лв., 3 – 6627 по 5,80 лв. II теглене: 3, 7, 14, 16, 31. Печалби: 5 – 4 по 5689,00 лв., 4 – 297 по 88,40 лв., 3 – 7801 по 4,90 лв.  Числа - 3, 25, 37, 39, 49; Зодия 4 – Рак. Печалби: 5+1 – няма, 5 – няма, 4+1 – няма, 4 – 2 по 500,00 лв., 3+1 – 17 по 100,00 лв., 3 – 164 по 10,00 лв., 2+1 – 201 по 5,00 лв., 1+1 – 1149 по 1,50 лв., 2 – 2270 по 0,80 лв., 0+1 – 2049 по 1,00 лв. ДЖАКПОТ: 3 000 000,00 лв.  Позиция - 1, 4, 9; цифра – 1, 7, 8. Печалби: 3 – 1 по 27 000,10 лв., 2 – 571 по 47,30 лв. ДЖАКПОТ: няма.  Година 00, месец 11, дата 04, ден 4. Печалби: I група – няма, II група – няма, III група – няма, IV група – 2 по 117,20 лв., V група – 2 по 117,20 лв., VI група – 10 по 18,80 лв., VII група – 4 по 58,60 лв., VIII група – 21 по 8,90 лв., IX група – 33 по 8,50 лв., X група – 79 по 4,20 лв., XI група – 77 по 4,90 лв., XII група – 245 по 1,90 лв., XIII група – 433 по 2,30 лв., XIV група – 1045 по 1,50 лв., XV група – 2772 по 0,95 лв. ДЖАКПОТ: 20 814,74 лв. Печалба Игра Фиш № Район Ваучер спортни стоки 6/49 694161946 Варна Ваучер спортни стоки 6/49 096563165 Г.Делчев Ваучер спортни стоки 6/49 355572378 Добрич 1000 лева 5/35 625893921 Мадан 1000 лева 5/35 084596984 Пловдив 1000 лева 5/35 719271148 София 1000 лева 858618374 Кюстендил 1000 лева 5/35 686339279 Струмяни  ", "date": "2019.01.18", "title": "Тото печалби, тираж № 5"}
{"url": "https://www.monitor.bg:443/bg/a/view/desetki-zaginali-pri-kyrvav-atentat-v-kolumbija-154937", "text": "Най-малко 21 души загинаха, а 68 бяха ранени при атака с кола бомба срещу полицейска академия в столицата на Колумбия Богота, предаде АФП. Колумбийските власти обявиха тридневен траур и ще засилят граничния контрол и проверките по пътищата, водещи към градовете. Посегателството срещу нашата младеж и нашата свобода няма да остане безнаказано, обеща десният президент Иван Дуке в телевизионно обръщение към нацията, обявявайки траура. Шофьорът на камионетката с експлозиви е идентифициран като 57-годишния Хосе Адемар Рохас Родригес, свързан с лявата бунтовническа групировка Армия за национално освобождение. Той е страдал от нелечима болест и терористите са му платили да извърши нападението, при което са използвани 80 кг от мощния експлозив пентолит, съобщи телевизия \"Каракол\".", "date": "2019.01.18", "title": "Десетки загинали при кървав атентат в Колумбия"}
{"url": "https://www.monitor.bg:443/bg/a/view/teglim-evtini-krediti-za-sanirane-na-kyshti-154920", "text": "Дългоочакваното нисколихвено кредитиране за енергийна ефективност на еднофамилни жилищни сгради стартира. Фондовете за градско развитие обявиха покани за набиране на проектни предложения в цялата страна. За първи път след панелките и обществени сгради финансиране ще има и за къщи. Но разликата е, че безвъзмездно получаване на пари няма да има. Без да обявяват конкретни лихвени проценти, и от двата фонда твърдят, че условията ще бъдат по-добри от стандартните потребителски кредити на банковите институции. Европейските пари идват от оперативна програма „Региони в растеж“ (ОПРР), а се предоставят от „Фонд за устойчиви градове“ (ФУГ), „Регионален фонд за градско развитие“ (РФГР) и две банки. ще се финансират собственици на жилища в сгради до 6 апартамента. Ще отпускат средства за изолация, смяна на дограми, климатични и технически инсталации, локално отопление, газоснабдяване, както и конструктивно укрепване. Включени ще бъдат и ремонт на покрив, стени, стълбищни клетки и площадки, коридори, асансьори и др., но в случай че се постигат енергийни спестявания за сградата от повече от 60%. В кредита може да бъдат включени и обследвания за енергийна ефективност и конструктивни обследвания на сградите, инсталации за производство на енергия от възобновяеми източници, ако това е технически възможно и икономически целесъобразно, според критериите на \"Фонд за устойчиви градове\" (ФУГ) за регионите София и Южна България. Инвестицията следва да постигне клас „С“ за енергийно потребление. Проекти с основно обновяване могат да се финансират, когато се предвижда намаление на енергийното потребление с над 60%. Собственият принос на кандидата в проект за енергийна ефективност на еднофамилни жилищни сгради е минимум 15% от стойността на проекта. Допустимо е самоучастието да бъде намалено по преценка на ФУГ. Минималният срок за погасяване е една година, а максимумът е 15 години. Гратисният период за главницата по финансирането е 3 години. Проектите за енергийна ефективност могат да са извън зоните на въздействие на Интегрираните планове за градско възстановяване и развитие, но в рамките на Общите устройствени планове на включените градове в Южна България. Кандидатстването ще стартира скоро в определени клонове на ОББ. също ще санират къщи. Общата сума евросубсидия, която се очаква ще бъде отпусната, е 21 млн. лева. Около 2100 собственици на еднофамилни къщи в региона ще могат да станат по-ефективни в пестенето на енергия. Средствата ще се отпускат в офисите на„Сосиете Женерал“. Проектните предложения ще бъдат разглеждани по реда на постъпването им до изчерпване на разполагаемия финансов ресурс, обявиха и от двата фонда. Крайният срок за инвестиране на средствата в одобрени за финансиране проекти е до края на 2023 г.", "date": "2019.01.18", "title": "Теглим евтини кредити за саниране на къщи"}
{"url": "https://www.monitor.bg:443/bg/a/view/sybraha-podpisite-za-referenduma-za-chist-vyzduh-v-ruse-154924", "text": "Събрани са подписите, необходими за провеждането на местен референдум за чиста околна среда в Русе, съобщиха днес от инициативния комитет. Общо 15 200 души до момента са се подписали в подкрепа на референдума. За да стартира той, е необходимо подписката да е подкрепена най-малко от 10 на сто от гражданите с избирателни права в общината. На последните местни избори броят на избирателите е бил 145 000 души. Събирането ще продължи до 23 януари, а два дни по-късно подписката – в хартиен и в електронен вид, ще бъде внесена в Общинския съвет. След това в едномесечен срок трябва да се извърши проверка в регистрите дали данните са вписани коректно. Искането за провеждане на местен референдум за чиста околна среда в Русе е гражданска инициатива. Тя се проведе в два етапа. При първия се търсеха доброволци, които желаят да участват в събирането на подписи както на пункт на обществено място, така и индивидуално. Общо 930 души са взели бланки, но списъци до момента са върнали 520 души. Реалното събиране на подписи започна на 25 октомври м.г. Инициаторите предлагат в допитването да има четири въпроса.", "date": "2019.01.18", "title": "Събраха подписите за  референдума за чист въздух в Русе"}
{"url": "https://www.monitor.bg:443/bg/a/view/fenove-syvetvat-ivana-za-novija-album-154921", "text": "Една от емблемите на поп-фолка Ивана ще се довери на феновете си в селекцията на песните за новия й албум. По план, тавата трябва да е готова до 31 януари, когато певицата ще духне свещичките за роджения си ден. Самата тя се допита до почитателите си в социалните мрежи. “Спешно ми трябва мнението ви за селекцията на предстоящия ми албум. Дали моите любими песни са и вашите?Дали да бъдат само най-утвърдените и известни песни или не толкова популярните?“, написа изпълнителката на „Твое копие“. Голяма част от феновете призоваха звездата на „Планета“ за нови парчета и за балади. „Ще бъде с най-добрите ми песни до момента и с две нови, които почитателите не са слушали още. Дано дотогава да не го променя. Другите неща засега ще запазя в тайна.“, сподели наскоро пред „Монитор“ Ивана. На 7 януари, когато празнува имения си ден, певицата записа и клип към една от новите си песни. „Песента е страшно красива. Тя има привкус на попфолк, но е много различна. Не е бързо парче, умерено е, но с много съдържание.“, разказа ни още тя.", "date": "2019.01.18", "title": "Фенове съветват Ивана за новия албум"}
{"url": "https://www.monitor.bg:443/bg/a/view/trymp-vremenno-podrjaza-krilata-na-tretija-chovek-v-sa-sht-154923", "text": "Президентът на САЩ Доналд Тръмп отложи пътуване на председателката на Камарата на представителите Нанси Пелоси в Египет, Афганистан и Брюксел, определяйки го като седемдневна екскурзия, предадоха световните агенции. В резултат той не й позволи да ползва военен самолет. Решението на Тръмп е очевидна разплата за настояването на демократката Пелоси той да отложи речта си \"За състоянието на Съюза\", планирана за 29 януари, ако към тази дата правителството все още не се е върнало към работа в пълен обем, отбелязва АП. В писмото си Тръмп отбелязва, че пътуването, което той определя като \"насочено към връзките с обществеността\", трябва да бъде насрочено за след подновяването на работата на правителството, ако иска да ползва военен самолет. \"Ако иска да пътува с граждански самолет, това със сигурност е нейно право\", добавя президентът в писмото си. Пътуването на Пелоси беше пазено в тайна, защото включва посещение в Афганистан - страна, обхваната от военен конфликт, отбелязва ДПА. В писмото си Тръмп добави, че тя би трябвало да остане във Вашингтон и да преговаря с него за начин за излизане от бюджетната криза, довела до частично спиране на работата на федералното правителство, отбелязва АП. Говорител на Пелоси заяви в отговор, че посещението й в Афганистан е имало за цел посещение на войските и получаване на брифинги по теми, засягащи националната сигурност, от \"намиращи се на фронтовата линия\" представители на силите за сигурност и разузнаването, предаде Ройтерс.", "date": "2019.01.18", "title": "Тръмп временно подряза крилата на третия човек в САЩ"}
{"url": "https://www.monitor.bg:443/bg/a/view/nemska-kompanija-shte-investira-v-it-sektora-u-nas-154927", "text": "Германска компания планира да инвестира в IT сектора в България, стана ясно от среща на зам. икономическия министър Александър Манолев и изпълнителния директор на софтуерната компания EVES Ралф Шмит. Предприятието се разширява с 30% всяка година и си партнира с водещи автомобилни компании и мобилни оператори. В момента фирмата е в процес на преминаване от европейски към световния пазар, затова и планира да инвестира в нашенския IT сектор. „България отговаря на всичките ни изисквания и се надяваме, че тук ще намерим нужните ни специалисти“, обясни Шмит. Плановете включват създаването на „European Competence Center“. Той ще започне своето функциониране през първото тримесечие на 2019 г., а откриването му ще създаде които да се вземат от висококвалифицирани експерти. Средната заплата в сектора на информационните технологии е 1350 евро. „IT & BPO секторите са най-бързо развиващите се в нашата страна“, коментира ресорният зам.-министър Манолев. По негови думи Манолев допълни, че немската фирма може да разчита на пълната подкрепа на Министерството на икономиката за реализацията на проекта. Сред обсъжданите теми бе и възможността за влизането на кадри от трети страни чрез т.нар. „синя карта“.", "date": "2019.01.18", "title": "Немска компания ще инвестира в IT сектора у нас"}
{"url": "https://www.monitor.bg:443/bg/a/view/gdbop-i-dans-razbirah-teroristichna-kletka-u-nas-154926", "text": "Специализираната прокуратура, съвместно с ДАНС и ГДБОП разбиха група, която се предполага, че е била формирана като терористична клетка. Спецчастите са водели разследване по Глава Първа от Наказателния кодекс - престъпления против Републиката. Множество арести са извършени на територията на градовете София, Плевен, Благоевград, Разград, Хасково, Пловдив и Ловеч. Предмет на разследването е дейност на група чужди граждани по организиране и осъществяване на територията на Република България на нерегламентирани парични преводи в и от страната в особено големи размери по т.нар. метод „хавала“ в рамките на международна организирана престъпна група, съобщават от държавното обвинение.  По искане на Специализираната прокуратура, Специализираният наказателен съд е издал 126 разрешения за извършване на претърсване и изземване – в 50 адреса на жилища и офиси и в 26 автомобила, както и обиски на 50 лица. При условията на неотложност, като единствена възможност са събиране на доказателства, са извършени 7 претърсвания и изземвания. В хода на разследването са иззети са документи, пари 32 000 евро и др. вещи. Задържани са 43 лица за срок до 24 часа по реда на ЗМВР, като в рамките на това задържане Специализираната прокуратура ще извърши анализ на събраните доказателства и ще прецени бъдещото процесуално качество на задържаните. Установено е, че основният организатор на престъпната дейност – сирийски гражданин, пребиваващ в България, задържан в гр. София, осъществявайки нерегламентирани „хавала“- преводи, е влязъл в контакт с лица, извършващи дейност по логистично подпомагане на международни терористични организации, както и с лица, за които има информация, че са свързани с финансиране на тероризъм и други видове престъпна дейност. Провеждането на операцията е предшествано от едногодишна работа на Специализираната прокуратура с българските служби за сигурност и партньорски служби за сигурност на страни – членки на Европейския съюз.", "date": "2019.01.18", "title": "ГДБОП и ДАНС разбиха терористична клетка у нас"}
{"url": "https://www.monitor.bg:443/bg/a/view/riana-razshirjava-modnija-si-biznes-154925", "text": "Нови бизнес начинания заемат свободното време на Риана напоследък. Барбадоската перла иска да лансира свой собствен луксозен бранд и за целта води преговори с френската групировка LVMH. Тя отговаря за световноизвестните брандове \"Диор\", \"Луи Вюитон\", \"Фенди\" и \"Живанши\". Певицата иска да внедри там предстоящия си лейбъл, но собственикът на групировката Бернар Арто още не е дал коментар по темата. Звездата вече има солиден опит в модната индустрия. Тя се включва като зрител и участник в най-големите фешън форуми в света. По време на седмицата на модата в Ню Йорк миналия септември Риана представи колекцията си от сутиени и прашки „Диви и готини“. Тогава тя обра овациите с бельо и спално облекло във всички цветове и размери. Изпълнителката на Diamonds заложи както на кльощави, така и на закръглени манекенки, а на подуима се появиха и бременни жени.", "date": "2019.01.18", "title": "Риана разширява модния си бизнес"}
{"url": "https://www.monitor.bg:443/bg/a/view/stotici-chakat-kanie-uest-v-plovdiv-154928", "text": "За няколко часа време над 600 родни меломана се ентусиазираха от концерт на Кание Уест в Пловдив. Близо 300 фена пък са потвърдили, че ще аплодират рапъра в Античния театър на града. Събитието е насрочено за 23 септември, часът е 20, но по всяка вероятност такова няма да се състои. Като организатор на създадения в социалните мрежи ивент е посочен профилът който датира от днес и разполага само с трима последователи. Феновете на изпълнителя на All Mine вече почнаха да се шегуват и с въпроса къде ще отседне популярната му съпруга – риалити звездата Ким Кардашиян. Други пък призовават следващата му спирка да е Варна. Появи се и предложение орк. Кристали да подгряват Кание Уест.", "date": "2019.01.18", "title": "Стотици чакат Кание Уест в Пловдив"}
{"url": "https://www.monitor.bg:443/bg/a/view/borisov-turcija-e-nash-strategicheski-partnior-154930", "text": "За България, както и за ЕС, Турция е стратегически партньор. Това е заявил премиерът Бойко Борисов пред министъра на вътрешните работи на Турция Сюлейман Сойлу, който е на посещение в София.  Двамата са провели среща в МС, като са обсъдили сътрудничеството в сферата на сигурността, ограничаване на миграционния натиск, борбата с контрабандата и организираната престъпност. Борисов изтъкал, че Турция е приятелска държава, съюзник в НАТО и важен партньор в областта на сигурността и обществения ред. По думите му стабилното и устойчиво развитие на двустранните отношения било приоритет на българската политика. Премиерът посочил, че сме готови да разширим контактите с Турция на професионално ниво между отделните структури на двете министерства на вътрешните работи. Борисов разяснил, че успешните реализации са предимно по линия на наркотрафика и контрабандата на стоки. Според Сюлейман Сойлу пък в момента регионът е изправен пред много предизвикателства. Той дал висока оценка на сътрудничество меджу двете държави в областта на сигурността.  На срещата са присъствали главния прокурор Сотир Цацааров и МВР-шефът Младен Маринов. ", "date": "2019.01.18", "title": "Борисов: Турция е наш стратегически партньор"}
{"url": "https://www.monitor.bg:443/bg/a/view/vylchev-bsp-ne-razbirat-problema-s-romskite-deca-154914", "text": "БСП не разбират, че проблемът с интеграцията на ромите не икономически, а социално-културен. Така коментира в кулоарите на НС просветният министър Красимир Вълчев предложенията на БСП за справяне с ромската интергация и нападките на Корнелия Нинова, че правителството се е провалило. По думите му опозицията критикува механизма за връщане на децата в училище без доводи. Той припомни, че по него са работили над 11 000 души в над 1000 екипа. Според него образованието е дългосрочният и най-ефективен отговор на проблема с интеграцията на децата, чиито семейства нямат отношения към образованието.  Той на свой ред трябва да бъде борен с продължителни и целенасочени координирани усилия на институциите. „Надявам се да го разберат това, защото образованието има нужда от приемственост на политиките“, заяви Вълчев. Той коментира и другата идея на БСП за спиране на всички помощи при непосещаване на училище и отпадането на делегираните бюджети за школата. Вълчев припомни, че именно БСП са предлагали безусловни семейни помощи за семейства  с деца във втори, трети и четвърти клас. Затова и сме заложили на учителите, защото те са тези, които ежедневно полагат усилия, каза той. „Средната заплата на учителите ще бъде над 125% от средната за страната”, разясни той и допълни, че социалистите с тяхната „Визия за България” искат заплатите на учителите да бъдат около средната, което де  факто означавало, че предлагат намаление на заплатите. Другата тема, която Вълчев засегна е тази за дейността на Центъра за интеграция на учениците от малцинствата, която щяла да бъде преосмислена. Поводът пък е протестът на ромите пред МС, организиран от служител на центъра. Образователният министър посочи, че по време на протеста Ковачева е била в неплатен отпуск. Общо 465 са учебните заведения с преустановени занятия заради грипа. Най-много училища са затворили врати заради грипната епидемия в Бургаска област – 137. В Област Стара Загора те са 120, а в Шумен – 65.", "date": "2019.01.18", "title": "Вълчев: БСП не разбират проблема с ромските деца   "}
{"url": "https://www.monitor.bg:443/bg/a/view/deputatite-v-spor-za-agencijata-za-kachestvoto-na-socialnite-uslugi-154907", "text": "Създаването на нова агенция, която да следи за качеството на социалните услуги, предизвика разногласия между депутатите от управлението и червената опозиция по време на гледането на Закона за социалните услуги на първо четене. Въпреки това законът бе приет единодушно. По време на дискусията БСП предложи вместо да бъде създадена нова Агенция, задълженията й да се вменят на някоя от вече съществуващите структури към социалното министерство. \"По-добре парите за новата агенция да бъдат дадени на социалните служители, които и без това имат ниски заплати\", обоснова се депутатът Никола Динков. Той посочи още, че в следващите бюджети трябва да се помисли за повишаване възнагражденията на социалните работници, защото в момента взимат около минималната заплата. Адемов отговори и на обвинението на опозицията, че задълбочаването на социалното неравенство ще доведе до трудности при постигане на целите на закона. Според него червената партия не правила разлика между социално подпомагане на уязвими групи и социални услуги, които имат за цел да минимизират възможностите за социално изключване. По думите му важен проблем, който ще бъде решен от закона е липсата на социални услуги в 47 общини в страната. За целта общините ще могат да предоставят една на друга социални услуги. Освен това в закона се предвижда и безплатен логопед и психолог и за деца извън риск. Услугата ще бъде предоставяна от общностните центрове за деца и семейства. Право на домашен помощник вече ще имат и възрастните хора, които не могат да се обслужват сами. Асистентската подкрепа ще е според нуждите на човека. С нея се цели улесняване на ежедневните дейности на човек - не само в домашна среда, но и да го придружава до болница или учреждение. Право на асистент ще имат и хора с увреждания, само обаче ако не ползват такава подкрепа по друг закон. Услугата ще е безплатна за хора без доходи останалите ще заплащат такса, като сумата ще бъде индивидуална и ще се определя според доходите. Индивидуалната оценка, която ще определя какви средства трябва да се заплатят, ще се прави от общинските служители. По този начин се очаква системата да функционира по-ефективно, както на местно, така и на национално ниво, а хората да имат възможност да ползват услуги, които са близо до дома им. В закона се предвижда те да бъдат планирани въз основа на националната карта. Изготвянето й ще бъде на база анализ на потребностите в отделните общини и на демографския профил на населението. Определените в картата потребности пък ще бъдат посрещнати чрез финансиране от държавния бюджет. В нея ще бъдат включени всички услуги, за които държавата предоставя парични средства, независимо дали е пълно или частично. Частично ще бъде в случаите, в които предоставянето на финанси е смесено от общината и от държавата. Към момента почти всички социални услуги се поемат от държавния бюджет. Общините ще могат да развиват и допълнителни услуги, който ще бъдат или изцяло с общинско, или с частно финансиране.  Социалният министър Бисер Петков пък благодари за подкрепата, която е получил законопроектът и уточни, че ресорното министерство е готово да приеме всички предложения между двете четения, които биха подобрили закона. ", "date": "2019.01.18", "title": " Депутатите в спор за Агенцията за качеството на социалните услуги "}
{"url": "https://www.monitor.bg:443/bg/a/view/tyrgovci-plashat-s-protest-sreshtu-smjanata-na-kasovite-aparati-154915", "text": "Търговци излизат на протест следващия месец заради неизпълнимите изисквания на новата наредба за касовите апарати. Това каза шефът на Българската асоциация за развитие на бизнес софтуер Ясен Танев. Организираното недоволство, планирано за 18 февруари, ще е срещу липсата на чуваемост по отношение на желанията на бизнеса, който се чувства застрашен от новите изисквания, които се въвеждат с Наредба Н18 на НАП. Изискванията задължава всички браншове да направят основни промени в начина си на работа. Една от тях е свързана със софтуера, който ще бъде свързан с всички устройства в търговския обект. Касовите бележки пък вече ще се издават автоматично, без досегашното въвеждане на сумата. Друг важен момент е и Уникалният Номер на Продажба (УНП), който ако не е налице, то няма как да бъде заплатено в брой. “Идеята е добра, въвеждането на УНП и на QR код е уникален подход, взет от най-добрите международни практики”, коментира Танев. По негови думи обаче кратките срокове и детайлите ще направят изпълнението по наредбата невъзможно. Мнението му бе подкрепено от Българската асоциация на заведенията (БАЗ), както и от транспортния бранш. “Смяната на фискалните устройства няма да доведе до осветляване на сивия сектор - тези без апарати ще продължат да нямат, а другите или ще платят, или ще затворят обектите си”, коментира председателят на БАЗ Павлин Петров. При транспорта нещата не са по-различни - в момента бизнесът е заплашен от това автобусите да се считат за търговски обекти, което допълнително ще усложни отчитането и счетоводството. “В момента отговарям за 5 европейски закона и ако наредбата продължи да съществува в сегашния си вид, то за автобусите ще има двойна регулация”, каза председателят на Браншовия съюз за стопанска инициатива в транспорта Магдалена Милтенова. По нейни думи всеки, който иска да укрива данъци и приходи, ще го направи, независимо от нововъведението. Търговците са изправени пред дилема. Пред тях стои изборът или да продължат да работят в закононарушение, или да затворят своите врати. Затова и от транспортния бранш планират да тръгнат на протест следващия месец като опит да бъдат чути. “До 1 месец се надяваме да осъществим комуникация с държавата и ако това стане, то няма нужда да го правим”, заключи Танев. Припомняме, че автобусните превозвачи вече обявиха   за същата дата, ако не бъдат решени проблемите в сектора. Сред исканията им са да се криминализират нерегламентираните превози, а след въвеждането на тол системата за таксуване, автобусите да не бъдат обхванати от нея.", "date": "2019.01.18", "title": "Търговци плашат с протест срещу смяната на касовите апарати"}
{"url": "https://www.monitor.bg:443/bg/a/view/zaharieva-kratkite-pytuvanija-do-velikobritanija-shte-bez-vizi-154918", "text": "Със или без сделка за Брекзит, краткосрочните пътувания до Великобритания ще са без визи. Това коментира в кулоарите на парламента външният министър Екатерина Захриева. Тя припомни, че още 2018-та са развили трите възможни сценария, сред които и най-лошият - напускане на Великобритания без сделка. По думите и планът за действие е бил приет още в средата на миналата година, а от септември всички институции са приканени с писмо от мен да актуализират отново всичките варианти с фокус върху третия сценарий.  „Правителството на Великобритания пое ангажимент, че независимо дали ще се постигне сделка или не, европейските граждани, говоря за българите, които живеят там, ще запазят правата си, както са договорени. Това важи за тези, които към датата на напускане са във Великобритания. В споразумението беше договорен почти двегодишен преходен период, в който и гражданите, които отидат тогава да живеят във Великобритания и през този период щяха да се ползват с такива права. Ако няма сделка, това няма да важи за този период“, допълни Захариева.  През 2018-та пък посолството е започнало организиране на информационна кампания сред българската общност. От началото на година са проведени две срещи, а средата на тази  са предвидени още 20. Британските граждани в България пък са около 4000.  Захариева допълни, че единственото неудобство за живеещите във Великобритания българи към момента на излизане на страната от ЕС, е нуждата от пререгистрация. Във връзка с нея съставът на посолството на България е бил увеличен,, именно затова ще се отвори и новия офис в Лондон.  Външният министър отбеляза, че за момента не се забелязва връщане на българи у нас заради Брекзит, каквито очаквания е имало.", "date": "2019.01.18", "title": "Захариева: Кратките пътувания до Великобритания  ще са без визи "}
{"url": "https://www.monitor.bg:443/bg/a/view/kia-seed-se-zadvijva-s-pedali-154922", "text": "Kia представи експериментална система, която следи душевното състояние на пътниците, наблюдавайки израженията на лицето, сърцето и други показатели, миналата седмица на CES 2019. Автомобилната компания продължи със изненадите, представяйки превозно средство задвижвано посредством педали с електрическо подпомагане, което може да намери приложение в бъдещите интелигентни градове. Идеята на компанията е, SEED да бъде превозван от по-голямо автономно превозно средство, наречено BIRD Car. BIRD ще изминава по-дълги разстояния, които е по-трудно да бъдат изминати с въртене на педалите, като пътуването между градове, по магистрала. Въпреки че е трудно да се каже, дали SEED Car изобщо ще стигне до производство, тези които се интересуват да си намерят автомобил с педали със електрическо подпомагане, може да проверят за Podbike, Schaeffler Bio-Hybrid или Velove Armadillo.", "date": "2019.01.18", "title": "Kia SEED се задвижва с педали"}
{"url": "https://www.monitor.bg:443/bg/a/view/kris-prat-i-dyshterjata-na-shvarceneger-stjagat-ljatna-svatba-154917", "text": "Актьорът Крис Прат и най-голямата дъщеря на екшън звездата Арнолд Шварценегер – писателката Катрин, ще чуят Менделсон още през лятото. Това стана ясно броени дни, след като 39-годишната звезда падна на едно коляно пред любимата си. \"Крис и Катрин са една от онези редки двойки, чието благополучие желаеш от самото начало. Катрин вече говори за лятна сватба\", сподели близък до двойката пред сп. People. Според източника, една от възможните дестинации за сватбената церемония е остров Мартас Винярд - специално място за 29-годишната красавица. \"Крис е готов на всичко, за да осигури на своята любима съвършения сватбен ден и ще изпълни всяко нейно желание. и издържана в духа на традициите\", допълва той. Искрата между Крис и Катрин пламна миналия април. Малко преди това той подписа документите за развода си с актрисата Ана Фарис. Двамата запазиха добрия тон в отношенията си заради своя син Джак, като дори Фарис изяви желание да бракосъчетае бившия си и бъдещата му съпруга.", "date": "2019.01.18", "title": "Крис Прат и дъщерята на Шварценегер стягат лятна сватба"}
{"url": "https://www.monitor.bg:443/bg/a/view/gebrev-izleze-ot-sledstvieto-s-obvinenie-obnovena-154916", "text": "„Нормално е заводът „Дунарит“ да бъде част от активите на КТБ, с които би трябвало да се плати на негарантираните вложители“. Това обяви на брифинг пред журналисти зам. главният прокурор Иван Гешев, няколко часа след като оръжейният бос Емилиян Гебрев бе призован в Националната следствена служба, за да получи прецизирано обвинение за участие в организирана престъпна група. „Заводът е придобит със средства от КТБ по начина, по който са придобити всички други предприятия от тази организирана престъпна група, за която има дело в спецсъда с ръководител подсъдимия Цветан Василев“, заяви още Гешев. Той подчерта, че „Дунарит“ винаги е имал сериозна търговска дейност и е важен за българския военнопромишлен комплекс. Според Гешев дружеството трябва да влезе в масата на несъстоятелността на КТБ, за да може синдиците да го осребрят и по този начин да се разплатят с измамените от Цветан Василев вложители и държавата, която в момента е най-големият кредитор на фалираната банка. „Вложителите няма как да си получат парите, които не са получили до момента, без да се вземе това, което е откраднато от банката“, допълни Гешев. Той е категоричен, че дружеството е обект на интерес „от определен кръг от лица, които полагат усилия този завод да не отиде или при вложителите от КТБ, или при държавата“. А всичките им действия по овладяването на дружеството се случват въпреки наложените запори от КТБ, от КПКОНПИ, от НАП. Целта на групата била дружеството да остане под техен контрол, за да ползват приходите от него, подчерта зам. главният прокурор. „Държавата би трябвало да я интересува този актив да отиде към НАП, към КПКОНПИ, т.е. държавата или гражданите, които не са си получили парите, имат интерес да отиде в КТБ, за да се продаде и да си получат парите по този начин. Г-н Гебрев е привлечен преди една година за ръководител на ОПГ. Сега е с г-н Карадалиев, просто да не са сами“, заяви още Гешев. Малко по-рано стана ясно, че Гебрев е обвиняем за пране на пари заради купуването на русенския оръжеен завод \"Дунарит\". Според разследващите бизнесменът е знаел, че Василев е придобил предприятието с престъпни пари. \"В далечната 2010-11 година \"Дунарит\" е бил придобит от кръга на КТБ. След колапса на банката на нас ни беше предложено да го купим и стабилизираме. Обвинението се състои в това, че \"Дунарит\" е бил придобит с престъпни пари. След като \"Дунарит\" е бил придобит с някакви престъпни пари 2010-2011 година, то значи и аз съм престъпник, че съм го купил\", заяви Гебрев на излизане от НСлС. Според разследващите в престъпната група за пране на пари са участвали освен Гебрев и адвокатът му Лазар Карадалиев, както и бившият директор на оръжейното предприятие Кръстьо Кръстев.", "date": "2019.01.18", "title": " Прокуратурата: \"Дунарит\" трябва да е част от активите на КТБ (ОБНОВЕНА)"}
{"url": "https://www.monitor.bg:443/bg/a/view/pipnaha-nelegalni-tutun-i-kamyni-za-nargile-v-plovdiv-154911", "text": "Нелегални тютюн и камъни за наргиле пипнаха митничари в Пловдив. Проверката на мобилната митническа група е била на 14 януари т.г. в склад, който фирма е ползвала и за офис. Дружеството се е занимавало с продажба на акцизни стоки и аксесоари за тях, съобщиха от Агенция „Митници”. При проверката, в съседна до склада гаражна клетка, са били открити 1870 къса пурети с акцизен бандерол,  съхранявани без издадено по установения ред разрешително за търговия с тютюневи изделия по ЗАДС. Проверката продължила в нает от фирмата павилион за бързо хранене, намиращ се в голям търговски център в Пловдив. В помещението били открити  2015 кутии с надпис „FG“ в разфасовки по 50 грама тревиста маса с различен цвят и аромат, предназначена за пушене с наргиле с общо количество 100,750 кг, както и 151 кутии  по 120 грама, съдържащи камъни за наргиле с марката „BIGG ice rockz“. Кутиите с тютюн и камъни за наргиле са без български акцизен бандерол, уточниха от Агенция „Митници”. Тютюневите изделия са задържани. За липсата на разрешително за търговия с тютюневи изделия срещу собственика на фирмата е образувано административнонаказателно производство. По случая с откритите тютюн и камъни за наргиле без акцизен бандерол е образувано досъдебно производство по описа на Териториален отдел „Митническо разследване и разузнаване -Тракийска“, което се провежда под надзора на Районна прокуратура Пловдив.  ", "date": "2019.01.18", "title": "Пипнаха нелегални тютюн и камъни за наргиле в Пловдив"}
{"url": "https://www.monitor.bg:443/bg/a/view/reshetki-za-9-plasiori-na-droga-v-plovdiv-154912", "text": "Девет пловдивчани са били закопчани тази седмица от полицията в града при масирани акции срещу употребата и разпространението на наркотици, съобщиха от ОД на МВР. На адрес в централната градска част служители от отдел „Криминална полиция“ задържали в момент на наркосделка трима мъже на по 22, 28 и 33 години, от които иззели близо 260 грама марихуана, две елктронни везни и мобилни телефони. В квартал „Столипиново“ екипи на Шесто районно управление на полицията засекли 50-годишен криминално проявен и осъждан да пренася 21 пакетчета с марихуана, а 31-годишен се бил сдобил с две дози хероин. Други четирима притежатели на дрога били установени от полицаи в район „Северен”. В лекия автомобил „БМВ“ на задържан 25-годишен дрогиран водач от Варна полицаите открили 58 грама марихуана.  11 грама от наркотика, 37 грама амфетамин и две електронни везни иззели от жилището на 29-годишен пловдивчанин, а от две 17-годишни момчета – общо шест пакетчета суха зелена листна маса. По случаите са образувани полицейски производства, уведомена е прокуратурата. На всички извършители е наложена 24-часова мярка за неотклонение.", "date": "2019.01.18", "title": "Решетки за 9 пласьори на дрога в Пловдив"}
{"url": "https://www.monitor.bg:443/bg/a/view/srednata-zaplata-na-stroitelite-samo-864-lv-154919", "text": "Средната работна заплата в строителството е само 864 лв., при 1064 лв. за страната към деветмесечието, съобщи на пресконференция изпълнителният директор на Камерата на строителите в България (КСБ) Мирослав Мазнев. Той добави, че това е от Източна Европа. Според него причината е в сивия сектор, особено при изпълнението на малки обекти. Шефът на КСБ каза, че ще продължат усилията на бранша за законодателни промени за изсветляване на отрасъла. Мазнев цитира статистиката, според която около 20 хил. фирми се занимават със строителство, но в регистъра на КСБ са вписани малко над 5 хиляди. „От останалите 15 хил. изпълняващи строителна дейност, и то нерегламентирано, разчитаме със законови промени голяма част от тях ще бъдат вкарани в т. нар. бял сектор“, добави той и прогнозира, че тази година се очаква с до 5 на сто да поскъпнат услугите на квадратен метър жилищно строителство. Разчетите са базирани на плановете на \"светлия\" бизнес да увеличи и тази година с между 15 и 20 на сто заплатите на строителите.. Според него другият остър проблем пред отрасъла в момента е големият дефицит на подготвени кадри от всички специалности. По думите му липсват работници от всякакви професии в отрасъла особено заварчици, кофражисти, арматуристи, бетонджии, шпакловчици, монтажисти. „Направили сме работна група с просветното министерство планираме за реализация на съвместни дейности с различни вузове, професионални гимназии, като има предлагаме на учениците и студентите“, обясни браншовикът. Мазнев припомни идеята за разделяне на ЗУТ на две, като единият бъде само за строителството. КСБ ще поиска също разрешенията за строеж да се дават още на фаза идеен проект, което ще намали бюрокрацията. От строителната камара искат още и законови промени, които да възложат отговорности при изпълнението на един проект и на проектантите, възложителите, надзорниците. „Всеки да носи отговорност за извършената от него работа. В момента, каквито и грешки да има накрая вината се хвърля върху строителите. Строителите носят и прекалено много и финансови отговорности при изпълнението на обектите“, смята Мазнев. По повод тиражираната от опозицията информация за сключени договори с големи фирми за довършването на автомагистрала „Хемус“, изпълнителният директор на КСБ обясни, че строителите не свързват изпълнението на важните инфраструктурни проекти с някоя политическа сила. „Говорим по принцип. Важни са законността и резултатите. Трябва да се осъзнае значението на строителния сектор за развитието на страната. Където има нарушения, и персонална отговорност. Често обаче се оправдаваме с държавната приемателна комисия“, поясни той. Според него за всеки участник от инвестиционния процес. От камарата искат също и унифициране на тръжните документи, за да станат процедурите по-ясни и прозрачни, а не всеки възложител да прекроява така условията, с което да се пораждат съмнения или възможности за отклонения от изискванията за работа. На въпрос за инхаус поръчката за изграждане на оставащите 134 км, която кабинетът възложи на държавната „Автомагистрали“ ЕАД, Мирослав Мазнев припомни, че подобна процедура не е забранена нито по нашите закони, нито по европравилата.", "date": "2019.01.18", "title": "Средната заплата на строителите само 864 лв."}
{"url": "https://www.monitor.bg:443/bg/a/view/bebeto-v-gabrovo-pochinalo-ot-travma-na-glavata-154910", "text": "Бебето в Габрово е починало от травма в тилната маст на главата и кръвоизлив под меките и твърдите мозъчни обвивки. Това е установила направената аутопсия на детското телце. Сигналът за починалото дете е получен на тел. 112 в сряда около 21,00 часа, като в сигнала информацията била за изгорено дете в квартал Младост. Според първоначалната информация детенцето било оставено от родителите си за кратко на грижите на тяхно приятелско семейство, 33-годишен мъж и 27-годишна жена. Какво се е случило след това в жилището обаче, и как се е стигнало до травмите по главата и до тежките изгаряния все още не е ясно. Отново според аутопсията изгарянията, които са от втора и трета степен и са по лицето и шията, най-вероятно са причинени от гореща вода. Двамата, при които е било детето, първоначално са били задържани и отведени на разпит в полицията, след което са освободени. По случая се води досъдебно производство, под ръководството на местната прокуратура. Привлечени като обвиняеми все още няма.", "date": "2019.01.18", "title": "Бебето в Габрово починало от травма на главата"}
{"url": "https://www.monitor.bg:443/bg/a/view/spajs-gyrls-se-prevryshtat-v-geroini-na-animacionen-film-154875", "text": "Подготвя се анимационен филм за момичешката група „Спайс Гърлс“ - един от феномените на 90-те. Още през февруари 2018-а година гръмна новината, че „спайските“ - символът на girl power, ще се съберат отново почти 25 години след сформирането на бандата през 1994 г. Въпреки вълненията на носталгично настроените фенове и факта, че начинанието според контракта трябваше да донесе на певиците 50 милиона долара, Виктория Бекъм в крайна сметка отказа да се присъедини към проекта. Саймън Фулър – мениджърът на поп звездите, обаче не се примири с положението и, за да добави още съспенс, обяви, че момичетата от групата скоро ще станат героини в анимационен филм. В този случай дори Виктория била казала „да“, подписвайки договор. „Предстои да направим още доста вълнуващи неща“, намекна Фулър. Междувременно „Спайс Гърлс“ в състав Мелани Браун (Мел Би), Ема Бънтън, Гери Хорнър (бивша Халиуел) и Мелани Чизхолм (Мел Си) добавиха нови дати към предстоящото си турне, което трябва да стартира на 27 май в Кардиф. Поради големия интерес са включени още дати за Лондон, Манчестър и Ковънтри. На въпроса дали това ги изненадва, Фулър отговаря: „Да, но не чак толкова много – все пак го очаквахме...“.", "date": "2019.01.18", "title": "„Спайс Гърлс“ се превръщат в героини на анимационен филм"}
{"url": "https://www.monitor.bg:443/bg/a/view/isljamska-dyrjava-poe-otgovornost-za-vzriva-v-magnitogorsk-154903", "text": "„Ислямска държава“ пое отговорността за взрива в жилищния блок в руския град Магнитогорск, под чиито развалини на 31 декември м.г. загинаха 39 души. За това съобщава SITE Intelligence Group, позовавайки се на публикация в арабския ежедневник Al Naba. В статията се казва, че екстремистите са заложили бомба в десететажната кооперация и дистанционно са я активирали. От „Ислямска държава“ обяснили дългото си мълчание с желанието да гарантират сигурността на организаторите и изпълнителите на атентата, посочва печатното издание. В същото време разследващите твърдят, че на мястото на инцидента не са открили никакви следи от взривно устройство. По първоначални данни, става дума за взрив на битов газ, но до този момент следствието все още не е излязло с официално заключение.", "date": "2019.01.18", "title": "„Ислямска държава“ пое отговорност за взрива в Магнитогорск   "}
{"url": "https://www.monitor.bg:443/bg/a/view/vyzrasten-myj-zagina-tazi-nosht-pri-pojar-v-ruse-154904", "text": "Възрастен мъж загина тази нощ при пожар, възникнал в жилищна сграда в централната част на Русе, съобщиха от полицията в крайдунавския град. Трима души са откарани в университетската болница „Канев“ с обгазяване. Сигналът за пожар в покрива на четириетажен блок на ул. „Петко Каравелов“ е подаден в 2,37 часа. На мястото са изпратени четири противопожарни автомобила и 12 огнеборци. От сградата са евакуирани петима души. При гасенето в едно от таванските помещения огнеборците открили загинал мъж, който според съседи е на 78-годишна възраст. Пожарът е нанесъл щети на покривната конструкция, домашно имущество и стени. Предстои извършването на допълнителен оглед. По първоначална информация причината за инцидента е в печка на твърдо гориво в таванска стая.", "date": "2019.01.18", "title": "Възрастен мъж загина  тази нощ при пожар в Русе"}
{"url": "https://www.monitor.bg:443/bg/a/view/sindikatite-i-biznesyt-iskat-sreshta-s-premiera-za-cenite-na-toka-154908", "text": "Синдикатите и големите работодателски организации поискаха спешна среща с премиера Бойко Борисов заради цената на тока. В писмо до премиера те искат да бъдат договорени спешни мерки за \"овладяване на необоснования и спекулативен ръст на цените на електроенергията на борсата и стабилизирането им на приемливи и логични нива\". Участие в срещата се предлага да взема и експерти от Министерство на енергетиката, Комисията по енергетика в парламента и държавните енергийни фирми, се казва в писмото, подписано от Българската търговско-промишлена палата, Асоциацията на индустриалния капитал в България, Българската стопанска камара и Конфедерацията на работодателите и синдикатите в България, както и от лидерите на КНСБ и КТ \"Подкрепа\".", "date": "2019.01.18", "title": "Синдикатите и бизнесът искат среща с премиера за цените на тока"}
{"url": "https://www.monitor.bg:443/bg/a/view/gripna-vakancija-ot-ponedelnik-i-za-uchenicite-v-oblast-pazardjik-154905", "text": "В грипна ваканция от понеделник до сряда включително излизат учениците в област Пазарджик. Това реши Областният щаб, свикан от губернатора Стефан Мирев. Целта е да се преустанови развитието на грипната епидемия, която беше обявена от четвъртък за цялата област по искане на Регионалната здравна инспекция. В много училища има болни деца и учители, като до момента вирусите бяха по-разпространени сред децата от детските градини, а в училищата боледуващите ученици бяха 18 %. Болничните заведения в града са пълни с пациенти, които са получили усложнения вследствие на грипа. В панагюрската МБАЛ“УниХоспитал“ бяха изолирани двама болни с щама на инфлуенцата", "date": "2019.01.18", "title": "Грипна ваканция от понеделник и за учениците в област Пазарджик"}
{"url": "https://www.monitor.bg:443/bg/a/view/ninova-s-eksshyn-plan-za-spravjane-s-romskata-integracija-154906", "text": "БСП излезе с \"екшън план\" за справяне с ромската интеграция, като за целта предлагат законови поправки. Това стана ясно от думите на лидера на БСП Корнелия Нинова в кулоарите на НС.  Предложенията са три и ще ги внесат още следващата седмица. Най-същественото е идеята да се спират всички видове социални помощи за онези семейства, чиито деца до 16 години не посещават училище. В момента се спират само семейните помощи за деца, а БСП искат рози обхват да се разшири и да обхванат и енергийните, тези за транспорт, наем и други. За целта те ще предложат поправки в закона за социалните помощи.  Третата мярка пък е която те предлагат, е промени в Наказателния кодекс, с които да се засилят наказанията за лица, които съжителстват с малолетни и непълнолетни. По думите на Нинова в момента законът допуска дори глоба или само порицание. Деца раждат деца трябва да спре, отсече Нинова. Иначе тя поясни, че криминалните прояви от последните дни са поставили отново на дневен ред въпросът с интеграцията на ромите. Според нея правителството на ГЕРБ и \"Обединени патриоти\" се е провалило с националната стратегия за интеграция на ромите, а механизмът за връщане на деца в клас не работел.  Дългосрочно този проблем може да се реши с образование, образование и пак образование“, подчерта лидерът на БСП и допълни - \"Начинът, по който ГЕРБ подхождат - да се издирват децата и да се водят принудително на училище, очевидно не работи\". „Това е борба с последствията. Искаме да се занимаваме с причината за това състояние.\", заключи тя. ", "date": "2019.01.18", "title": "Нинова с \"екшън план\" за справяне с ромската интеграция"}
{"url": "https://www.monitor.bg:443/bg/a/view/skrybna-vest-otide-si-futbolnata-legenda-ivan-vucov-154902", "text": "Едно от най-големите имена на българския футбол Иван Вуцов е починал тази сутрин, съобщиха негови близки. Той напусна този свят на 79 години и остави трайна следа като футболист, треньор и ръководител. Иван Вуцов е роден на 14 декември 1939 година в Габрово. Започва кариерата си в местния „Янтра“. От 1960 до 1969 година е в „Левски“, където бързо се налага и се превръща в лидер. Става два пъти шампион (1965 и 1968), веднъж триумфира и с Купата на Съветската армия. Участник на световните финали с екипа на България през 1966 година в Англия. Като треньор извежда „Левски“ до титлата и Купата на Съветската армия през 1979 година. Преди това прави голям бум в евротурнирите, начело на \"сините\", достигайки до четвъртфинал за Купата на УЕФА през март 1976 година. По пътя към този успех „Левски“ под негово ръководство елиминира „Аякс“, а после отстъпва на „Барселона“ след 0:4 и 5:4. Като национален треньор класира България на Мондиала в Мексико през 1986 година. Бил е още наставник на „Спартак“ (Варна), „Славия“, „Локомотив“ (Пловдив) и „Хайдук“ (Сплит). Дълги години е изпълнителен директор на БФС", "date": "2019.01.18", "title": "Скръбна вест: Отиде си футболната легенда Иван Вуцов"}
{"url": "https://www.monitor.bg:443/bg/a/view/operacija-obezkostjavane-v-parachin-154897", "text": "След стъпването на БГ Мадоф в сръбската фабрика за стъкло в град Парачин пътят на завода е само един – надолу към дъното. Аферистът умело прилага отработените схеми от КТБ и се опитва да извлече максимална полза за себе си, без да го е грижа за съдбите на хората, които работят в завода. Протестите на служителите за неизплатени заплати не трогват лъжеинвеститора.   Въпреки опитите на Цветан Василев да се отърве от бремето в Парачин, за да може да се бори за сръбско гражданство, преди Коледа Сръбският търговски съд в Крагуевац поряза опитите му да фалира окончателно завода и да го „обезкости“, след като го загроби със задължения. Междувременно прокуратурата в Сърбия закова афериста за множество машинации. Обвинението определя заемите на стъкларската фабрика като „фалшива инвестиция“. Нито един от тези заеми не е бил деклариран пред Народната банка на Сърбия, което е законово задължение на всяка чуждестранна компания, работеща на територията на страната. Целта на Василев е била да източи финансови средства чрез фалшиви инвестиции, както и да продаде и унищожи оборудването на фабриката. През 2006 г., когато контролираната от Цветан Василев българска компания „Рубин“ купува фабриката, там на ведомост се водят 4670 работници. Две години и половина по-късно бройката на работещите е редуцирана до 1700, а през 2017 г. те вече са наполовина. При покупката на завода инвеститорът се задължава да вложи 25 млн. евро. Намеренията обаче се разминават с действителността. Така през 2009 г. се налага държавата да се намеси, за да спаси фабриката. Това се случва чрез превръщането на дълга на Василев от 35 млн. към „Сърбиягаз“ в капитал. По този начин сръбската държава става мажоритарен собственик в Парачин, а малък пакет остава в „Рубин“. В следващите 30 месеца „Сърбиягаз“ инвестира по милион евро за газ и по още 750 000 евро за изплащане на лични доходи, което оформя ново задължение от 60 млн. евро. През пролетта на 2017 г., след няколко години на агония и не един и два протеста на работниците заради забавени заплати и риск от затваряне заради натрупани борчове, срещу завода за стъкло в Парачин стартира процедура по обявяване в несъстоятелност. Искът е внесен в Търговския съд в Крагуевац от дружество, твърдящо, че „Стаклара“, както е известна фабриката в региона, му дължи 47 млн. евро. Историята на това дружество е прелюбопитна. То се казва „Вексилум Балкан“ и е регистрирано само три месеца преди да внесе иска, като остава мистерия по какъв начин се е превърнало в кредитор на фабриката за стъкло. Фирма с подобно име - „Вексилум“, има и в България през 90-те. Тя е на оръжейния бос Емилиян Гебрев, но през 2012 г. не е пререгистрирана и така престава да съществува. Както става ясно, фирмата на довереника на БГ Мадоф само е сменила държавата. „Вексилум Балкан“ е регистрирана в Чачак през февруари 2017 г. Още при появата на новината за поисканата от нея несъстоятелност тръгват слухове, че зад нея прозира дългата ръка на банкера беглец Цветан Василев. Скоро след това подозренията са изречени публично както от синдикалисти, така и от политици в западната ни съседка. Милорад Пушица, един от членовете на ръководството на управляващата Сръбска прогресивна партия, обявява в прав текст, че документите за процедурата по несъстоятелност са били фалшифицирани. Прокуратурата стартира разследване за организирана престъпна група, съставена от бивши шефове и членове на надзора на „Стаклара“, в това число и срещу Цветан Василев. В сръбски медии, сред които вестник „Данас“ и белградското издание „Блиц“, се появява серия от публикации, в които се посочва, че Василев е закупил завода, за да пере пари, както и че е източил през фабриката милиони евро, с които ремонтирал един от палатите си. Сумата била записана като разход за „реновиране на ресторанта“ на „Стаклара“, но макар самият имот да не е назован, описанието му упорито наподобява това на палата на Василеви на Женевското езеро. Интересна подробност е, че според регистрите в западната ни съседка „Вексилум Балкан“ се намира на адрес ул. „Освобождение“ №54 в Чачак. На тази улица, само няколко метра по-надолу, е вписана „Емса Балкан Инвест“, чийто едноличен собственик е Емилиян Гебрев. Датата на регистрация на въпросната фирма е 14 март 2017 г. “Вексилум” пък е управлявано от близкия до Цветан Василев българин Стефан Бенчев. Ето какво казва няколко година по-късно банкерът беглец. В интервю за сръбското издание „Курир“ през юли 2018 г. той заявява: „През 2011 г. имаше една пещ с производствен капацитет от 50 тона на ден. Сега фабриката разполага с две пещи с капацитет 300 тона на ден. Нашата идея беше да въведем в експлоатация и линия за машинно стъкло, за която платихме осем милиона евро и остана неизползвана.\" „Имахме задължение да инвестираме 25 милиона евро, а около 40 милиона евро бяха инвестирани само в оборудване. Предоставихме седем милиона за изплащането на обезщетение за 1000 работници. Трябваше да платим дълга на \"Сърбиягаз\" от 35 милиона евро, успяхме да изплатим 26 милиона. Тогава започна атаката срещу моята банка в България и \"Глас Индъстри\" остана без финансиране“, казва Василев, за да достигне и до сентенцията: „Що се отнася до фабриката, целта ми е да я спася, а не да я унищожа.“ Как ще стане това? Според афериста начинът е един: „Познавам проблемите на завода много добре и знам, че освен фалит за съжаление няма друго решение.“  Целта на мустакатия аферист е именно тази - да се стигне до разпродажба на активите на предприятието, за да бъде осребрен в негова полза създаденият фалшив дълг от 47 млн. евро. Това вземане първоначално е на фалираната КТБ към завода, тъй като средствата са предоставени чрез една от фирмите бушони на Василев - “Глас Индъстри”, кредитирано от банката със 140 млн. лв. Впоследствие, в опит да заграби тези пари за себе си, Василев нарежда на подставеното му лице в “Глас Индъстри” Небойша Симонович да прехвърли вземането през няколко офшорни дружества, за да бъдат заметени следите към КТБ и същото да бъде предявено за плащане от крайния получател по фиктивните цесии - контролираната от Василев сръбска фирма “Вексилум Балкан”. Това дружество пък e създадено специално за тази цел само месец преди да предяви претенциите си към завода за стъкло, а негов едноличен собственик се оказва австрийското дружество “Вексилум”, управлявано от близкия до Василев българин Стефан Бенчев. По делото, което сръбската прокуратура води срещу банкера беглец Цветан Василев по обвинение за участие в организирана престъпна група и пране на пари, е разследван и бившият футболист и треньор на Литекс Драголюб Симонович, който признава, че е бил принуден да подписва договори за фалшиви инвестиции в завода. Четири поредни фиктивни договора за цесия са отиграни чрез пионките Мирослав Маринов и Георги Пазвантов. В ролята на подставени лица те придобиват без пари вземанията на свързани с Василев фирми бушони. Познати от схемите, отиграни с длъжниците на щедро кредитираните от КТБ дружества „Сана Спейс Хотел Хисаря“ и „Хелт енд уелнес“ (виж стр. 7), същите лица се разпореждат и с вземания на „Глас Индъстри“ от фабриката за стъкло в Парачин в размер на 47 милиона евро. Схемата е до болка позната – по команда от петзвездния хотел в Белград, където по това време се е разположил Цветан Василев, и без насрещно плащане Небойша Симонович прехвърля въпросното вземане на офшорката „Риперс лимитид“ с директор Мирослав Маринов. После същото вземане е прехвърлено отново, но този път на сръбско дружество, представлявано от Иван Джиджев. В схемата следва прехвърляне на топката към офшорката Stagiori Limitid, чийто пълномощник е Георги Пазвантов. Стъпка по стъпка пътищата водят и до „Вексилум Балкан“. Работниците във фабриката обаче имат късмет – номерата на БГ Мадоф не минават пред сръбския съд. Причините за укриването на Василев в Сърбия се крият в политическите и личните му връзки, написа през август м.г. сръбското издание „Инсайдър“. В обзорен материал за укриващия се от българското правосъдие бивш банкер изданието припомня за близките му контакти с експрезидента на Сърбия Томислав Николич. Според сръбския „Блиц“ една от основните инвестиции във фабриката за стъкло в Парачин през 2012 г. е била за купуване на техника, с която е предвиждано да започне производството на бутилки за „томовачка“ ракия, каквато произвежда бившият президент Томислав Николич. „След подписването на договор партньорът на Цветан Василев посещава фабриката и разкрива новото производство, което е ново единствено по това, че е закупено ново оборудване за производството на бутилките, в които трябва да се налива известната ракия. Луксозната опаковка на „томовачката“ ракия обаче си остава поредната неосъществена инвестиция.", "date": "2019.01.18", "title": "Операция „обезкостяване“ в Парачин"}
{"url": "https://www.monitor.bg:443/bg/a/view/grigor-sys-solidna-pobeda-stigna-1-8-finalite-v-melbyrn-154901", "text": "Григор Димитров се класира за осминафиналите на Откритото първенство на Австралия по тенис. Българинът постигна чиста победа в двубоя си от третия кръг срещу Томас Фабиано (Ит) със 7:6 (5), 6:4, 6:4. За първи път от началото на турнира Димитров не загуби сет, като в неделя ще излезе на осминафиналите в Мелбърн за пети път в кариерата си. Това беше първа среща между Димитров и Фабиано, а в откриващия сет италианецът оказа сериозна съпротива. В тайбрека обаче Григор се наложи със 7:5 точки, след което във втория и третия сет търпеливо изчакваше моментите, в които да „натисне“ опонента си и да се поздрави с успеха. Димитров приключи срещата с 37 печеливши удара, 13 от които директно от начален удар, и 33 непредизвикани грешки. На осминафиналите Димитров ще срещне Франсис Тиафо (САЩ), който победи Андреас Сепи (Ит) с 6:7(3), 6:3, 4:6, 6:4, 6:3. Поставеният под №3 Роже Федерер записа чиста победа в три сета над американеца Тейлър Фриц. Маестрото спечели двубоя с 6:2, 7:5, 6:2 след час и половина игра. Федерер реализира 10 аса и пет пробива от 9 възможности, като нито веднъж не допусна собствения му сервис дори да бъде застрашен. В следващия кръг швейцарският ветеран, действащ шампион в надпреварата, ще играе със Стефанос Циципас от Гърция, който надигра грузинеца Николоз Басилашвили в четири сета 6:3, 3:6, 7:6 (7), 6:4. Напред продължава и Томаш Бердих след успех над Диего Шварцман с 5:7, 6:3, 7:5, 6:4. Чехът очаква в 1/8-финалите победителя от мача Алекс де Минор - Рафаел Надал. В най-интересния мач при жените бившата шампионка Мария Шарапова (Рус) отстрани настоящата Каролин Вознячки (Дан) в три сета – 6:4, 4:6, 6:3. Рускинята, която е играла на 4 финала в Мелбърн, ще срещне в следващия кръг първата ракета на Австралия Аш Барти.", "date": "2019.01.18", "title": "Григор със солидна победа, стигна 1/8-финалите в Мелбърн"}
{"url": "https://www.monitor.bg:443/bg/a/view/goljama-chast-ot-nivite-s-pshenica-sa-v-risk-154822", "text": "Сушата през септември и октомври поставя голяма част от нивите с пшеница в страната в рискова ситуация, коментират земеделци. На много места пшеницата не поникна или пък поникна неравномерно. Около 70 на сто от посевите в България не успяха да братят, коментира проф. Иван Киряков, завеждащ отдел „Селекция на зърнено-житни и бобови култури“ в Добруджанския земеделски институт край Генерал Тошево. „Нека се върнем преди две стопански години. Септември и октомври на 2016-а бяха толкова дъждовни, че земеделците успяха да засеят едва през ноември. През февруари и март 2017 г. обаче посевите продължиха да братят и реколтата беше доста добра”, припомня проф. Киряков. Според него, сега много от пшеницата е покълнала, но заради липсата на дъждове не е успяла да поникне. Затова стопаните чакат затопляне на времето, за да може растенията да се развият. Вегетацията е възможна и през февруари и март. Опасно ще стане, ако настъпят внезапни студове, казва професорът. Или пък, ако температурите паднат рязко, нека да има поне 2-3 пръста сняг. Според него, засетите сортовете пшеница са с добра студоустойчивост. Издържат на минус 11 до минус 14 градуса. „Бих посъветвал земеделците, преди да пристъпят към разораване на площите, да проверят дали пшеницата е покълнала, нищо, че не е поникнала. Ако е покълнала, тя ще поникне. Може да не са високи добивите, но поне разходите ще се покрият. И още нещо. Да не бързат да торят. Миналата седмица, около Ивановден, имаше стопани, които торяха. Първо, по закон до 15 февруари не трябва да се тори. И второ – ние не торим по дати, а ако има условия за торене. Например, да има трайно затопляне. Според мен, няма основание за притеснения относно реколтата от пшеница. До края на месец март никой не може да даде точни прогнози”, казва проф. Иван Киряков.", "date": "2019.01.18", "title": "Голяма част от нивите с пшеница са в риск"}
{"url": "https://www.monitor.bg:443/bg/a/view/vtorichnijat-grabej-na-ktb-dunarit-na-abordaj-154899", "text": "Милиони левове печалба, зарината под купчина спорове за собствеността, и опити за овладяване на един от най-големите военни заводи у нас. Така накратко може да бъде описана историята на могъщия „Дунарит“ - една от основните перли в короната от заграбено имущество в разпадналата се вече империя на банкера беглец Цветан Василев. Сухият разказ за този актив – един от малкото реално работещи и струващи нещо придобивки на мустакатия аферист, би съобщил, че активът е обект на многократни набези от страна на пионките на Българския Мадоф. Като се започне от доверените му Асен Бабаски, Никола Киров и Иван Езерски, мине се през руските благодетели на Василев – Пиер Луврие, Дмитрий Косарев и Константин Малофеев, и се стигне до оръжейния бос с червено досие Емилиян Гебрев. Всички те (с изключение на руския православен олигарх Малофеев – б.а.) обаче имат една основна обща черта – никой от тях не би могъл да бъде реален собственик на ценния оръжеен завод. И затова се задоволяват с ролята си на подставени сламени предприемачи, които уж имат за цел да върнат дълговете на „Дунарит“ към КТБ, а в действителност точат гиганта към олигарсите, които реално го притежават. А всичко това се случва, докато акциите на русенския завод, както и дяловете на прекия му мажоритарен собственик - \"Кемира\", са обект на 4 запора. Те са наложени по искания от комисия „Антимафия“ КПКОНПИ, НАП, синдиците на фалираната КТБ и „Топлофикация София“. Тези възбрани, които имат за цел да пазят интересите на държавата, обаче явно не са проблем за трупата на Василев. Още в началото на своето бягство от българското правосъдие банкерът показа, че все още реално държи „златните кокошки“, купени с крадените от КТБ милиарди. Така на медийната сцена пръв се появи белгиецът с руски паспорт Пиер Луврие, който обяви, че „Дунарит“ е сред активите, които е придобил от Василев за 1 евро срещу ангажимент да разплати задълженията към банката (за руските опити за превземане на „Дунарит“ четете вдясно -б.р.). След като номерът му не мина, на сцената изгряха пионките на Василев Бабански и Езерски. На 9 януари 2016 г. Иван Езерски в качеството си на управител на неизвестното в бранша дружество ТМН заявява пред управителя на \"Кемира\" Асен Бабански желание неговата компания да участва в увеличение на капитала на \"Кемира\" с 50 хил. лв. Изрично е уточнено, че има готовност 35 хил. лв. да бъдат внесени веднага, а още 15 хил. лв. - в срок до една година. Тъй като капиталът на \"Кемира\" преди тази операция е 5 хил. лв., това ефективно означава смяна на контрола над дружество, а с това и над \"Дунарит\", тъй като то притежава 92% от акциите на русенския завод. На 22 януари Асен Бабански, този път в качеството си на изпълнителен директор на \"Хедж инвестмънт България\" - едноличния собственик на \"Кемира\", приема молбата. И така на 5 февруари парите за увеличението на капитала са преведени (от сметката на ТМН в Инвестбанк към тази на \"Кемира\" в Пощенска банка) и се сключва нов дружествен договор, с който срещу 35 хил. лв. ТМН придобива контрола над \"Дунарит\". Целта на това увеличение е проста – да се заобикалят досега наложените запори, чрез които държавата и синдиците на КТБ са направили опити да се блокират смени в собствеността на \"Дунарит\". Съдът обаче ги порязва. Всъщност операцията на Бабански и Езерски е първият опит в завода като собственик да бъде вкаран Емилиян Гебрев. Следват още два неуспешни юридически щурма на оръжейницата, но и към днешна дата Гебрев не е успял да се впише като негов официален собственик. Втората атака е проведена през 2016 г., когато в Търговския регистър е заявено вписване на нов залог на търговското предприятие на „Дунарит“. То е, за да се обезпечи вземане фирмата на Гебрев - ЕМКО ЕООД. Според документите тя е дала на „Дунарит“  заем в размер на 10 млн. евро, по договор от 6.06.2016 г. между същите дружества. Вписването е спряно от съда поради наличие на съдебен спор. Веднага след това обаче в Търговския регистър е заявено вписване на увеличение на капитала на „Дунарит“ АД от 8 млн. лева на 68 млн. лева, като акциите от увеличението, въз основа на решение на извънредно общо събрание на акционерите от 29.01.2016 г., е предвидено да бъдат записани и заплатени от ЕМКО. В документите било посочено, че досегашните акционери в дружеството – „Кемира“ и Асен Бабански (който е и изпълнителен директор на „Хедж инвестмънт България“ АД), са се отказали от правата си да запишат акциите от увеличението в полза на ЕМКО ЕООД, което е внесло част от стойността на записаните акции в размер на 15 млн. лева (или 25% от стойността им). След постановен отказ от Търговския регистър, същото вписване се пробват да бъде легализирано и през октомври същата година. Търговският регистър отново отказва, а решението му е обжалвано  пред Окръжен съд – Русе, като и съдът е потвърдил отказа. В доклад на синдиците на КТБ изрично е посочено, че ако това вписване на увеличението на капитала на „Дунарит” „биха се засегнали интересите на КТБ АД (н), тъй като в резултат от това участието на досегашния мажоритарен акционер „Кемира” ООД в капитала на „Дунарит“ АД ще бъде намалено десетократно“. Въпреки всички тези откази състав на Русенския окръжен съд помага на Цветан Василев и Емилиан Гебрев да сменят борда на „Дунарит“ със свои хора, въпреки че оръжейният бос вече години не успява да докаже, че е собственик на завода. Магистратите разрешават вписванията и въпреки наложените 4 запора върху фирмата, държаща основния дял в „Дунарит“ - „Кемира“. Русенските магистрати позволяват на Гебрев да смени борда на „Дунарит“, въпреки че не се води негов собственик. Мотивът им е сълзлив – дружеството е оставено без ръководство, чийто мандат е изтекъл, и така работниците можело да останат без препитание. Не става ясно как и въз основа на какви документи съдът е решил, че именно Гебрев има право да посочи новите управници на оръжейната. Факт е обаче, че след влизането му в завода, той е започнал да се разпорежда с парите на „Дунарит“. Това призна и самият той пред bTV, като заяви, че е платил дълг на завода към Държавната консолидационна компания. Премълчавайки, че парите за това са дошли именно от касата на „Дунарит“. Самият „Дунарит“ има сериозни дългове към КТБ. Фалитът на банката заварва военният завод с около 95 млн. лева преки кредити към банката, които впоследствие са изцяло погасени, но не чрез реално плащане, а чрез цесии и прихващания, които сега синдиците на банката оспорват пред съда. „Хедж инвестмънт България“, която държи непряко собствеността на завода през дъщерната си „Кемира“, от своя страна също е щедро финансиран от КТБ, като е получил повече от 50 млн. евро кредити, дължими и към момента. Или цялата невърната кредитна експозиция на дружествата по веригата на собствеността на „Дунарит“ доближава 200 млн. лева. Според данни на самите синдици, изнесени в публичен доклад, „Дунарит“ е бил длъжник на КТБ пряко по 4 договора за банкови кредити в размер на 86 млн. лева, погасени изцяло с прихващания. Тези сделки са извършени и осчетоводени в периода на квестурата на банката и сега се оспорват от синдиците пред съда, защото чрез тях дълговете са зачислени на хартия, без в банката да е постъпил и лев. Защо обаче е нужна цялата тази документна война за овладяването на „Дунарит“?Отговорът е прост – защото с отстраняването на банкера фараон от контрола върху оръжейния завод, спира и кранчето на парите за Василев и приближената му кохорта от журналисти, медии, адвокати и лобисти. Пресъхва и пороят от манипулации, лъжи, внушения и фалшиви новини, с които страниците или ефира на финансираните от Василев медии заливат ежедневно обществото. Години наред военният завод „Дунарит“ работи без ясен краен собственик, въпреки публичната тайна, че заводът, закупен и финансиран години наред с пари на КТБ, принадлежи на Василев. Той е от онези „активи“, за които в първите месеци след фалита на банката Василев твърдеше, че бил на КТБ, но не съвсем. После твърдеше, че бил негов, но не точно, а на специално създадено дружество от рода на тези на неговите секретарки и шофьори, без дейност, но пък щедро финансирано от КТБ с десетки милиони. Чрез открити сметки на „Дунарит“ в Румъния, от които подставени лица теглят суми в брой и ги превозват до Белград и чрез преводи към фиктивни контрагенти на завода, от които парите се превеждат към свързани с Василев фирми. Така банкерът беглец получава необходимите му средства за осигуряване на живота си в Белград и за финансиране на медийни кампании във вестници, сайтове и телевизии, плащане към журналисти, адвокати и скъпоплатени лобисти в страната и чужбина. Истинска медийна плетеница от лъжи забърка оръжейният бос Емилиян Гебрев, след като даде интервю пред bTV, а на следващия ден и пред придворната журналистка на Цветан Василев Люба Кулезич. В двете тв изяви Гебрев е представен от водещите като „собственик на оръжейните заводи ЕМКО и „Дунарит“, въпреки че това изобщо не е така. Това далеч обаче не е единствената лъжа, изречена от Гебрев в ефира на двете медии. „Всички пари, които постъпват в нашата фирма, са от съответните министерства на отбраната на чужди страни, с които ние имаме директни договори или през основния държавен посредник. Това означава, че след като ние перем пари, тогава и основният държавен посредник се скъсва да пере пари и министерствата на отбраната на дадените страни имат незаконни пари. Няма как един цент да е дошъл при нас без да е 1000% по закона“, твърди Гебрев. Той обаче удобно пропуска да обясни излизащите от предприятието потоци от пари. Според информация на „Телеграф“ именно чрез различни плащания на „Дунарит“ той успява да препере големи суми в полза на олигарсите Цветан Василев и Константин Малофеев. Схемата е сложна и в нея не участва само военният завод, но и свързани с него дружества, както и адвокатски кантори. Това е и причината прокуратурата да повдигне обвинения на доста от пионките на олигарсите. „Обвинението за пране на пари срещу мен е със съвсем друга цел – то е следващият удар, който беше нанесен на нашата фирма, и персонално на мен като физическо лице, когато аз реших да пристъпя към придобиването на „Дунарит“, заявява Гебрев в ефира на bTV и само след секунди се опровергава: „Към днешна дата – 15.1. - срещу вас стои собственикът на „Дунарит“ - като физическо лице с един малък процент и като собственик на фирма ЕМКО, която е с основния процент собственик на „Дунарит“. В опит да убеди аудиторията, той заявява и друга полулъжа – че е сменил борда на оръжейния завод и това било доказателство за собствеността му там. Проверка в регистрите показва, че бордът на „Дунарит“ наистина е овладян от Гебрев, но това се случва въпреки липсата на доказателства за собствеността му и с помощта на благосклонен съдия. В ефира на bTV Гебрев разви и тезата, че иззетите от адвокатските кантори документи и електронни подписи можели да бъдат използвани с тъмни цели от прокуратурата. Едва ли не че държавното обвинение ще използва документи и подписи, иззети като доказателства по разследване, с цел да облагодетелства чужди интереси. Но в опит да придаде достоверност на тази теза Гебрев изпусна много важно признание - че адвокатите са имали достъп до сметките на „Дунарит“. „Тези подписи на никой за нищо не са нужни освен за такова действие – да се прехвърлят всички пари от сметките на „Дунарит“ в някоя друга сметка“, твърди Гебрев. И ако това е така, защо тези устройства стоят у адвокатите на Цветан Василев. Само можем да предположим, че целта е свързана с едно обвинение за пране на пари в посока Сърбия и Белград. „Абсолютно всички знаят, че ние нямаме каквито и да  било отношения с г-н Цветан Василев. Нямаме“, кълне се Гебрев в ефир, за да се наложи с половин уста само пет минути по-късно да си признае истината: „През 2015 г. мен ме поканиха да помогна в стабилизирането на дружеството, с тези огромни дългове, които стоят пред него. Тогава мен ме покани г-н Бабански (Асен Бабански, един от най-верните хора на Цветан Василев – б.р.), който е бил в този момент представител на мажоритарния собственик на „Дунарит“. Който е бил в този момент - „Кемира“, дружеството“. Изричайки само името на дружеството, явно Гебрев се надява, че хората няма да се сетят кой е неговият краен собственик – същият онзи мустакат аферист Цветан Василев. Който няколко години по-рано собственоръчно подписа документ на приятеля си Пиер Луврие, че той е действителният собственик на офшорката, държаща „златните кокошки“ на КТБ. На лъжата мустаците, пардон – краката са къси. 1.    : Акциите са под запор на КПКОНПИ, така че всякакво прехвърляне е невъзможно, а ако са били изфабрикувани нови временни удостоверения или нова книга на акционерите, това е абсолютно незаконно. Гебрев пробва през 2016 г. едновременно три неуспешни схеми за придобиване на „Дунарит“: увеличение на капитала, вписване на особен залог върху предприятието и директно влизане в собствеността. Първото не е факт, защото се води съдебно дело, второто също се провали, а доказателство за третото няма как да има, предвид запора. : Чрез този ненужен и напълно фиктивен заем Гебрев се опитва да впише в своя полза залог върху цялото търговско предприятие на „Дунарит“ и така да прехвърли активите му, ако придобиването чрез покупка на запорираните „акции“ се окаже неуспешна. : Цветан Василев винаги е контролирал веригата на собствеността на „Дунарит“ чрез офшорната си компания EFV. През 2015 г. фараонът пробва да прехвърли за 1 евро „Дунарит“ в комплект с още няколко предприятия на подставеното лице на руския олигарх Константин Малофеев – Пиер Луврие. Опитът му се провали, но веднага започна реализация на следващата схема, която доведе до там да бъде скъсана връзката между „Дунарит“ и „Хедж Инвестмънт България“ (което дружество на свой ред се контролира от ЕFV и дължи над 100 милиона лева на КТБ). В прекия собственик на „Дунарит“ по веригата – „Кемира“, беше вкарана с 90%  фирма ТМН, на свързания с Цветан Василев Иван Езерски (и то само срещу 50 хиляди лева), като по този начин участието на „Хедж Инвестмънт България“ в „Кемира“ се сведе само до 10%, а на държавата беше отнета възможността да изпълнява контрол върху активите на „Дунарит“. От изявление на Асен Бабански през 2017 г. – изпълнителен директор на „Хедж Инвестмънт България“ и подставено лице на Цветан Василев, стана ясно, че акциите на „Кемира“ в „Дунарит“ първо са били „продадени“ на ТМН, а оттам на Гебрев. Разбира се, вече без дълга на „Хедж Инвестмънт България“ от 100 милиона лева. : Нито в счетоводния отчет на ТМН, нито в този на „Кемира“ фигурират суми, отговарящи на реална сделка с акциите на „Дунарит“ през 2016 г. Тоест, ако има плащане, то не е било по пазарни цени и със сигурност е заминало в офшорни фирми под контрола на Василев или на негови кредитори, а Гебрев се явява поредната пионка в схемата на банкера беглец за контрол върху „Дунарит“. И по-точно, ако ЕМКО на Гебрев е платил нещо на ТМН (както самият Гебрев твърди), защо ТМН нищо не е платил на първоначалния собственик на акциите „Кемира“ и къде са преведени реално тези пари – не са ли преведени на офшорни компании (Гебрев много добре знае, нищо че се прави на „света вода ненапита“). : Гебрев повтаря, че нито една стотинка от „Дунарит“ не била отклонена. Още през 2016 г. обаче стана ясно, че „Дунарит“ има банкови сметки в Румъния, по които постъпват различни плащания, а оттам парите на завода заминават „кеш“ по направлението Василев-Белград с подставени лица (т.нар. мулета). : „Дунарит“ преди 2014 г. е бил използван като касичка от Цветан Василев, като усвоените от предприятието кредити са били раздавани като заеми на други кухи дружества бушони. След затварянето на банката тези дългове са „погасени“ чрез фиктивни цесии и прихващания, като синдиците на КТБ водят съдебни дела за развалянето им. Разбира се, Гебрев няма никакво намерение да плати нито тези пари на изгорелите вложители, нито дълговете на „Хедж Инвестмънт България“ от 100 милиона лева. Тогава как стана „собственик“ – сигурно, защото е симпатичен или „Дунарит“ му е „наследство“ от родителите. Как? : „Дунарит“ е работещо предприятие, което може да осигури както издръжката на Цветан Василев, така и на Емилиян Гебрев за години напред. Без и двамата да са платили реалната му цена и без да са погасили дълговете към КТБ (а с това и на държавата). : Когато участваш в подобни незаконни схеми за овладяване на работещо предприятие, очевидно най-добрата тактика е да се представяш за „добър бизнесмен“ и „жертва“ на правоохранителните органи. Подобно поведение за съжаление се превърна в правило в последните години, а медиите, контролирани от престъпно забогателите по време на Прехода олигарси, с удоволствие осигуряват нужната трибуна. Използването обаче на обикновените работници, превиващи гръб на машините от сутрин до вечер, за извиване  ръцете на държавните институции и за оправдаване на собствените ти прегрешения, е абсолютно неморално. Но явно има ефект, след като Гебрев многократно заплаши държавата с протест на работниците при гостуването си при Кулезич в „Евроком“. И каква става тя – крадецът, който си е присвоил завод въпреки запорите на КПКОНПИ (държавата) и без да плати нищо, възползвайки се от конюнктурата и слабостта на държавата, се изкарва „жертва“ и реве с цяло гърло, че някой го притиска и иска да му го вземе. Кой е този „някой“ – освен държавата, защото тя плати 3 милиарда през Фонда за гарантиране на влоговете и сега синдиците на КТБ полагат усилия чрез съдебни дела да върнат разграбените от Василевци и Гебревци активи. Няма друг – „Дунарит“ трябва да е на държавата и да бъде продаден на реалната му цена, за да се възстановят поне част от платените милиарди. Всичко друго са фантасмагориите на един крадец, който се опитва да вика „дръжте крадеца“. Барутни руски връзки изплуват покрай опитите на банкера беглец Цветан Василев да заграби „Дунарит“. Началото на сагата започна с името на Пиер Луврие, управителя на фирмата LIC33. Фирмата се обяви за купувач на шест от „златните кокошки“ - БТК, \"Дунарит\", \"Авионамс\", НУРТС, „Фърст диджитъл“ и ГАРБ. За да се случи сделката за 1 евро, двамата  с Василев съчиниха легенда, според която Луврие бил „крупен инвеститор“. Измамата им обаче бързо беше разкрита, защото Луврие се оказа изключително близък до руския православен олигарх Константин Малофеев, намиращ се в забранителния списък на САЩ, както и до военния министър на самопровъзгласилата се Донецка народна република Игор Гиркин – Стрелков. Нещо повече, Луврие дори беше публикувал снимка в интернет, на която изразяваше радостта си от анексирането на Крим. Въпреки това Луврие успя да се впише за няколко месеца и като управител на фирмата \"Кемира\", която е мажоритарен акционер в \"Дунарит\".След като схемата беше осветена, Луврие „върна“ обратно предприятията, а Василев набързо пак ги „продаде“, но на друго подставено лице – отново руснак - Дмитрий Косарев (също близък до Малофеев), който и досега продължава да твърди, че бил „собственик“ на най-големия български телеком. И тук сценарият на Василев се пропука, защото в медиите се появи договор, според който Косарев всъщност трябва да охранява Василев и семейството му срещу 20% от \"Виваком\", НУРТС, ГАРБ, \"Дунарит\" и \"Авионамс\", ако двамата успеят да ги отмъкнат от КТБ. Точно заради това никой не трябва да се учудва от факта, че „Дунарит“ се източва от подставени лица на Цветан Василев, а отмъкнатите пари се разпределят по две направления – Сърбия и Русия. Именно тези финансови машинации стоят в дъното на образуваното от прокуратурата досъдебно производство за пране на пари срещу организирана престъпна група. Според държавното обвинение тя се ръководи от оръжейния бос Емилиян Гебрев, а в нея участват още двама от шефовете на „Дунарит“ - Никола Киров и Кръстьо Кръстев, синът на Гебрев – Христо, и един от най-доверените адвокати на банкера беглец – Лазар Карадалиев. Първите се сдобиха с обвиненията си още през 2017 г., а Карадалиев – преди няколко седмици. Тогава стана ясно също, че през кантората му е минавала схема, свързана с пране на пари на руския олигарх Константин Малофеев. Част от тези пари са били изнасяни през мулета, които редовно ходели на „гости“ в Сърбия при своя мустакат шеф. Преди няколко дни Никола Киров и четирима от пътуващите служители на банкера беглец бяха закопчани по друго обвинение за пране на пари – чрез „коледни бонуси“, изнесени в подаръчни торбички от касата на фалираната КТБ. В ареста се озоваха Васил Шуманов, Венцислав Тодоров, Иван Стойков, Красимир Зарев и Никола Киров. Самият Гебрев също има проблеми зад граница. Оръжейната фирма ЕМКО на скандално известния бизнесмен и авер на забегналия в чужбина ексбанкер Цветан Василев - Емилиян Гебрев, фигурира в списък (бюлетин) на Държавния департамент на САЩ, в който са включени компании от Китай, Русия, Северна Корея, Судан, Сирия, Турция и други държави, на които е забранено да търгуват с американски дружества. ЕМКО е единствената фирма от България, която е попаднала в забраната, съобщи през 2017 г. вестник \"Труд\". На практика това означава, че Гебрев е обявен за „персона нон грата“ при сделките за оръжие, сключвани с дружества от САЩ. Още през 2015 г. американски фирми, търгуващи на българския пазар, са разпространили списъка на Държавния департамент, като са поставили на българските производители и търговци на оръжие въпроса – дали закупуват материали и комплектовки или ползват услугите при производството на оръжие от посочените в списъка фирми, като в разпространените писма изрично се сочи, че фирмите в списъка имат забрана за търговия със САЩ. Това несъмнено е силен удар по и без това силно компрометираното и лишено от лиценз дружество ЕМКО, като не е единственият случай, при който Гебрев попада в полезрението на американските власти. Адвокатът Лазар Карадалиев е една от най-явните публични връзки между банкера беглец Цветан Василев и оръжейния бос Емилиян Гебрев. Юристът е личен защитник и на двамата по търговските дела, свързани с „Дунарит“ и КТБ. Яви се и като персонален бранител на Василев в процеса по искане за отпадане на заповедта му за арест, с която Интерпол го търси зад граница. Преди Коледата на 2018 г. пък юристът се сдоби с обвинение за участие в организирана престъпна група за пране на пари заедно с Гебрев. Името на Крадалиев изплува и в списъците с гости на мустакатия аферист, които той е посрещал в офиса си в бизнес сградата на столичния булевард „Борис III” №159. Любопитна подробност е, че след бягството на Василев в Сърбия, в луксозния кабинет на 12-ия етаж се настанява именно Карадалиев. От там в продължение на няколко години – преди сградата да бъде продадена на търг, юристът ръководи окупацията на бизнеси в полза на ментора си Цветан Василев.  ", "date": "2019.01.18", "title": "Вторичният грабеж на КТБ: Дунарит на абордаж"}
{"url": "https://www.monitor.bg:443/bg/a/view/465-shkola-i-detski-gradini-razpusnati-zaradi-gripa-154909", "text": "В 465 училища и детски градини учебните занятия са преустановени днес. Това съобщиха от Министерството на образованието и науката. Най-много училища от тях са в Бургаска област – 137. В област Стара Загора във ваканцията са 120 школа, а в област Шумен – 65. И в трите области учениците се връщат на училище в понеделник. В област Ямбол от днес до 23 януари в 43 училища също е обявена грипна ваканция. В 40 училища в област Перник и в 38 училища в област Варна не учат по предписание на РИОКОЗ. В 18 училища в община Силистра също не се провеждат занятия. В СУ „Н. Й. Вапцаров“ в с. Бенковски в област Кърджали и ОУ „Хр. Ботев“ в с. Поповица област Пловдив , също няма занятия.  В София-град няма да учат само в 95. СУ „Проф. Иван Шишманов“ заради авария в отоплителната система. В ДГ „Детелина\" в с. Черно поле, Видинска област, продължават да не се провеждат занятия.", "date": "2019.01.18", "title": "465 школа и детски градини разпуснати заради грипа"}
{"url": "https://www.monitor.bg:443/bg/a/view/vtorichnijat-grabej-na-ktb-mustakati-okovi-dyrjat-zlatni-aktivi-154900", "text": "Пет години. Почти толкова минаха вече от рухването на пирамидата КТБ. За тези години на тежки съдебни битки и институционални борби за връщане на ограбеното обаче равносметката е плачевна. Да, човекът, източил милиардите на вложителите в трезора – Цветан Василев, вече е предаден на съд заедно с още 17 от аверите му. Но процесът срещу него се води задочно, докато той води охолен живот в Белград, а дебелите му мустакати окови продължават да държат в задушаваща хватка основната част от т.нар златни активи. В списъка са „Дунарит“ ( ), „Сана спейс“, „Хелт енд уелнес“ ( ), а до съвсем скоро и „Петрол“ ( ). Те бяха купени с ограбените от КТБ средства, но след фалита на банката продължиха да играят ролята на „черна касичка“, от която Василев точи пари, за да плаща на адвокати, лобисти, журналисти у нас и в чужбина. И да дава отчисления за сериозен руски олигархичен гръб, който да бди над него, докато мустакатият банкер върти далаверите си на гърба на държавата и вложителите. Платена с парите на всички нас, тази плетеница от дружества, които трябваше отдавна да бъдат осребрени в полза на жертвите на банкера беглец, и към момента носи приходи единствено на самия него. Или с други думи – 5 години след Грабежа на века откраднатото си стои в ръцете на грабителя. Официалните данни, излезли след краха на трезора, показват, че отпуснати на 131 фирми. Над 4 млрд. от тези пари са потънали в джобовете на Василев чрез заеми, теглени от пряко свързани с него и обкръжението му дружества. Грабежът обаче продължи и след това. Към момента синдиците на банката оспорват в съда сделки за над милиард с активи, чийто произход е от КТБ. Общата стойност на въпросните контракти е 1 056 072 869 лева, като предстои да бъдат оспорени и още сделки от вторичното ограбване. Прехвърлянето на авоари, закупени с пари от трезора, между свързани с Цветан Василев дружества и хора беше една от основните схеми, по които банкерът беглец направи вторичния грабеж на избушения от него трезор. Целта на сделките беше да се скъса нишката между фирмата, получила кредита, и имуществото, което е закупила с източените от трезора пари, като авоарите се прехвърлят на друго дружество. Пак от обкръжението на Василев. През годините във вторичния грабеж беше подпомаган освен от подставените си лица и партньори у нас и от солидните си руски връзки, в лицето на близкия до Кремъл олигарх Константин Малофеев, на когото беше обещал най-големите хапки срещу подкрепа и защита. Така първо на сцената се появи бандата на белгиеца с московски паспорт Пиер Луврие, който се опита да прилапа срещу 1 евро БТК, „Дунарит“, „Авионамс“, НУРТС, ГАРБ и „Фърст диджитал“. След провала му бе заменен от друг човек на Малофеев – руския бизнесмен Дмитрий Косарев, който се опита да превземе дори и TV 7. И този опит се провали, но Василев и хората му не се отказват. където доскоро се радваше на протекции от бившия президент на страната Томислав Николич. По груби сметки на разследващите само за луксозните си килии – президентски апартамент в центъра на сръбската столица, сменен отскоро с тузарска вила в баровския квартал „Сеняк“, Василев е пръснал дотук близо 10 млн. евро. Отделно най-малко 100 000 - 200 000 евро на месец финансови инжекции получава всеки месец банкерът беглец в луксозния си хотел в Белград от свързани с него фирми, дължащи десетки милиони левове на КТБ. Поне 4 фирми кредитополучатели от фалирания от него трезор са се превърнали в лична касичка за издръжка на мустакатия беглец. Сред тях основната е „Дунарит“. Василев и фамилията му получават „джобни“, а банкерът беглец – и командировъчни в размер на 15 млн. лева на година и от семейната си фирма „Инвест мениджмънт“. На фона на цялата тази течаща и до момента схема за повторно разграбване на КТБ и нейните вложители наглостта на Василев и трупата му достигна нови,  световни висоти. Така през август 2017 г. от удобното кресло на белградското си скривалище той обяви, че подава иск по Глобалния акт „Магнитски“ в качеството си на разобличител на корупция по висшите етажи на държавата. Апликацията е факт, въпреки че едва ли дори и по света може да бъде открит човек, който да приеме, че Василев може да бъде наречен разобличител на корупционни схеми. Или пък че човешките му права са ограничени, защото му е отнето правото да краде на гърба на хората. Налудничавото начинание на афериста, прочул се като Българския Мадоф заради схемите си за източване на КТБ, обаче не е безплатно. За него са платени близо 6 млн. долара, 5 млн. от които са дадени на пенсионирания бивш губернатор Бил Ричардсън, който трябваше официално да вижи процедурата в САЩ по искане на закрила на Цветан Василев. С тлъсти хонорари по 50 000 долара и самолетни билети бизнес класа пък беглецът от българското правосъдие Цветан Василев се отплаща на американските си адвокати и лобисти от фирмата JWI. Фирмата се ангажира да подготви всичко необходимо, което се изисква, за да подаде клиентът своя иск по закона \"Магнитски\", както и че ще \"адвокатства от негово име в Конгреса и в други американски правителствени и неправителствени организации\". Както можем да се досетим, това отново са пари, идващи от ограбеното от всички нас. Отделно и държавата налива стотици хиляди, за да може да докара до успешен край делото „КТБ“ и да възстанови поне част от откраднатото. Дотук само за експертизата по процеса, направена от чуждестранни експерти, са платени 1 млн. лева. Още близо 800 000 евро пък струваше хонорарът на международната компания „Аликс Партнърс”, която проследи пътя на финансовите потоци от фалиралата банка. В момента погледите са насочени към държавните институции, които вече няколко години водят неравна битка с добре плащащия беглец. Съд, прокуратура, данъчни, комисия „Антимафия“ и синдиците в КТБ имат една цел – да се проследят всички виновни за грабежите и да се стигне до така чаканото възмездие. Засега единствената помощ, която тези институции получиха, дойде от парламента. Преди година депутатите приеха поправките в Закона за банковата несъстоятелност, благодарение на които вече се виждат и първите резултати. Днес, почти 5 години по-късно, битката вече изглежда медийно-съдебно-икономическа. Кръгове от олигарси, подкрепящи ортака си Василев, изданията им и спящите им клетки в различни институции – срещу държавата и гражданите й. срещу очакването на обществото да получи наказание за престъпленията си.      ", "date": "2019.01.18", "title": "Вторичният грабеж на КТБ: Мустакати окови държат златни активи"}
{"url": "https://www.monitor.bg:443/bg/a/view/pyrvijat-milion-na-gebrev-ot-bkp-i-s-blagoslovijata-na-lukanov-154898", "text": "Подобно на Командира на тъмния преход Иван Костов и оръжейният търговец Емилиян Гебрев дължи кариерата си на един човек – Андрей Луканов. Покойният премиер е идеологът на Прехода, който изстреля във властта Лаборанта на БКП и раздаде червените куфарчета с пари на богоизбрани сред верните кадри на задграничните дружества, сраснали се с Държавна сигурност. Самият Луканов не изневери на природата си – той се оказа секретен сътрудник на РУМНО – комунистическото военно разузнаване. 2 октомври 1989 г. за повечето граждани на България е най-обикновен четвъртък. По нищо не личи, че вече се подготвя почвата за смяна, сочена от мнозина за вътрешнопартиен преврат. За един 35-годишен амбициозен кадър на БКП обаче датата дава летящ старт в мътните води на вече задаващия се Преход. Във въпросния октомврийски четвъртък Софийският градски съд регистрира официално в столицата дружеството „Ширио България“. Негов собственик е едноименната фирма тип „анщалт“ (пощенска кутия) със седалище в офшорната зона Вадуц, Лихтенщайн, Scirrio Establishment, а представител (управител) е Емилиян Гебрев. Предметът на фирмата е „трансфер на технологии и информационно и търговско осигуряване“. Самата тя е записана под №12 в списъка на „филиалите“ на създадени зад граница дружества. Компанията майка Scirrio Establishment функционира с изцяло български капитали и още при старта си се намесва в т.нар. скрит транзит. С други думи влиза в контрабандните схеми, контролирани от службите на комунистическа България. За лъвския скок броени дни преди Десети ноември Гебрев се готви цели две години. Напористият 35-годишен мъж е с висше икономическо образование, син е на дългогодишен кадър на Министерството на народната отбрана.  През 1987 г. Гебрев пише докладна записка до началника на предприятие „Комплексна автоматизация на технологичните процеси“ (СО КАТП). Към онзи момент авторът на докладната е директор на дирекция „Задгранични фирми, дружества и износ“ в плановата „перла“ СО КАТП, а в самата записка предлага да бъде създадено дружество в Лихтенщайн, разкрива сайтът desebg.com. Задграничната фирма ще е поредната от цяла верига офшорки, създадени за нуждите на предприятия, занимаващи се с външна търговия, като пътеката е прокарана първо от „пощенски кутии“, създадени за нуждите на „Тексим“, а след това и за „Кинтекс“. В докладната записка на Гебрев, утвърдена с резолюция през март 1988 г. лично от тогавашния първи заместник министър-председател и министър на външноикономическите връзки Андрей Луканов, е записано, че „дружеството ще бъде използвано и за внос на ембаргови елементи, възли и детайли, необходими за производството на различни видове машини с цифрово-програмни устройства, като част от тях ще бъдат реекспортирани за СССР“. Така на 14 декември 1988 г. във Вадуц е регистрирана компания тип „анщалт“ - Scirrio Establishment. За нуждите й през януари 1989 г. Фондът за финансиране на дейността на задграничните дружества отпуска едногодишен кредит в размер на 1 млн. долара с едва 3% лихва, а за прикриване на собствеността е издадена бланкова цесия, която би трябвало да се съхранява в Българската външнотърговска банка. Оказва се обаче, че е останала в ръцете на Гебрев, става ясно от разследването на desebg.com. Фирмата е освободена и от плащането на данъци, а служителите в нея се назначават чак, след като получат специален допуск от МВР за достъп до „държавна тайна“. Половината от тях са кадри на „Кинтекс“. Воглаве с Гебрев, който междувременно е сменил местоработата си от СО КАТП в държавната фирма за външна търговия с оръжие. Още със създаването си „Ширио“ бързо „разширява“ първоначално заложения си спектър от дейности - навлиза с гръм и трясък в територията на друга „българска“ офшорка, регистрирана във Вадуц - „Икомев“, чийто основен прерогатив е контрабандата с каптагон. През 1988 г. от името на „Ширио“ са купени около 40 000 опаковки от фармацевтичната перла на соца „Фармахим“, изнесени зад граница нелегално през митница Бургас. Намесата в територията на „Икомев“ предизвиква гнева на шефа на Четвърто управление на ДС – (научно-техническото разузнаване) ген. Кирил Величков, контролиращ пряко т.нар. специализирани задгранични дружества, а „Ширио“ е заплашено от закриване. Все по-осезаемо духащият вятър на промяната през 1989 г. обаче работи в полза на Гебрев, който използва факта, че документът, прикриващ истинския произход на лихтенщайнската офшорка, е в ръцете му, и в края на 1989 г. пререгистрира българския „филиал“ на „Ширио“ по указ №56 за стопанската дейност. Така зората на демокрацията в България заварва напористия комунистически кадър напълно подготвен, за да вземе възможно най-много при стартиралото на 10 ноември 1989 г. преразпределение на икономическите ресурси на страната. Той преориентира фирмата към оръжейния бизнес, като според архивен документ от 1990 г. в началото на последното десетилетие на 20-и век 80% от вноса на суровини и материали за оръжейния сектор и немалка част от износа на изготвената продукция минават през „Ширио“. Контрагенти на „усвоеното“ от Гебрев дружество са „Арсенал“ - Казанлък, ВМЗ – Сопот, и „Дунарит“ - Русе. Компанията е окупирала и входа, и изхода на дружествата – до едно все още държавни, като им доставя суровини, а след това пласира произведения от тях арсенал. Според въпросния документ „за по-голяма оперативност при извършването на различни плащания част от валутните средства на държавните фирми са преведени по сметките на „Ширио“ в австрийска и швейцарска банка“. Благодарение на това в един момент дружеството оперира с общо 3,4 млн. долара. Държавни пари до последния цент, но Гебрев така е свикнал – да действа с чужди средства. 2,4 млн. долара от въпросната сума са на „Арсенал“, 860 000 долара – на ВМЗ, а $80 000 – на „Дунарит“. Макар да стартира с „Ширио“, Гебрев реално затвърждава позициите си на оръжеен бос с ЕМКО по времето на управлението на идеологическия наследник на Луканов – Иван Костов, въпреки че фирмата му се замества в скандали (виж текста вдясно). Създадено през 1992 г., дружеството е регистрирано с целия възможен спектър от дейности, предвиден от българското законодателство. В началото на съществуването си се занимава дори с внос на кукли Барби. С идването на власт на кабинета „Костов“ обаче Гебрев решава да прехвърли оръжейния си бизнес от твърде компрометираната заради комунистическите си корени „Ширио“ към „отрочето на демокрацията“ ЕМКО. През юли 1998 г. дружеството получава лиценз за външнотърговска дейност с оръжие и само броени месеци по-късно – през 1999 г., вече е лидер сред частните оръжейни търговци с поискано разрешение за реализиране на сделки на стойност над 100 млн. долара. Оборотът през въпросната година е съизмерим с този на държавното „Кинтекс“. През 2017 г. става ясно, че от поне две години ЕМКО фигурира в списък на Държавния департамент на САЩ, в който са включени компании със забрана да търгуват с US дружества. В списъка има множество фирми от половин дузина държави, но компанията на Гебрев е единствената от България. Това съвсем не е първият скандал с Гебрев. През 2001 г. разследване на „168 часа“ разкрива, че Гебрев е взел за „временно ползване“ от министерството 4 оръдия срещу депозит от $23 000 на парче, които обаче така и не върнал, защото ги продал зад граница. МО, оглавявано тогава от верния кадър на Костов Бойко Ноев, прибира депозита, макар той да не покрива стойността на оръдията, и „наказва“ хората, движили сделката. Две години по-рано – през 1999 г., митническите служби на САЩ арестуват кораб с 30 млн. патрона за автомати „Калашников“, купени от Никарагуа от Гебрев. Любопитна подробност е, че навремето стоката е внесена в латиноамериканската държава от СССР с посредничеството на „Кинтекс“ и личното участие на оръжейния търговец, който тогава е служител на държавното дружество. През 1999 г. обаче, при оформянето на документацията по сделката и по вноса на патроните у нас, Гебрев „пропуска“ да каже, че са взети от Никарагуа. Като произход посочва само СССР и твърди, че ще бъдат внесени у нас от ЕМКО чрез регистрираната в Панама офшорка Spider International. Тя е създадена през 1996 г. лично от Гебрев. Заради скандала лицензът на ЕМКО е отнет. През 2001 г. обаче Гебрев се преборва по съдебен път с US властите да си прибере патроните и иска временно да му бъде върнато разрешителното за внос на боеприпаси. Верният костовист Ноев тихомълком събира подпис по подпис съгласието на членовете на Междуведомствения съвет към МС за връщането на лиценза. След двете афери идва и „македонският скандал“. През декември 2006 г. полицейски автопатрул спира на територията на югозападната ни съседка три български тира без документи - с товар от 33 минохвъргачки M-43 калибър 120 мм и триста немски картечници MG-3 с калибър 7,62 мм. Разследването установява, че фирмата получател е ЕМКО. Аферата обаче е потулена бързо.", "date": "2019.01.18", "title": "Първият милион на Гебрев - от БКП и с благословията на Луканов"}
{"url": "https://www.monitor.bg:443/bg/a/view/objaviha-starta-na-master-chef-154913", "text": "Новият сезон на кулинарната надпревара MasterChef се завръща в ефира на bTV. Петото издание на битката между хоби-готвачи ще стартира на 25 февруари от 21 ч и ще се излъчва всеки понеделник и вторник. Актуалните епизоди ще се фокусират върху националната ни кухня, но преоткрита и представена по модерен начин. Ентусиастите за голямата награда от 100 000 лв. ще въртят черпаци под зоркия поглед на шеф-готвачите Андре Токев, Петър Михалчев и Силвена Роу. И този път ще видим различни претендентите за титлата „MasterChef на България“, сред които българи от чужбина и чужденци, които живеят у нас. „MasterChef е може би най-респектиращият от хилядите формати на кулинарни предавания в света. Имала съм телевизионна кариера във Великобритания и САЩ, но сега се връщам завинаги“, заяви наскоро пред „Монитор“ Силвена Роу. Нейната лична мисия в предаването ще е да вдъхнови участниците и ентусиастите пред екрана да обърнат повече внимание на здравословната и вкусна храна.", "date": "2019.01.18", "title": "Обявиха старта на MasterChef  "}
{"url": "https://www.monitor.bg:443/bg/a/view/andrej-kovachev-velikobritanija-da-organizira-nov-referendum-za-brekzit-154882", "text": "При развод без споразумение по-големите щети са за Острова, казва в интервю пред \"Монитор\" евродепутатът от ЕНП/ГЕРБ. - Нека първо изтъкна, че всъщност не Тереза Мей, а нейните предшественици доведоха Великобритания до тази задънена улица чрез негативните си информационни кампании. Това е причината и за резултата на проведения референдум. След това около две години ЕС дебатира с Великобритания споразумението за развода. След като беше подписано и от двете страни, се видя, че британският парламент го отхвърли с огромно мнозинство. Така че в момента топката е в игрището на Великобритания и тя трябва да каже много бързо какво всъщност иска. Сценариите са три. Единият е на 29 март страната да излезе от ЕС без никакво споразумение, което ще има негативен икономически ефект. - Ако няма никакво споразумение, Великобритания ще бъде трета страна, с която нямаме договорки и по този начин тя сама ще решава условията за гражданите там. А знаете, че на Острова живеят много българи, както и други граждани на Европейския съюз. Другият сценарий обаче, заради който и подписах отвореното писмо на моите колеги до цялата общественост на Великобритания, е страната да остане пълноправен член на ЕС. Ние заявихме на британските граждани, че е добре да останат в европейското ни семейство. Нека организират второ допитване до гражданите и едва тогава да решат окончателно. Ясно е, че депутатите не подкрепят споразумението. - Това е отговорност на британския парламент, но лишава хората от правото да дадат отново гласа си. Ние само можем да ги призовем да останат. Съдът в Люксембург вече се произнесе, че Великобритания може да оттегли своята нотификация за чл.50 за започване на процес на напускане и имат време да направят това до 29 март. Не могат обаче да очакват, че ЕС ще промени споразумението, което беше постигнато след две години. Ние не искаме също така да има граница между Северна Ирландия и Република Ирландия. - Това е голям риск, защото знаем колко е чувствителен този въпрос. През 60-те, 70-те и 80-те години на миналия век конфликтът е довел до над 3000 жертви. Така че ние не искаме да се създава напрежение.  - Може би това беше по-добрият вариант. - Вярно е, но това беше преди време и това решение бе взето на базата на много негативни кампании, емоции, фалшиви новини. След като се видя до каква безизходица води едно такова решение, би трябвало да се проведе ново допитване до британските граждани. Как така може в един парламент да се постави няколко пъти за гласуване едно споразумение и да се поиска промяна, а не може да се организира нов референдум. Не знам как ще го оформят законово, но това може да се осъществи. „Съединението прави силата“ не е просто клише. То е необходимост, особено при предизвикателствата, които имаме днес - сигурност, икономика, тероризъм. За да се справим, е много по-добре да сме заедно. - Много е трудно да се предвиди. Това зависи от отговорността на депутатите в британския парламент и дали ще рискуват да имат Брекзит без споразумение. Не мисля, че това е добър вариант, напротив. Не бива да се случва по никакъв начин. Ще има икономически шок както за Великобритания, така и за ЕС. Но по-големите щети ще са за Великобритания. Вторият вариант е да приемат споразумението, което отхвърлиха. А третият е да назначат нов референдум или да оттеглят направо чл.50 и тогава да направят ново допитване, тъй като то не е задължително. Ако повторно британските граждани решат, че искат да напуснат ЕС, едва тогава да задействат чл.50. Та дори когато двама съпрузи искат да се разведат, им се дава такъв период за размисъл.  - Неизвестността винаги е обезпокоителна и това важи не само за българските граждани, но и за всички европейци. В споразумението, което беше подписано, са дадени достатъчно гаранции, че няма да има промяна в статута на тези, които пребивават легално на Острова. В интерес на Великобритания е това да бъде гарантирано, защото ако има негативни последици за гражданите на Европейския съюз, то ще има същите последици и за британците, които живеят в страни от ЕС. - Ако има нещо позитивно в Брекзит, то може да се каже, че едва ли някоя друга страна ще иска да мине през това изпитание. Смятам, че трябва да има оптимистичен полъх към европейските граждани, да бъдат уверени, че икономиката върви добре, че държавите инвестират в това да се повишат социалните придобивки, в осигуряването на повече работни места, в сигурност, в опазване на външните граници. Превенцията срещу тероризма е много важна, защото гражданите искат да се чувстват сигурни. - Надявам се, че европейските граждани този път ще излязат по-масово да гласуват за избор на представители в Европарламента. - Иска ми се, въпреки политическите различия чрез работата ни да се разбере, че можем да се обединяваме в защита на националните интереси. Този мандат показахме, че по важни за България теми защитавахме националния интерес. Става дума за въпроси като Шенген, еврозона, бюджет и кохезионни фондове, за да наваксаме изоставането в региони като тези в Северна България. Също така инфраструктура, опазване на околната среда, „Еразъм“ и осигуряването на допълнителни средства за образованието на младите хора. Това са важните теми, по които хората видяха, че работим през целия мандат, разбира се, във взаимодействие с институциите. Много е важно да се работи в синхрон, а не да сме едни срещу други. От анализите на общественото мнение излиза, че европейските граждани очакват гарантиране на тяхната физическа и социална сигурност. Роден е на 13 декември 1967 г. в София Завършил е Университета в Саарланд, Германия, доктор на природните науки Член на Комисията по външни работи и Подкомисията по правата на човека Член на делегацията за връзки със Съединените американски щати Заместник-член на Комисията по околна среда, обществено здраве и безопасност на храните Заместник-член на делегацията в Съвместния парламентарен комитет ЕС - Бивша югославска република Македония Бил е търговски директор за България на шведската фирма „Алфа Лавал Агри/Тетра Пак”, директор за ОНД на американската компания “Джон Дир Интернешънъл”", "date": "2019.01.18", "title": "Андрей Ковачев: Великобритания да организира нов референдум за Брекзит"}
{"url": "https://www.monitor.bg:443/bg/a/view/lubovta-diktuva-novija-sezon-na-otkradnat-jivot-snimki-154877", "text": "Любовта ще е основен двигател в развитието на сюжета в новия сезон на медицинската драма „Откраднат живот“. Клапата за седмата порция епизоди на сериала щракна вчера, а мотото им ще е „Любовта лекува“. Освен с мащаб, новата локация на „Откраднат живот“ разполага и с неврохирургия, коeто загатва и присъствието на нови герои в историята. Новата болница ще рестартира живота и отношенията на много от познатите герои“, споделят от екипа на продукцията. Първи в новото болнично заведение се настаниха актьорите Владо Пенев, Юлиан Вергов, Ирина Митева, Милена Живкова, Неда Спасова, Марта Вачкова и Емил Марков. Те поставиха началото на снимачния процес, като при тях се присъедини и чаровната Ралица Паскалева. Екранната д-р Стилянова направи кратка пауза от поредицата, след като дари съпруга си - волейболният национал Теодор Салпаров, със син. Актрисата стана майка на малкия Максим миналото лято.", "date": "2019.01.18", "title": "Любовта диктува новия сезон на „Откраднат живот“ (СНИМКИ)"}
