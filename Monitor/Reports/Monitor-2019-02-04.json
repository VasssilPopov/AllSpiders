{"url": "https://www.monitor.bg/bg/a/view/nebeto-ni-nosi-120-000-lv-na-den-156394", "text": "По 120 000 лева средно на ден са плащали авиокомпаниите през изминалата година, за да преминават през въздушното ни пространство. Трафикът в небето ни е огромен – 800 000 самолета са прелетели през 2018 г., което е малко над 10 на сто повече спрямо година по-рано. Авиокомпаниите, ползвали за прелитане българско въздушно пространство, са 906, като заплащат базова такса от 26,72 евро или около 52 лева, сочи статистиката на Държавно предприятие „Ръководство на въздушното движение“ (РВД). България предвижда да увеличи таксите за прелитащи над въздушното си пространство самолети, но намалява чувствително в зоната на летищата. Това предвиждат внесените за обществено обсъждане от правителството нови тарифи за аеронавигационните такси за прелитане и обслужване на самолетите в зоната на българските летища, които събира РВД, известно още като БУЛАТСА. Промените в наредбата за таксите влиза в сила със задна дата от 1 януари 2006 г. Прелитащите през българското въздушно пространство самолети ще плащат с почти 5 евро повече през тази година. От 26,72 евро за прелитане, които са плащали самолетите през 2018 г., вече ще плащат по 31,42 евро. Освен покачването на таксите обаче, приходите на РВД се очаква да нараснат, защото се прогнозира увеличение на трафика през българското въздушно пространство с над 30 на сто. Нарастването на трафика е в резултат на увеличението на потоците от въздухоплавателни средства между Европа и Северна Америка до Турция, Близък и Далечен изток, Гърция, Кипър и Израел, както и на тези от и до Египет. От РВД отчитат и нарастване на полетите от и до международните летища у нас. Предстои и дългоочакваното пускане в експлоатация на новото летище на Истанбул, което се очаква да доведе до нарастване на трафика и до Турция с около 30 на сто.", "date": "2019.02.04", "title": "Небето ни носи  120 000 лв. на ден (ТЕМАТА)"}
{"url": "https://www.monitor.bg/bg/a/view/drogiran-pomlja-6-koli-v-plovdiv-156397", "text": "30-годишен дрогиран шофьор помля 6 коли на бул. \"Санкт Петербург\" в Пловдив, съобщиха от полицията.  Сигналът за катастрофите бил получен в 18.40 часа. Според данните на МВР лека кола БМВ се движила от Метро в посока Аграрния университет. Пътем бмв-то криволичело, шофьорът не можел да го овладее. Били блъснати общо шест автомобила. Някои от тях били в движение, а други били паркирани. Леко пострадали са двама души. Според свидетели на случилото се бмв-то се е движело с много висока скорост. Скоростта му със сигурност е била над 100 км/час, твърдят хората. Шофьорът бил задържан от полицаи, а при проверка с драг чек било установено, че е под въздействие на наркотици. Задържан е в Шесто районно управление на полицията в Пловдив за 24 часа.   ", "date": "2019.02.04", "title": "Дрогиран помля 6 коли в Пловдив"}
{"url": "https://www.monitor.bg:443/bg/a/view/borisov-i-zaev-razgovarjat-za-sytrudnichestvo-v-razlichni-sektori-156386", "text": "За нулеви ставки и отпадане на митата между България и Македония в търговията, ще работят двете страни, стана ясно след срещата в МС между премиера Бойко Борисов и неговия македонски колега Зоран Заев, който е на визита у нас по повод 147-годишнината от рождението на Гоце Делчев. Заев изтъкна задоволството си от разговора и поясни, че идеята е инициатива на Борисов. Именно затова предстояли и разговори между финансовите министри. Заев обясни, че митата между България и Македония са от 5% до 35%, докато със Сърбия са нулеви. Според него ако ставките се отворят, то ще нарасне и търговията между двете страни. След подписването на договора за приятелството през 2017 година тя скочила със 7%, а през 2018 вече ръстът достигнал 10%. Борисов на свой ред обясни, че ще искаме сартифициране от ЕК. По думите му в момента сътокооборотът е над 600 млн. лв., а ако митата се махнат, сумата щяла да надмине 1 млрд. лв. Заев благодари на Борисов и на България, че е поставена на дневен ред в ЕС темата за Западните Балкани по време на БГ председателството, защото именно това дало огромен шанс на Македония и се очаквало да започнат преговори за присъединяването й към съюза през юни. По думите му Македония от 27 години чака за членството в ЕС. „Приятелството ни никога не е било по-голямо и ще става все по-голямо и ще се засилва“, каза Заев. Той припомни и за изграждането на коридор 8, за който са заделени над 600 млн., а вече се градял и пътя от Куманово до българската граница. Борисов пък подчерта, че БГ председателството на ЕС ще остане в историята, тъкмо с поставянето на темата за Западните Балкани. „Никой не е вярвал, че за една година България и Македония ще се разберат, че Македония и Гърция ще се разберат“, отбеляза Борисов. По думите му договора за приятелството с Македония също е ключов и е вграден в темелите на нашите успехи. Според него с темата за Западните Балкани сме дали перспективи за нашите съседи, което ще доведе и до покачване на доходите. Така щяла да се развива и икономиката и транспортните връзки. „Ние отиваме на концерт“, сподели накрая Борисов, визирайки концерта по повод 147-годишнината от рождението на Гоце Делчев. Преди това пък министрите на културата на двете страни подписаха обща програма за сътрудничество в сферата. По-късно Борисов, Заев и министрите на културата на двете страни Боил Банов и Асаф Адеми присъстваха на концерт по случай 147-годишнината от рождението на Гоце Делчев, който се проведе в Културно-информационния център на Република Македония в София.  В концерта посветен на годишнината от рождението на революционера, участваха изпълнителите на Сузане Браунщефер, Гьорги Георгиев - Антика, Десислава Тодорова и Георгиос Филаделфевс.  ", "date": "2019.02.04", "title": "След срещата на Борисов със Заев: Падат митата между България и Македония (ОБНОВЕНА)"}
{"url": "https://www.monitor.bg:443/bg/a/view/aleksandyr-lazarov-vleze-v-osnovnata-shema-na-sofia-open-156387", "text": "Александър Лазаров се класира за основната схема на тенис турнира от категория АТР 250 Sofia Open 2019 с общ награден фонд 586 140 евро. 21-годишният софиянец записа втора победа в квалификациите - със 7:6 (6), 3:6, 7:5 над Лука Вани (Ит., №154 в ранглистата на АТР). Лазаров изигра отличен мач, продължил над 2 часа, в който успя да обърне на два пъти резултата след аванс на италианеца. Във финалния трети сет пък отрази два мачбола, след което триумфира с вдигнати ръце и целуна корта в столичната зала \"Арена Армеец\". С успеха нашият тенисист си осигури и 12 точки за световната ранглиста, в която е №599. В първия мач от пресявките, в които влезе с \"уайлд кард\", Лазаров победи словака Лукаш Лацко със 7:6(5), 6:2. „Не зная дали сънувам, или е реалност, призна след победата Александър Лазаров. - Не съм играл в такива мачове, не мислех, че е във възможностите му. Участвам за четвърти път в този турнир, миналата година паднах много лошо. Нищо не ми се получаваше и в един момент мислех да се отказвам. Такава подкрепа от публиката не съм имал през живота си. Надявам се, публиката да ме подкрепя до края. С когото и да играя пред седмицата, ще се забавлявам и ще се радвам.\" Първият съперник, който ще срещне Александър Лазаров в основната схема, е поставеният под №6 Фернандо Вердаско. Испанецът беше избран за Мистър турнир Sofia Open в първия по рода си конкурс съпътстващ надпреварата. Той събра 1011 гласа от близо 5000 участници в официалната страница на турнира във фейсбук. Втори с 37 гласа зад него е Николоз Басилашвили (Груз), а трети - Матео Беретини (Ит) със 786 гласа. „Надявам се да не ме бие много и да покажа добър тенис, както до момента, коментира съперника си Александър Лазаров. - Той е един от детските ми идоли. Още помня мача му с Надал от Australian Open. Това е сбъдната мечта“.", "date": "2019.02.04", "title": "Александър Лазаров влезе в основната схема на Sofia Open"}
{"url": "https://www.monitor.bg:443/bg/a/view/gripnata-epidemija-se-otmenja-v-11-oblasti-156383", "text": "Грипната епидеция се отменя в 11 области в страната, съобщиха от Министерството на здравеопазването. Премахването на ограниченията и сваляне на противоепидемичните мерк е там, където РЗИ-та обявяват намаляване на болните. През миналата седмица болните от грип бяха с около 25% по-малко в сравнение с предходната. Пикът на грипа е отминал, но заболяването на трябва да се подценява. Особено опасно е, ако вирусите ни \"посетят\" повторно. От понеделник, 4 февруари, грипната епидемия се отменя в Русе, а от вторник, 5 февруари в областите София-град, Кюстендил, Шумен, Видин, Плевен, Добрич, Сливен, Варна, Велико Търново. В Смолян грипната епидемия също се отменя за утре с изключение на община Мадан, където за лечебните и детски заведения остават в сила въведените противоепидемични мерки. Регионалната здравна инспекция в Монтана удължава грипната епидемия на територията на областта до 8 февруари заради продължаващото покачване на броя на заболелите от грип и остри респираторни заболявания. Учебните занятия там се преустановяват за периода от 5 до 8 февруари включително. И в понеделник, 4 февруари, в 1464 училища в страната учебните занятия бяха преустановени заради грипна ваканция.", "date": "2019.02.04", "title": "Грипната епидемия се отменя в 11 области"}
{"url": "https://www.monitor.bg:443/bg/a/view/bolnite-zdravi-i-devette-kryga-na-ada-156393", "text": "„Дишам... издишам! Опитвам се да поема дъх след поредния сблъсък със системата, с поредната грозна действителност, с ежедневните битки на хората с увреждания. С майка съм на ТЕЛК. След преживени три тежки операции на гърба и продължаващи болки. Та, идва неин ред и аз мило се усмихвам, придружавам я, поздравявам и влизам в светая светих на комисията! Недружелюбен поглед, къс разпит - как беше преди операциите - със силни болки в крака, отговаря майка! Сега как си - сега боли силно кръстът, отново отговаря тя, превита на две! Аааа, значи си много по-добре. Не те питам за операциите, а за болката и виждам, че кракът ти е много по-добре“. Дали побеснях? Избухнах, меко казано!“ Това е пост на моя позната във фейсбук от преди известно време. Онемях, признавам! Болката я нямало! Комисия, която те оценява и сама преценява, че си добре. Едни клети хорица, на които периодично им се налага да минават през деветте кръга на ада и да преживяват това унижение. Защото едва ли е много приятно да убеждаваш някого, че състоянието на детето ти няма как да се подобри и че се нуждае от 24-часови грижи. В същото време има наглеци, които са си живи и здрави, но са си платили на някого, за да ги изкара болни по документи. Слепи били. Напълно. Имали нужда от придружител. Уж не виждат, а пък карат скъпи коли. Уж болни, а пък имат актове за превишена скорост. И на всичкото отгоре осъдени за пране на пари. Унижение. Ярост. Болка. Да, това биха изпитали всички онези болни хора, които наистина имат нужда от средства за лечение, за асистенти и би трябвало да бъдат освидетелствани от ТЕЛК. Но отсреща им казват, че болката намаляла, били по-добре. Подигравка, нали. И къде са човеците тук, питам? Нали става дума за морал, човещина. И когато чуеш такива истории, направо ти се плаче. Защото се оказва, че в тази страна системата е опорочена. Хората в нея са опорочени. Преди имахме само съмнения, шушукаше се по ъглите. Преди няколко дни обаче официално стана ясно, че стотици милиони „изтичат в пясъка“ и не достигат до тези, които наистина имат нужда. И всичко това само заради издаване на фалшиви свидетелства. Стигна се и до задържани шефове на комисии, които са участвали в схеми. И после се чудим как така някои изведнъж стават слепи, а пък други ги изкарват, че са прогледнали. Дали тези хорица се чувстват добре, като слушат подобни истории. Едва ли. Напротив, сигурно са омерзени. Затова и точно те отдавна призоваваха системата да се промени. Започнаха някакви стъпки, дали ще стигнат до края, не зная. Но трябва. Заслужава си заради всички онези, на които четем статуси в социалните мрежи. Онези, принудени да се борят за справедливост.", "date": "2019.02.04", "title": "Болните здрави и деветте кръга на ада"}
{"url": "https://www.monitor.bg:443/bg/a/view/vasilev-prati-agitka-v-podkrepa-na-vks-s-agitka-dyshterja-mu-brani-panov-v-tuityr-156396", "text": "Зеления октопод, провалени десни лидери, хора на сламения председател на финансираната от олигархията партия „Да, България“ - Христо Иванов и приближени на подсъдимата за подкуп бивша кметица на „Младост“ Десислава Иванчева впрегнаха мегафони и викове в скандирания в подкрепа на председателя на ВКС Лозан Панов. Около 300-400 души се събраха на поредния марш в негова защита, като основната част от агитката бяха лица, свързани с Цветан Василев и с ортаците му от задкулисието в държавата. Сред знаковите лица в редиците на т.нар. „марш“ бяха афиширащата връзките си с банкера-беглец организация БОЕЦ воглаве с шефа си Георги Георгиев, Петромир Кънчев и Велислав Величков от пряко свързаното с Христо Иванов НПО „Правосъдие за всеки“, Любомир Авджийски от „Да, България“, Николай Колев-Босия, рупорът на „Зеления октопод“ Тома Белев и дори представители на адвокатски кантори. В реално време, туитове за протеста пускаше и дъщерята на банкера-беглец и обвиняема за пране на пари – Радосвета Василева, опитваща се да изкара задкулисно управляваната агитка като гражданско недоволство срещу управлението в страната. Така наяве излезе един от най-скандалните факти – се явява последна инстанция. Както и от юристи, чиито клиенти също за подсъдими по наказателни дела, по които най-вероятно отново ВКС ще трябва да се произнася. Както вече Агенция „Монитор“ писа, протестът беше организиран от „Правосъдие за всеки“ уж с мотива, че шефът на ВКС бил единственият, който отстоявал „правото и независимостта на съда от политизираното и обслужващо олигархични интереси мнозинство в състава на ВСС“. Доколко шефът на ВКС отговаря изобщо на подобна характеристика стана ясно както от отсъствието му от срещата на ВСС с медиите за инициативата „Правосъдие на светло“ миналата седмица, така и от факта, че разпореди проверка в апелативния спецсъд по делата за мерките за неотклонение на подсъдимите за подкуп в особено големи размери бивша кметица на столичния район „Младост“ Десислава Иванчева и заместничката й Биляна Петрова. Проверката беше наредена в момент, в който още течеше производството по мерките за неотклонение на двете, което породи основателни съмнения, че инспекцията е форма на натиск от страна на Панов. Именно затова и съдийската колегия на Висшия съдебен съвет предаде шефа на ВКС на Инспектората на ВСС, за да се изкажат инспекторите дали съдия№1 не е накърнил независимостта на съдебната власт. Работата на инспекторите още не е приключила, няма и обявени резултати от нея. Въпреки това, на днешния марш беше направен опит за предпоставяне на резултатите от нея, като участниците - ако накаже Панов, щели да сезират всички международни институции и да искат свикване на КСНС. За да компенсират липсата на масовост, организаторите прибегнаха и до любимия си трик – да блокират движението на трамваите пред площад „Света Неделя“. Докато пътниците в градския транспорт се оказаха заложници на митингуващите, от „Правосъдие за всеки“ пуснаха на запис през колони речта на Лозан Панов от ноември миналата година, в която той нападна прокуратурата и контролните институции в страната. Речта му тогава предизвика скандал в публичното пространство заради отявлената си политизираност при положение, че политическото говорене е недопустимо и забранено от законите на страната за всеки магистрат.", "date": "2019.02.04", "title": "Василев прати агитка в подкрепа на шефа на ВКС, дъщеря му брани Панов в Туитър"}
{"url": "https://www.monitor.bg:443/bg/a/view/i-dojche-vele-v-hora-ot-falshivi-novini-sreshtu-peevski-156378", "text": "Българската секция на „Дойче веле“ прибягна до услугите на един от говорителите на олигарсите – протестъра, превърнал грантовете в семеен бизнес Даниел Смилов, за да изпълни квотата си от фалшиви новини срещу депутата и издател на \"Телеграф медиа\", зададена от олигарсите в България. В материал за БГ редакцията на радиото, чийто екип по традиция пише и за изданията на подсъдимите Иво Прокопиев и Огнян Донев, Смилов прави абсурдна връзка между Пеевски и скандала между обвиняемата за пране на пари от КТБ соцдепутатка Елена Йончева и културния министър Боил Банов. В статията, препечетана почти веднага от сайта \"Параграф 22\", играещ ролята на периферен болт в машината за клевети на олигарсите-издатели, платеният политолог използва повдигането на обвинението срещу Йончева, за да вкара брадясала опорка на задкулисието – че Делян Пеевски имал нещо с ограбването на активите на КТБ след фалита на банката. Опорка, издишаща по-бързо от спукан балон предвид факта, че именно Пеевски е сред авторите на измененията в Закона за банковата несъстоятелност, спиращи вторичното разграбване на КТБ. Впрочем точно тези промени са и една от основните причини олигарсите Иво Прокопиев, Цветан Василев и ортаците им Огнян Донев и Сашо Дончев да превърнат Пеевски в мишена на фалшивите новини, бълвани от притежаваните или финансирани от тях медии. Само ще припомним, че Даниел Смилов и съпругата му Ружа са семейство стипендианти на милиардера Сорос и са остатъци от брака между разпадащата се ДЕОС – представяща се като партийно лице на гейовете у нас и олигархичната „Дай, България“ на грантовия барон и провалил се правосъден министър Христо Иванов. На последните избори ДЕОС, в чието ръководство беше съпругата му - Ружа и „Зелените“ дадоха регистрацията си на бившия министър, който известно време беше със спрени адвокатски права и дори не можа да си регистрира партията. Както е известно, конците в „Дай, България“ - нейните и на формалния й лидер Иванов, се дърпат не от друг, а от олигарсите Иво Прокопиев и Цветан Василев. Самият Смилов бабува в писанията си за създаването на „Дай, България“ и играе ролята на неин неформален говорител. Платеният политолог задава опорните точки и от медиите на „Капитал“ те се мултиплицират в останалите сайтове на олигархията. Семейство Смилови са и програмни директори на Центъра за либерални стратегии на любимеца на Сорос у нас Иван Кръстев. Двамата са и добре познати от протестите на жълтопаветниците. Покрай митингите лицата им се появяват по-често в публичното пространство, където промотират бутиковите партии, създадени от Драгалевския лаборант Иван Костов. Въпреки усилията на олигархията, която впрегна всичките си сили да се намърда във властта, чрез инженерните проекти на Иван Костов, на последните избори дясното претърпя пълно фиаско. Трипартийната коалиция на „Да България“, „Зелените“ и бившата ДЕОС, получи едва 2,96% или едва малко над 100 хил. гласа, на последните парламентарни избори.", "date": "2019.02.04", "title": "И \"Дойче веле\" в хора от фалшиви новини срещу Пеевски"}
{"url": "https://www.monitor.bg:443/bg/a/view/klasiraha-na-ofertite-za-modernizacija-na-jp-linijata-elin-pelin-kostenec-156385", "text": "Национална компания „Железопътна инфраструктура“ (НКЖИ) обяви класирането на офертите за модернизация на жп линията Елин Пелин - Костенец. За трите обособени позиции е, както следва: 1. ДЗЗД „ДЖЕН – ДУЙ ЖП ЕЛИН ПЕЛИН“ Участници в обединението: \"ДЖЕНГИЗ ИНШААТ САНАЙИ ВЕ ТИДЖАРЕТ АНОНИМ ШИРКЕТИ\" АД; \"ДУЙГУ МЮХЕНДИСЛИК ИНШААТ ТУРИЗМ ДЪШ ТИДЖАРЕД ВЕ САНАЙИ ЛИМИТЕД ШИРКЕТИ\" ООД Комплексна оценка: 89,63 Предложена цена: 498 800 012,00 без ДДС 2. ДЗЗД \"ЖП ЕЛИН ПЕЛИН-КОСТЕНЕЦ\" Участници в обединението: \"САН ХОСЕ КОНСТРУКТОРА\" АД; Е.П.О.С - ЕМПРЕЗА ПОРТУГЕЗА ДЕ ОБРАС СУБТЕРАНЕАС С.А.; \"ГЛАВБОЛГАРСТРОЙ\" АД Комплексна оценка: 88,18 Предложена цена: 565 385 026.05 без ДДС 3. „ТЕРНА“ АД Комплексна оценка: 87,97 Предложена цена: 495 000 000.00 без ДДС 4. КОНСОРЦИУМ „ЗСТ“ Участници в обединението: \"ЧАЙНА КОМЮНИКЕЙШЪН КЪНСТРАКШЪН КЪМПАНИ\" ЛТД; \"ТРЕЙС ГРУП ХОЛД\" АД Комплексна оценка: 77,06 Предложена цена: 589 995 799.00 без ДДС 1. КОНСОРЦИУМ “САЛЧЕФ – ГИГАСТРОЙ“ Участници в обединението: \"САЛЧЕФ\" АД; \"САЛЧЕФ КОНСТРУЦИОНИ ЕДИЛИ Е ФЕРОВИАРИЕ\" АД ; \"ГИГАСТРОЙ\" ООД Комплексна оценка: 95,66 Предложена цена: 126 395 882.27 без ДДС 2. ТРАКЦИЯ ПРКиИ С.А. Комплексна оценка: 85,03 Предложена цена: 120 307 125.64 без ДДС 1. КОНСОРЦИУМ „БУЛРЕЙЛ 2018“ Участници в обединението: \"ЧАЙНА КОМЮНИКЕЙШЪН КЪНСТРАКШЪН КЪМПАНИ\" ЛТД ; \"ТРЕЙС - СОФИЯ\" ЕАД Комплексна оценка: 82,21 Предложена цена: 283 803 656.72 без ДДС 2. Консорциум \"ЩРАБАГ ДЖИ ПИ РЕЙЛ 2017\" ДЗЗД Участници в обединението: \"СТРАБАГ АГ - КЛОН БЪЛГАРИЯ\" КЧТ; \"СТРАБАГ СП.З.О.О. - КЛОН БЪЛГАРИЯ\" КЧТ; \"ЩРАБАК РЕЙЛ ГМБХ - КЛОН БЪЛГАРИЯ\" КЧТ; \"ДЖИ ПИ ГРУП\" АД Комплексна оценка: 80,61 Предложена цена: 394 525 074.05 без ДДС 3. ОБЕДИНЕНИЕ „КОМСА – ГЕОСТРОЙ“ Участници в обединението: . \"COMSA\" S.A.U; \"ГЕОСТРОЙ\"АД Комплексна оценка: 68,94 Предложена цена: 415 671 935.78 без ДДС Проект „Модернизация на железопътен участък Елин Пелин - Костенец“ се финансира от ОП „Транспорт и транспортна инфраструктура“ 2014-2020 и е на стойност 1,024 млрд. лева. Общата дължина на трасето е 51 км, разделено в три позиции, а проектната скорост е до 160 км/ч за конвенционални влакове. В рамките на проекта ще бъдат изградени над 20 км тунели и 23 моста и виадукти, с обща дължина около 3 км. Предвижда се модернизация на 5 жп гари, както и премахване на всички пресичания на едно ниво между жп транспорта, автомобилното движение и пешеходците. Очаква се договорът с избраните изпълнители да бъде сключен до края на месец февруари 2019 г. Преди дни беше подписан договор за изграждане на тягова подстанция Казичене, която също е част от проекта Елин Пелин - Костенец. Изпълнител е обединение “ТПС“ ДЗЗД, което включва „ВДХ“ АД и „Еврометал строй-В“ ООД, а срокът за приключване на дейностите е до 27 месеца, припомнят от НКЖИ.", "date": "2019.02.04", "title": "Класираха офертите за модернизация на жп линията Елин Пелин - Костенец"}
{"url": "https://www.monitor.bg:443/bg/a/view/rumjana-arnaudova-poluchihme-signala-na-bsp-za-banov-156390", "text": "\"Малко след 14.00 часа в деловодството на Върховна касационна прокуратура постъпи сигнал с информация от ПП БСП. Сигналът е подписан от г-жа Корнелия Нинова в качеството ѝ на председател на Националния съвет на партията\", това обясни пред \"Фокус\" говорителят на главния прокурор Румяна Арнаудова. По думите й, към документите със сигнала е приложена и флашка, в която има аудиозаписи.  Същото по-рано днес заяви и зам.-председателят на ПГ на БСП Георги Свиленски. Той придружи Елена Йончева до представител на ЕК у нас, на когото беше връчен и сигналът срещу Банов до ОЛАФ. \"Тези материали - постъпилият сигнал и флашката, са изпратени на Специализираната прокуратура във връзка с извършваната от тях проверка\", допълни Арнаудова.", "date": "2019.02.04", "title": "Румяна Арнаудова: Получихме сигнала на БСП за Банов"}
{"url": "https://www.monitor.bg:443/bg/a/view/kzk-podhvana-opita-na-gebrev-da-sloji-ryka-na-dunarit-156392", "text": "Комисията за защита на конкуренцията започва задълбочено проучване по сделката, с която ортакът на забегналия в чужбина покрай грабежа на КТБ ексбанкер Цветан Василев – оръжейният търговец Емилиян Гебрев, се пробва да сложи ръка на „Дунарит“ чрез увеличение на капитала на завода. До това се стигна, след като преди две седмици ВАС отмени като незаконосъобразно първото решение на КЗК от 2016 г. по казуса. С него комисията даде зелена светлина на Гебрев да придобие чрез ЕМКО контрола над оръжейния завод. В решението си петчленен състав на върховния съд върна делото на КЗК за ново произнасяне, като посочи редица пропуски, допуснати от комисията, както и от първоинстанционния тричленен състав на ВАС, произнесъл се по решението. Изредените пропуски бяха по различни направления, като най-тежкият е, че КЗК приела за даденост твърденията на ЕМКО и не е изследвала задълбочено нито оборотите на предприятията, нито цялата картина на собствеността върху „Дунарит“ и съответно постановила, че сделката не би нарушила забраната за създаване на монополно положение. С решението си от понеделник, с което стартира задълбочено проучване по казуса, комисията дава знак, че е видяла част от пропуските. Така например в него пише, че ако ЕМКО наложи контрол над „Дунарит“, то съвкупният пазарен дял на двете предприятия и свързаните с тях дружества ще бъде 30-40%. В същото време според методиката на КЗК пазарен дял от 40 и нагоре процента представлява опасност от установяване на монопол, което категорично противоречи на законовите разпоредби. „Предвид изложеното и следвайки задължителните указания на ВАС, комисията намира за необходимо да бъде извършено задълбочено проучване, за да направи своите крайни заключения за въздействието, което ще окаже сделката върху засегнатия съответен пазар“, посочиха от КЗК.", "date": "2019.02.04", "title": "КЗК подхвана опита на Гебрев да сложи ръка на „Дунарит“"}
{"url": "https://www.monitor.bg:443/bg/a/view/otmeniha-gripnata-vakancija-vyv-varna-uchenicite-se-vryshtat-v-klas-156372", "text": "Грипната ваканция във Варна бе отменена след проведеното в понеделник заседание на Областната комисия за борба с грипа и острите респираторни заболявания. Така, след 15-дневна принудителна ваканция, в сряда, 6 февруари, учениците във Варна и областта, се връщат в клас. В морската столица учениците бяха разпуснати от 22 до 29 януари, но след настояване на кмета Иван Портних, грипната ваканция беше удължена до 5 февруари, включително. С възстановяването на занятията започва и вторият учебен срок. Отменят се I всички противогрипни мерки, с изключение на свижданията в лечебните заведения. Освен тях, до 10 февруари стриктно трябва да се провежда медицински филтър за недопускане на болни деца в детските заведения, а лечебните заведения да спазват стриктно алгоритмите за съмнения при грип. По данни на Регионална здравна инспекция, 144 нa 10 000 души e заболеваемостта във Варна, което е близко до противоепидемичното състояние. Пикът на епидемията е преминал. През почивните дни са регистрирани 31 заболели, което е малко в сравнение с предходните седмици, казаха още от здравната инспекция в града. По данни на информационната система за събиране и анализиране на данни за заболеваемостта от грип и остри респираторни инфекции за периода от 25 до 31 януари, заболеваемостта за област Варна се движи в характерните за сезона граници, като спадът на случаите на остри респираторни заболявания в морския град е с 467 души по-малко.    ", "date": "2019.02.04", "title": "Отмениха грипната ваканция във Варна, учениците се връщат в клас"}
{"url": "https://www.monitor.bg:443/bg/a/view/lozan-panov-nachelo-na-vks-chetiri-izgubeni-godini-156395", "text": "Изминаха четири години от подписването на президентския указ на Росен Плевнелиев, с който за председател на Върховния касационен съд (ВКС) бе утвърден Лозан Панов. В първите дни на февруари 2015 г. тогавашният държавен глава отказа да се вслуша в призива на неправителствени и съсловни организации, които настояха за стопиране на процедурата по встъпването в длъжност на новия \"съдия №1\", избран с гласовете на 17 от членовете на предишния състав на Висшия съдебен съвет (ВСС). Самото заседание на кадровия орган дори бе бойкотирано от правосъдния министър Христо Иванов, който обяви гласуването за предизвестено. По ирония на съдбата само няколко месеца по-късно, с любезното посредничество на \"господин Бони\", отношенията между Панов и Иванов претърпяха тотална метаморфоза. Същински катарзис претърпяваха и останалите противници на избирането на съдията от Върховния административен съд (ВАС) за административен ръководител на ВКС. Всичко дотук е добре известно, както и това, че преполовеният от Панов мандат не е нищо повече от четири изгубени години за ВКС, за съдебната система като цяло, а най-вече и за вярата на хората в наличието на независимо правосъдие. Доволни от престоя на \"първия\" сред съдиите на поста му, разбира се, че има - това са всички онези, които продължават да избягват справедливото възмездие. Заради това и не пестят финансови средства, информационни, политически и протестърски ресурси, за да си гарантират, че тяхната недосегаемост поне в оставащите три години от мандата на държания в зависимост Панов ще е гарантирана. Ако властите в България имаха държавнически подход, бяха независими и достатъчно отговорно съзнаваха своя дълг към гражданите, отдавна щяха да са отстранили туморното образувание в правосъдието, в каквото се е превърнал ръководителят на Върховния съд. Само че имунната система на институциите отдавна е пропита от инфекциите на конформизма, двуличието и преследването на скрити цели, които правят продължаващото пребиваване на персонажи като Панов начело на ВКС възможно, колкото и абсурдно да е това. Сякаш, за да докаже липсата на съпротивителни механизми за поправяне на грешните решения и неуспешните избори в държавата, в отминалите четири години председателят на ВКС даде толкова поводи за преждевременното му отстраняване, че не би било изненада, ако утре реши да се кандидатира за главен прокурор с концепция от една точка – ликвидиране на държавното обвинение. Нима не поиска точно това Панов когато направи политико-лобистки тур между президентството, правителството и Народното събрание, ултимативно настоявайки за промяна на Конституцията и изваждането на прокуратурата от съдебната власт? Нима политическите му речи и протестърските сборища на стълбите пред Съдебната палата не са част от войната, която олигарси водят срещу разследващите ги прокурори, като ползват за свои оръжия действащи върховни съдии? Нещо повече, със серия от свои действия Панов превърна ВКС в основен противник на борбата с корупцията по високите етажи на властта, атакувайки измененията в НПК, правещи подсъдни корупционните престъпления пред специализираното правосъдие или с няколкото скандални тълкувателни решения. Колко председатели на върховни съдилища са си позволили откровена подигравка с институциите, които спазвайки нормативната уредба са наложили минимална глоба заради неизпълнение на законовите изисквания от самия административен ръководител на ВКС? Дали не изглежда абсурдно, че след броени дни ще се наложи съдии от управлявания допреди няколко години от Панов Административен съд София - град да се произнасят по потвърдената му от Софийския районен съд глоба от 1000 лв. за неподадена имуществена декларация? В коя европейска държава начело на най-висшата съдебна инстанция ще е магистрат, който не е могъл да обясни пред данъчните произхода на средства в размер на повече от 100 000 лв.? Примерите могат да продължат до безкрай – било с неспирните усилия за кадруване в полза на определени политико-лобистки кръгове, обявяването в защита на скандални съдебни решения, обслужващи интересите на подсъдими бегълци от правосъдието или подсъдими издатели, с ходенето \"на крака\" в адвокатски кантори или недостойните нападки срещу действащи кадровици и магистрати, дело на семейната половинка на Панов – \"Черния лебед\" - по Христо Иванов. Не за първи път трябва да се напомни на президента, на премиера, на председателя на парламента, на целия политически елит, но най-вече на върховете на съдебната власт – ВСС и ИВСС, че е тяхна отговорността за продължаващия спад на доверието в обществото към правосъдната система. И никакви законодателни изменения, създаване на нови антикорупционни органи и прочие, няма да са в състояние да променят усещането за безправие, което е гарантирано, ако начело на ВКС и в оставащите му три години продължи да е Панов. Ако апологетите му не са съгласни с тази констатация, нека опитат да я опровергаят. Нима чуха от Панов неговото мнение за решения на съдии, предизвикали протести? С какво председателят на ВКС допринесе за промяна на законодателната уредба, така че престъпници и корумпирани да получават бързо наказание, а жертвите им очакваното възмездие? И не, повярвайте, че адвокатстването от страна на Панов по отношение на заловените с белязаните пари от поискания и получен подкуп - отстранената кметица на \"Младост\" Десислава Иванчева и заместничката й Биляна Петрова, включващо натиск върху недолюбваните специализирани съдии, не е пример за уважение, а за недопустимо обслужване на политико-икономически интереси. Ако има нещо, което Панов успя да постигне за изминалите четири години, това е, че след всяко свое политиканстване или атака срещу държавни институции, с акцент върху прокуратурата, все по видими ставаха неговите зависимости, които изглежда са причината и за коренната промяна в неговото поведение броени седмици след избирането му в началото на 2015 г. Председателят на ВКС всъщност прави голяма услуга на разследващите, защото им разкрива, че зад акциите за неговото \"спасяване\" се крият подсъдими или обвиняеми лица, т.е. работата на полицаи, агенти, следователи и прокурори изглежда ги притеснява и изнервя. И има защо… Докато Панов претърпяваше своя катарзис през 2015 г. по многократно прилаган познат модел на различни места по света, у нас също бе сформирана хибридна група, титулувала себе си \"Правосъдие за всеки\" и обединила \"борците\" за реформа на правосъдието. В първите две-три години от съществуванието си, това неоткриваемо в правния мир формирование се асоциираше с лица около бившия правосъден министър Христо Иванов и известни от медиите на подсъдимия към днешна дата издател Иво Прокопиев. С инженерстването на партийния проект \"Да, България\" неформалните от \"Правосъдие за всеки\" сякаш се оказаха излишни и поизоставени. Достатъчно е човек да сравни медийния интерес от определена група издания към инициативата през периода 2015-2017 година и през отминалата 2018 г. Така се оказа, че мястото на политизиралите се \"борци\" за правосъдие набързо бе заето от елементи, които от своя страна са сред честите коментатори в сайтове отразяващи гледната точка за фалита на КТБ на беглеца от правосъдието Цветан Василев. Това, че укриващият се в Белград фараон е заслепил със своите финансови възможности остатъците от маршируващите протестъри стана видимо още покрай връчването на странната награда за \"принос\" в правосъдието през май 2018 г. едновременно на Лозан Панов и на Георги Б. Георгиев, известен повече със снимката си с Цветан Василев от лоби-бара на белградски хотел. В средата на януари 2019 г. тази странна обвързаност между Панов и Георгиев бе официално легитимирана със среща в кабинета на председателя на ВКС. Малко по-рано, при серия от телевизионни изяви, свързани с разследване за \"пране на пари\" срещу адвокат на Цветан Василев, стана ясно, че с публичната защита на юриста са се ангажирали отново представители на \"Правосъдие за всеки\". И за да е всичко като по сценарий – протестът на всички изброени дотук в защита на Лозан Панов, а може би и на Цветан Василев, се оказва в навечерието на поредното съдебно заседание по \"мегаделото КТБ\", насрочено за 5 февруари, на което се очаква, че Специализираният наказателен съд ще му даде ход по същество. Така се оказва, че четвъртата си година начело на ВКС Лозан Панов ще празнува с протестъри, свързани с укриващия се фараон Цветан Василев, подсъдим за фалита на КТБ, довел до щети за над четири милиарда лева, а и с неколцината защитници на арестуваните с подкуп Десислава Иванчева и Биляна Петрова. И тъй като ще му е като за последно, да му е честито…", "date": "2019.02.04", "title": "Лозан Панов начело на ВКС-четири изгубени години"}
{"url": "https://www.monitor.bg:443/bg/a/view/vadjat-sachma-ot-bradichkata-na-prostreljan-uchenik-156373", "text": "Хирурзи от болницата в Монтана ще оперират прострелян в главата с въздушна пушка ученик. Животът на 14-годишния Иван С. от Лом е извън опасност, но все още не е ясно кой го е гръмнал. Пред близките си момчето разказало, че в събота привечер се е разхождало с приятели по улица „Софийска“ в квартал „Младеново“ на крайдунавското градче. На кръстовището с ул. „Съгласие“ тийнейджърът изведнъж усетил парене под брадичката. Когато се прибрал по-късно вечерта в дома си, Иван забелязал кръв под брадичката си и споделил с майка си, но не отишли в лечебно заведение. На следващия ден около обяд момчето отново усетило болка под брадата и този път заедно с майка си отишли в Спешния център в Лом. След преглед момчето е хоспитализирано. Лекарите установили, че под кожата на брадата му има чуждо тяло с размер под един сантиметър, за произхода и вида на което не могат да дадат категорично становище. По настояване на родителите, детето е изписано и транспортирано от тях в многопрофилната болница в Монтана, където предстои да му бъде направена операция. Най-вероятно е да става въпрос за сачма или друга муниция за въздушно оръжие. Възможно е неизвестен да е произвел изстрел по децата или друга цел, но след рикошет да е попаднала в брадата на детето. Запознати пък коментират, че нараняване на това място е невъзможно при стрелба от улицата. Не е изключено ученикът да е ранен на купона, на който е бил с приятели същия следобед. Медиците са подали сигнал в полицията за случая и е започнало разследване. Образувано е досъдебно производство.", "date": "2019.02.04", "title": "Вадят сачма от брадичката на прострелян ученик"}
{"url": "https://www.monitor.bg:443/bg/a/view/priemat-s-usednalost-v-stolichnite-detski-gradini-ot-dogodina-156382", "text": "Уседналост при прием в детска градина въвежда Столична община от учебната 2020-2021 г. Това предвиждат промени в наредбата за прием в детските градини и подготвителни групи в София, които бяха обсъдени на образователна комисия в Столичния общински съвет (СОС). В момента уседналост няма, а новото тази година ще бъде, че за постоянен адрес в административния район на градината ще се дават вече 4 точки, а за настоящ - 2. От „Московска“ 33 затягат и контрола за непосещаващите, но записани за детска градина и ясла малчугани. В наредбата ще бъде заложено, че ако хлапетата не тръгнат на ясла до 60 дни и на градина до 30 дни след 15 септември, ще бъдат отписани. Досега можеха да отлагат този срок с медицински бележки. Справка на общината показва, че в момента 618 деца си пазят местата по този начин. Други промени предвиждат да се дават по две точки вместо по една за работещ родител или студент. В нея е заложено и намаляване на броя на децата с хронични заболявания в една група от сегашните 5 до 3. Окончателните промени в наредбата ще бъдат гласувани от СОС на 14 февруари.", "date": "2019.02.04", "title": "Приемат с уседналост в столичните детски градини от догодина "}
{"url": "https://www.monitor.bg:443/bg/a/view/firmite-ot-vpk-iskat-speshna-sreshta-s-ministri-156375", "text": "Спешна среща с министрите на отбраната и икономиката Красимир Каракачанов и Емил Караниколов поискаха от Сдружението на  българската отбранителна индустрия и синдикатите в оръжейните заводи след първо по рода си общо заседание, състояло  се в Казанлък на 4 февруари. В разпространено до медиите съобщение се казва: В хода на заседанието беше изразена тревога от отношението на държавата към българския ВПК и неговото привличане в реализацията на проектите, свързани с модернизацията на българската армия…“ На практика от години българският военно-промишления комплекс не е получил нито една поръчка, свързана с модернизацията на родната армия, а се въртят едни милиардни програми в тази посока, коментира Николай Ибушев, изпълнителен директор на „Арсенал“ АД – Казанлък и съпредседател на сдружението, в което членуват на практика всички дружества в тази област без ВМЗ-Сопот, „Кинтекс“ и „Авионамс“ .  Към момента в 15-те фирми  пряко или косвено са заети над 20 хиляди души, а със семействата им това са 70 000 души,по данни от 2017 година  отрасълът  произвежда продукция на стойност над 1,5 млд евро или близо 3 на сто БВП на страната/. На форума в Казанлък e била изразена тревогата на синдикалните организации в „Дунарит“ АД  – Русе, във връзка с натиска  на държавата спрямо предприятието и намалените поръчки за него.", "date": "2019.02.04", "title": "Фирмите от военно-промишления комплекс искат  спешна среща с министри"}
{"url": "https://www.monitor.bg:443/bg/a/view/glavnijat-dirigent-na-prajkata-opera-s-koncert-u-nas-156368", "text": "Ярослав Кюзлинк – главен диригент на операта в Прага, пристига в София с програма, уловила духа на чешката столица. Публиката ще чуе фрагменти от операта \"Дон Жуан\" на Моцарт и Седмата симфония на Антонин Дворжак на концерт на 7 февруари (четвъртък) от 19 ч. в зала „България“. Маестро Кюзлинк за първи път ще работи със Софийската филхармония и е поредният голям европейски диригент, който гостува в юбилейния ѝ сезон. Заедно с оркестъра на сцената ще излязат солистите Марияна Панова, Мария Цветкова-Маджарова, Гиргина Гиргинова, Николай Моцов, Иво Йорданов, Гео Чобанов, Бисер Георгиев, Пламен Бейков. Те ще представят най-интересните моменти от гениалната опера на Моцарт \"Дон Жуан\", написана през 1787 г. специално за Прага.", "date": "2019.02.04", "title": "Главният диригент на Пражката опера с концерт у нас"}
{"url": "https://www.monitor.bg:443/bg/a/view/premieryt-na-syrbija-ana-byrnabich-i-lubimata-j-chakat-bebe-156376", "text": "Сръбската министър-председателка Ана Бърнабич и нейната по-млада партньорка Милица Джурджич ще стават родители, пише списание „Глория“. Според списанието Джурджич била подложена на изкуствено оплождане. От „Глория“ допълват, че поради бременност Джурджич от няколко месеца не се е появявала публично с приятелката си Бърнабич, а от Центъра за радиология и магнитен резонанс, където работи, казват, че си е взела отпуск заради забременяване. \"Премиерът на Сърбия все още не иска да говори публично за личния си живот. Във всеки случай, благодаря ви за красивите пожелания ”, заяви анонимен източник от кабинета ѝ пред сп. „Глория“, откъдето се обадили, за да поздравят министър-председателката и нейната партньорка. От кабинета на Бърнабич не пожелали да разкрият от кой пол ще бъде бебето.", "date": "2019.02.04", "title": "Премиерът на Сърбия Ана Бърнабич и любимата й чакат бебе"}
{"url": "https://www.monitor.bg:443/bg/a/view/naomi-kembyl-zabi-mladok-ot-one-direction-156367", "text": "Черната пантера на модния подиум Наоми Кембъл се уреди с два пъти по-младо гадже. 48-годишният супер модел се среща с тийн идола Лиъм Пейн от бой бандата One Direction. Според британските медии те са заедно от около два месеца. Не крият симпатиите си и в социалните мрежи, където си разменят закачливи коментари, а преди дни бяха забелязани да си тръгват заедно от събитие в Лондон. Явно 23-годишната разлика във възрастта не ги притеснява. \"Лиъм смята, че тя е невероятна и много красива. Той каза, че интимният им живот е умопомрачителен. Не може да повярва на късмета си, че е с нея\", казал анонимен източник пред Sun On Sunday. Явно страстта на 25-годишния музикант към по-възрастните дами не е от вчера. Припомняме, че той имаше връзка с 10 години по-възрастната Черил Коул, с която имат и дете.", "date": "2019.02.04", "title": "Наоми Кембъл заби младок от One Direction"}
{"url": "https://www.monitor.bg:443/bg/a/view/bum-na-jilishtnoto-stroitelstvo-v-poslednoto-trimesechie-na-2018-g-156381", "text": "През четвъртото тримесечие на 2018 г. местните администрации са издали разрешителни за строеж на 1477 жилищни сгради с 11 682 жилища в тях и 1 457 570 кв. м разгъната застроена площ (РЗП), съобщи пресцентърът на НСИ. За същия период местните администрации са издали разрешения за строеж на 33 административни сгради и офиси с 224 417 кв. м РЗП и на 1319 други сгради със 780 957 кв. м РЗП. В сравнение с четвъртото тримесечие на 2017 г. издадените разрешителни за строеж на нови жилищни сгради са повече с 14.0 на сто, броят на жилищата в тях - с 59.4 на сто, а разгънатата им застроена площ - с 61.1 на сто. Издадените разрешителни за строеж на административни сгради се увеличават с 10.0 на сто, а ръстът на тяхната разгъната застроена площ е над шест пъти. Броят на разрешителните за строеж, издадени на други сгради, нараства с 16.7 на сто, а тяхната РЗП - с 13.0 на сто. През четвъртото тримесечие на 2018 г. е започнал строежът на 935 жилищни сгради с 5881 жилища в тях и със 757 784 кв. м обща застроена площ, на 11 административни сгради/офиси с 9 715 кв. м РЗП и на 624 други сгради с 586 459 кв. м РЗП. В сравнение с четвъртото тримесечие на 2017 г. започнатите нови жилищни сгради нарастват с 20.0 на сто, жилищата в тях - с 39.5 на сто, а разгънатата им застроена площ - с 39.4 на сто. Броят на започнатите административни сгради намалява с 31.3 на сто, а тяхната РЗП - с 64.2 на сто.", "date": "2019.02.04", "title": "Бум на жилищното строителство в последното тримесечие на 2018 г."}
{"url": "https://www.monitor.bg:443/bg/a/view/aleksandra-fejgin-sys-specialen-priz-156380", "text": "Новата звезда на българското фигурно пързаляне Александра Фейгин беше удостоена със специален приз от Фондация \"София - европейска столица на спорта\". Той е за най-прогресираща спортистка в своята възраст. Александра е на 16 години и стана 11-а на европейското първенство за жени в Минск - най-високо класиране за българка в индивидуалната надпревара на този спорт. Възпоменателният медал й беше връчен от организационния секретар на Фондацията Анатоли Илиев. На срещата присъстваха още Татяна Йорданова – председател на БФ кънки и Ина Лутай – треньорка на Фейгин. Те уточниха подробности за започващия в сряда турнир за Европейската купа „София Трофи“. 360 състезатели от 29 страни ще участват в 4-ото му издание от 6 до 10 февруари в Зимния дворец. В момента Фейгин работи по новата си волна програма, вдъхновена от постановката \"Пасажери\" на канадски театър, гостувал в Москва. Все още не е ясно дали тя ще покаже новото си съчетание на този турнир. През март пък й предстоят 2 световни първенство. \"През март ще се опитам да се класирам за волната програма и да двете състезания, коментира Александра. - Искам да изпълнявам програмите си без грешка и да вляза в топ 10.\"", "date": "2019.02.04", "title": "Александра Фейгин със специален приз"}
{"url": "https://www.monitor.bg:443/bg/a/view/6-sa-otvorenite-oferti-za-stroitelstvoto-na-uchastyk-ot-pytja-mezdra-botevgrad-156377", "text": "6 са отворените оферти на участниците в обществената поръчка за определяне на изпълнител за допълнително проектиране и строителство на 13,4 км от път I-1 (E-79) Мездра - Ботевград, лот 2 от км 161+367 до км 174+800, съобщиха от пътната агенция. Изграждането на направлението Видин - Ботевград ще започне от един от най-сложните участъци като терен за преминаване. Поради това строителството на близо 33 км от пътя между Мездра и Ботевград е обособено в два участъка - лот 1 /19,3 км/ и лот 2 /13,4 км/. Целта е завършване на отсечката в кратък срок. Отворените оферти по реда на постъпването им в деловодството на АПИ са на: - „ГБС-Инфраструктурно строителство“ АД; - ДЗЗД Аккорд кънстракшънс, с участници в дружеството: „Аккорд строително промишлена инвестиционна корпорация” АД и „Ер кънстракшънс” ООД; - „Джи пи груп“ АД; - „Трейс груп холд“АД; - ДЗЗД „МБ Лот 2 - 2019”, с участници: „Европейски пътища“ АД, „Водно строителство - Благоевград“ АД, „Вахостав-СК“ а.с.; - Обединение „Геопът лот 2“, с участници: „Геострой“ АД и „Пътстрой-92“ АД. Пътят между Мездра и Ботевград ще бъде с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Общата индикативна стойност на участъка между Мездра и Ботевград (лот 1 и лот 2) е близо 302 млн. лв. без ДДС. За лот 1 е 123 000 000 лв. без ДДС и не е пределна, а за лот 2 е 178 800 000 лв. без ДДС и не е пределна. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Направлението Видин - Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.02.04", "title": "6 са отворените оферти за строителството на участък от пътя Мездра - Ботевград"}
{"url": "https://www.monitor.bg:443/bg/a/view/papa-francisk-posreshtnat-sys-saluti-v-abu-dabi-156360", "text": "Папа Франциск, който е на историческо посещение в Обединените арабски емирства (ОАЕ), се срещна днес с представители на ръководството на страната, предаде Ройтерс. Франциск стана първият папа, стъпил на Арабския полуостров - люлката на исляма. Той се надява визитата да спомогне за мира чрез междурелигиозен диалог, отбелязва Ройтерс. В президентския дворец в столицата Абу Даби Франциск имаше личен разговор с престолонаследника на емирство Абу Даби шейх Мохамед бин Заид Ал Нахаян и други представители на ръководството на ОАЕ. \"Аз и моят брат Мохамед бин Рашид сме щастливи да приемем римския папа в Дома на толерантността \"Шейх Заид бин Султан Ал Нахаян\". Обсъдихме пътища за укрепване на двустранното сътрудничество, важното значение на диалога, търпимостта, съвместното съществуване на хората и важни инициативи за постигане на мир, стабилност и развитие на народите и обществата\", написа в страницата си в Туитър престолонаследникът шейх Мохамед.  На срещата с папата е присъствал и неговият брат, премиерът на ОАЕ и управник на емирство Дубай, Мохамед бин Рашид Ал Мактум.  В почетната книга за гости в двореца папата написа, че моли Бог да дари ОАЕ \"с божествената благословия на мира и братската солидарност\". В посланието си в книгата Франциск е изразил и благодарност за \"топлия прием и гостоприемство\". ОАЕ организираха на папата грандиозно посрещане, което включваше артилерийски салют и тържествено прелитане на военни самолети. Визитата се осъществява в сянката на войната в Йемен - най-бедната страна на Арабския полуостров. ОАЕ играе водеща роля в коалицията начело със Саудитска Арабия, която воюва на страната на международно признатото йеменско правителство, свалено от власт от подкрепяните от Иран шиитски бунтовници хуси, отбелязва Ройтерс. Очаква се Франциск да произнесе единственото си публично обръщение в ОАЕ утре на междурелигиозна среща, след като посети джамията в Абу Даби \"Шейх Заид\" - една от най-големите в ислямския свят. Във вторник папата ще отслужи и меса на открито за около 135 000 католици на стадион в Абу Даби - събитие без прецедент на Арабския полуостров.  Преди посещението Франциск каза, че то ще напише \"нова страница в историята на отношенията между религиите\". В ОАЕ живеят около 1 милион имигранти католици, много от които са от Филипините. Предполага се, че в останалите страни на Арабския полуостров има още 1 милион католици. Визитата получи известен положителен отглас в съседна Саудитска Арабия, люлката на исляма и място, където църквите са забранени. Основният англоезичен вестник в кралството \"Араб нюз\" помести снимка на папата и престолонаследника на Абу Даби с коментар: \"Моментът, когато на Арабския полуостров се пишеше история\". Изданието публикува и статия, в която мюсюлмански и католически представители са цитирани да казват, че е възможно папата да посети в бъдеще Саудитска Арабия.", "date": "2019.02.04", "title": "Папа Франциск посрещнат със салюти в Абу Даби"}
{"url": "https://www.monitor.bg:443/bg/a/view/momiche-skri-heroin-v-pantalona-si-za-da-go-predade-na-gadje-v-bobovdolskija-zandan-156363", "text": "Арестуваха 18-годишно момиче от Благоевград, което скри дрога в панталона си, за да го предаде на любимия в Бобовдолския затвор. Момичето отишло на свиждане през уикенда на своя приятел, като преди това той й поръчал да го снабди с някоя и друга доза хероин. „Девойката беше скрила едно пликче с хероин от вътрешната страна на панталона. Наркотикът беше залепен с тиксо и при преминаването й през нас веднага уредите отчетоха наличие на забранени стоки. След много шикалкавене накрая момичето си призна за скрития хероин“, коментираха работещи в затвора в Бобов дол. При пристигането на униформените от РУ – Бобов дол, се установило, че общо иззетото количество наркотик е 13 грама. По случая е започнато досъдебно производство, уведомен е дежурен прокурор. Само преди по-малко от седмица надзиратели от Бобовдолския зандан се натъкнаха на истинска находка в една от дървените врати на общите помещения. Там в специално издълбана дупка, пригодена за тайник, лишените от свобода натъпкали 4 дози хероин. Все още не може да се каже, кой е изобретателят на тайника, както и по какъв начин наркотика е попаднал в затвора.", "date": "2019.02.04", "title": "Момиче скри хероин в панталона си, за гадже в Бобовдолския зандан"}
{"url": "https://www.monitor.bg:443/bg/a/view/peevski-pak-obstrelvan-ot-mediapul-s-falshiva-novina-za-bulgartabak-156371", "text": "Казват, че повторението е майка на знанието, но повторението на опорки е ни повече, ни по-малко майка на дезинформацията. Гьобелс го е измислил преди близо век, но родните последователи на Бащата на пропагандата от машината за клевети на подсъдимите олигарси-издатели начело с Иво Прокопиев го прилагат и до днес. Всеки ден и час. С лавина от фалшиви новини срещу основния враг на тарторите си – депутата и издател на „Телеграф медиа“ Делян Пеевски, превърнал се в трън в петата на олигарсите у нас заради законодателните си инициативи. Старт на седмицата в този хор на фейковете даде по традиция сайта на Иван Костов и олигархията „Медиапул“. Явно изпаднали в екзистенциална криза при измислянето на нови опорки, от екипа на Майката на фалшивите новини Стояна Георгиева прибягнаха до старата лъжлива теза за имагинерна връзка между Пеевски и „Булгартабак“, като я пришиха към новина, също нямаща нищо общо с депутата. Поводът, който използваха бе стартът на посещението на главния прокурор Сотир Цацаров и вътрешния министър Младен Маринов в Обединените арабски емирства, по време на което двамата ще обсъждат с колегите си в ОАЕ сътрудничеството в борбата с организираната престъпност и тероризма. Както може да се досети всеки нормално мислещ човек, между тяхната визита и депутата Пеевски няма нищо общо. А връзка между двете би могъл да направи само сериозно предизвикан от теории на конспирацията или олигархични опорки мозък. Кое от двете е надделяло при автора на материала за визитата в ОАЕ не знаем, но факт е, че в статията е пришит абзац, абсурдно навързващ темата на посещението с твърдение, че тютюневият холдинг „Булгартабак“ е основен износител на цигари за емирствата и с лъжливата теза, че Пеевски е свързан с холдинга. Теза опровергавана десетки пъти и лъсваща като клевета при елементарна проверка в регистрите на страната. Те ясно показват, че депутатът никога не е имал контрол върху дружеството, а миноритарния си дял от 5% в него продаде още през 2016 г. И тъй като екипът на „Медиапул“, подобно на всички граждани на страната, има свободен достъп до Търговския регистър, единственото, с което можем да си обясним това упорство в тиражирането на фалшиви новини е фиксацията на тартора на изданието Иво Прокопиев и бившата говорителка на Иван Костов – Стояна Георгиева, срещу Пеевски и срещу всеки, пробващ да наложи справедливост в страната. В тази си фиксация „Медиапул“, както и останалите болтчета от машината за клевети на олигархията нямат скрупули да намесват дори външни институции. Така, преди няколко години, в опит да подкрепи тезисите на тарторите си срещу прокуратурата, Георгиева обяви, че с писмо Европейската комисия е поискала оставката на обвинител №1. Информация, която се наложи лично ЕК да опровергава.", "date": "2019.02.04", "title": "Пеевски пак обстрелван от „Медиапул“ с фалшива новина за „Булгартабак“"}
{"url": "https://www.monitor.bg:443/bg/a/view/grafa-zapochva-godinata-s-koncert-156362", "text": "Концертната година на Влади Ампов-Графа започва с ударен лайф на 9 февруари в клуб Терминал 1 и нова програма, в която са включени вече последните хитове на изпълнителя “Огън” и “Приятели завинаги”. Последната песен е трио с Любо Киров и Орлин Павлов и само седмица след излизането й се превърна в една от най-излъчваните в българския ефир. Ампов не веднъж е споделял, че публиката в популярния софийски клуб има способността да зарежда него и музикантите му така, че да се раздават максимално на сцената. А той винаги готви изненада за своите фенове, за което му помагат и хората, които излизат с него на сцена Борислав Бояджиев – DJ Borche, Краси Тодоров, Александър Обретенов, Венци Трифонов, Миро Иванов и Васил Крумов. От лейбъла му „Монте мюзик“ заявиха, че билетите за концерта са почти разпродадени. Все още се намират пропуски по 20 лв, а в деня на събитието, ако все още има останали, ще струват 25 лв.", "date": "2019.02.04", "title": "Графа започва годината с концерт"}
{"url": "https://www.monitor.bg:443/bg/a/view/prezidentsko-veto-vyrhu-zakona-za-lichnite-danni-156361", "text": "Президентът Румен Радев наложи вето върху закона за защита на личните данни. Става дума за онези разпоредби, с които се въвеждат 10 критерия, по които ще се преценява дали журналист, научен работник или писател е използвал правомерно лични данни. Най-спорен от тях се оказа последният, според който КЗЛД ще може да взема предвид и „други обстоятелства, относими към конкретния случай“ . Сега в мотивите си държавният глава изтъква, че въпросните критерии са ненужна свръхрегулция. Изискването да се изпълняват тези критерии, дори и поотделно, представляват ограничение, убеден е той. Според него така се засяга „същностното ядро на свободата на изразяване и информация като основно право“, наред с това го изпразва от съдържание и неговото упражняване губи смисъл. Радев смята, че не е постигнато необходимото равновесие и разпоредбата с 10-те критерии се явява прекомерна и небалансирана мярка. Според него при такава свръхрегулация, вените се накланят в полза на правото на защита на личните данни, а се „жертва“ свободата на изразяване. „Така под формата на критерии за съразмерност със защитата на личните данни се прикриват законови ограничения на основни конституционни свободи“, пише още в мотивите си държавният глава. Президентът припомня, че еврорегламентът, който е причина за приетите промени, не препоръчва да има превес и надмощие в упражняването на едното право над другото. В мотивите си той отбелязва, че самият регламент не съдържа такъв списък с критерии. Той обръща особено внимание и на последният 10-ти критерии, чиято формулировка той определя като обща в сравнение с останалите. Радев се позовава и на конституцията, че всеки има всеки има право да търси, получава и разпространява информация. По думите му еврорегламентът предвижда балансът да се постига посредством широк арсенал от законови механизми, а приетият закон не съдържа достатъчно гаранции, че едното право няма да е за сметка на другото, особено когато залогът е свободата на словото. Малко по-късно Радев написа в профила си във Фейсбук, че върнал закона за ново разглеждане, а предлжените промени  ограничават основни конституцуинни свободи. Според него те ограничават свободата на изразяване и  информация и ще засилят рефлекса от автоцензура.  пише Радев. \"Ветото няма да спре закона, ако журналистите и гражданите не отстоят своята  свобода през законодателите в дните до гласуването му  в парламента\", казва още държаният глава. Според него ако депутатите не приемат мотивите му, а обществото не защити правото си да бъде информирано, то все по-трудно ще се чува истината. ", "date": "2019.02.04", "title": "Президентско вето върху закона за личните данни"}
{"url": "https://www.monitor.bg:443/bg/a/view/posegnaha-na-medicinski-ekip-i-v-petrichkata-sheker-mahala-156369", "text": "Днес по обед цигани посегнаха на шофьор на линейка, повикана в циганската Шекер махала. Спешният екип е бил нападнат около 12 часа, след като са се отзовали на получен сигнал от тел.112, че на жена от махалата й е прилошало. Въпреки, че линейката пристига 4 минути след подаване на сигнала един мургавелко изкача от дървена колиба и напада фелдшера с псувни и юмруци, че са закъснели. 41-годишният шофьор на линейката Ангел Дюлзов се притичва на помощ, но нападателят на фелдшера се обръща и му нанася удари в лицето, в областта на окото. След консултация в РКЦ - Благоевград е подаден сигнал до полицията. Пострадалият е дал показания и в районна прокуратура Петрич. Това е поредно нападение над спешен екип в страната. Циганските махали в Петрич са общо 3, като централната се нарича Шекер/захарна/ махала. Официално живущите там са около 7000, но петричани са сигурни, че те са поне двойно повече.", "date": "2019.02.04", "title": "Посегнаха на медицински екип и в петричката Шекер махала"}
{"url": "https://www.monitor.bg:443/bg/a/view/dve-bg-zaglavija-v-konkursa-na-sofija-film-fest-156366", "text": "„Снимка с Юки“ на Лъчезар Аврамов и „Прасето“ на Драгомир Шолев са българските заглавия, които влизат в международната надпревара за голямата награда „София – град на киното“, осигурена от Столична община, която ще бъде връчена на 16 март по време на 23-тия София Филм Фест (7-29 март). Режисьорският дебют на Лъчезар Аврамов е създаден по едноименния разказ от сборника на Мирослав Пенков „На Изток от Запада“, излязъл през 2011 г. първоначално в САЩ. Представен в програмата на Sofia Meetings 2016, негови сценаристи са Димитър Стоянович и Лъчезар Аврамов, а продуценти - „Чучков брадърс“ с подкрепата на ИА „Национален филмов център“. „Снимка с Юки“ е първата българска копродукция с Япония, в лицето на Wa Entertainment. Сюжетът разказва за След много опити да имат дете, двамата избират инвитро процедури в България. Тук те стават участници в трагичен инцидент, а последиците преобръщат живота им. В главните роли са Руши Видинлиев и японската актриса Кики Сугино. Певецът Руши Видинлиев се налага като любим избор на родните кинорежисьори след участията му в ленти като „Цветът на хамелеона“, „Времето е наше“ и още неизлязлата „18% сиво“. „Прасето“ на режисьора Драгомир Шолев привлича вниманието на продуцентите още като проект през 2015 г., когато е представен на Sofia Meetings. Развитието му продължава с участие в Torino Film Lab, а през 2016 г. участва в пичинг-форума на фестивала „Со Индипендънт“ и печели наградата „Дани Лернер“ на Nu Boyana Film Studios за най-добър проект. Главен герой в историята е тийнейджър с прякор Прасето, подложен на всекидневен тормоз от страна на съучениците си. Филмът е продуциран изцяло с частни средства от българските компании „Горила Филм“, „Ню Бояна Филм Студиос“, B2Y, „Скрийнинг имоушънс“ и „Папийон филм“ (Румъния). Реализиран е с подкрепата и на УНИЦЕФ. Ето и част от чуждестранните заглавия в конкурса. „Стена“ (Полша-Германия) е пълнометражният дебют на режисьора Бартош Грудзиецки. Филмът е с фокус върху различията между богати и бедни, града и селото, бъдещето и миналото в съвременна Полша. Основната линия в игралния дебют на иранския режисьор Али Джаберансари - „Техеран: Град на любовта“ (Иран-Великобритания-Холандия), напомня за непостоянната природа на човешкото щастие. „Заливът Ханалей“ (Япония) на Даиши Мацунага е за огромната болка на самотна майка, загубила сина си, докато кара сърф на Хаваите. „Сервитьорът“ (Гърция) на Стив Крикрис, „Доверие“ (Турция) на Зефа Озтурк, „Чудовища“ (Румъния) на Мариус Олтеано, който ще дойде в София непосредствено след участието си на Берлинале, са също в състезанието. Предложението от Китай е филмът „Изчезващи дни“ на Джу Син, а „Братя“ (Турция-Германия-България), дебютна творба на режисьора Омур Атай, беше преди няколко месеца в програмата на Карлови Вари. „Златна младост“ (Франция-Белгия) е вторият филм на френската режисьорка Ева Йонеско, която продължава да омагьосва публиката с чара на Изабел Юпер. В него две двойки – младежи и бохеми на средна възраст, се срещат в Париж, потънали в легендарния нощен живот на космополитния град. След известно време четиримата започват да споделят всичко – любов, наркотици, творчество и тръпката от това да си жив, без да се съобразяваш с условностите, наложени от обществото… От 7 до 10 февруари Домът на киното ще бъде домакин на Дните на аржентинското кино. Десет заглавия от последните години ни канят на увлекателно пътуване през дръзкия, драматичен и разнообразен съвременен аржентински кинопейзаж. 10-те предложения са едни от най-награждаваните филми на най-известните режисьори и с най-популярните актьори в третата най-развита кинематография на Латинска Америка. Програмата ще бъде открита официално с документалното заглавие „Танго в Париж: Спомени за Астор Пиацола“ на режисьора Родриго Вила. Действието се развива преди 4 десетилетия в Латинския квартал на Париж, където домът на младо семейство се е превърнал в притегателен център за много известни аржентински и френски артисти. Там започва дългогодишното приятелство на домакина Хосе Понс с големия Астор Пиацола. Понс записва много от техните срещи, изпълнени с музика и увлекателни истории, и тези уникални кадри се показват публично за първи път. „Последният Елвис“ е музикална драма на Армандо Бо, а главен герой е имитатор на Елвис от Буенос Айрес. Актьорът Джон МакИнърни е великолепен не само като имитатор на Краля, но и като обикновен човек, чиято мания е на път да го обсеби напълно. Лентата е носител на 6 награди на Аржентинската филмова академия, както и на отличия от Сан Себастиан, Сънданс, Цюрих, Бомбай. „Вино за крадене“ е криминална комедия на Ариел Виноград, „Белият слон“ - социална драма на Пабло Траперо, а „Джаги“ – пълнометражен анимационен филм за деца на Хуан Хосе Кампанела. „Футболът и аз“ е комедия на Маркос Карневале, в която футболен запалянко е на път да загуби всичко заради страстта си към играта, но ще му се наложи да се бори, за да спечели обратно семейството си. Спортна комедийна драма е и „Хартийки във въздуха“ на Хуан Таратуто. „Коблик“ на Себастиан Боренстейн е трилър със сюжет от 70-те, времето на военната диктатура в страната. На същия период е посветен и „Камчатка“ на режисьора Марсело Пиньейро, показващ драматичните събития през погледа на 10-годишно дете. В ролите на бащата – адвокат и защитник на човешките права, и майката – учен изследовател, ще видим големите актьори Рикардо Дарин и Сесилия Рот, познати от десетки филми, между които „Всички знаят” на Асгар Фархади и „Всичко за майка ми” на Педро Алмодовар.", "date": "2019.02.04", "title": "Две БГ заглавия в конкурса на София Филм Фест"}
{"url": "https://www.monitor.bg:443/bg/a/view/disni-gotvi-prodyljenija-na-zootropolis-156365", "text": "Компанията „Дисни“ ще зарадва феновете на отличената с награда „Оскар“ анимация „Зоотрополис“ с още филми за Ник Уайлд, Джуди Хопс и компания. Към момента филмовото студио готви две продължения на блокбастъра от 2016 година. Това стана ясно по време на среща с почитателите в Онтарио, Канада. Актьорът Томи \"Тайни\" Листър, който в анимацията дава гласа си назаем на лисицата фенек Финик, издаде новината за продълженията. По негови думи, „Зоотрополис“ ще прерасне в трилогия, подобно на култовата поредица „Мадагаскар“. От „Дисни“ не са коментирали официално изказването на Листър. Главните герои в „Зоотрополис“ говорят с гласовете на знаменитости като Дженифър Гудуин, Джейсън Бейтман, Шакира, Идрис Елба, Кристин Бел и други. Обобщено в цифри – анимацията е генерирала над 1 милиард долара в международния боксофис.", "date": "2019.02.04", "title": "\"Дисни“ готви продължения на „Зоотрополис“"}
{"url": "https://www.monitor.bg:443/bg/a/view/us-poslanikyt-bylgarija-vze-suverenno-reshenie-za-f-16-156370", "text": "България взе суверенно решение да преговаря със САЩ за покупката на изтребители F-16, като парламентът даде зелена светлина за това, обяви американският посланик у нас Ерик Руби. Той бе категоричен, че никога не е имало натиск върху страната ни да се насочи именно към най-масовия боен самолет в света, отличавайки офертата на САЩ за модернизиране на родните ВВС пред тези на Швеция и Италия за самолети Gripen I Eurofighter. „Това е суверенно българско решение, България е суверенна държава, наш партньор и съюзник, член на НАТО и ЕС. България сама взима решения. Не сме се свенили да заявяваме, че считаме Ф-16 за най-добрия самолет за България. подчерта в ефира на bTV Рубин, по чиито думи преговорите за евентуалната сделка ще се водят между двете правителства, което гарантира, че ще бъдат спазени интересите на всички страни. Дипломатът посочи още, че не става дума за обикновена търговска сделка, а за стратегическо решение и за пореден път изрази подкрепата на Вашингтон относно модернизирането на българската армия. Той бе категоричен, че всичко се случва по възможно най-прозрачния начин. \"България сама взема решения, спазвали сме стриктно българските закони и сме се придържали към процедурата. F-16 Block 70 е нов и изцяло обновен самолет. Това е причината да не го виждате да лети все още. Това е най-добрият самолет в Света. Изтребителят има способности за спасяване на пилота, ако изпадне в безсъзнание, способности за авионика и комуникации. В момента се завършва поточната линия в Южна Каролина и F-16 Block 70 ще започне да се произвежда. Освен България този самолет е поръчан още от Словакия и редица други държави“, заяви американският посланик. Той допълни, че по време преговорите щяла да се изясни и окончателната цена на машините. В цената се включва всичко-въоръжение, обучение, инфраструктура. Много се надяваме решението на парламента за провеждане на преговори да завърши успешно с договор. България има славна традиция в авиацията. Вашите ВВС заслужават да имат най-добрите самолети. Всички ваши съседни държави, които са членки на НАТО, притежават F-16 и това ще спомогне да извършвате заедно учения и тренировки“, обобщи Рубин.", "date": "2019.02.04", "title": "US посланикът: България взе суверенно решение за F-16"}
{"url": "https://www.monitor.bg:443/bg/a/view/pomorijski-fish-za-3-lv-udari-djakpot-858-820-leva-156364", "text": "Късметлия, пуснал фиш за 3 лв. в Поморие, спечели джакпота от играта \"6 от 42\" в тираж №10 на БСТ. Той е играл с 4 комбинации и ще вземе 858 820,50 лева. Така е върнал цели 286 273 пъти скромната си инвестиция. От четвъртък в тираж №11 джакпотът в \"6 от 42\" ще рестартира с нови 300 000 лева, които тотализаторът ще реинвестира, както е по регламент. Така се очаква там сумата да достигне 320 000. В тираж №10 втората по големина парична печалба - 25 523,30 лева, дойде от играта \"5 от 35\". Тя е от единствената петица в I теглене за 25 087,30 лв., плюс 5 четворки по 87,20. Улучени са с 6 числа пълно комбиниране (ПК) в 4 области във фиш за 16,80 лв. С фиш за \"6 от 49\" пък най-голямата печалба е лекият автомобил \"Форд ЕкоСпорт\" от \"Втори шанс\". Неговият нов собственик е заложил в Пловдив на 2 комбинации за 2 лв. Джакпотът в \"6 от 49\" скочи с нови 141 627,48 лв. и достигна 7 774 704,99 лева. Очаква се той да порасне с още към 140 000 до 11-и тираж. В \"5850 - 1/12 Зодиак\" си чакат непроменящите се 3 млн. лева. Така във всичките джакпоти общата сума може да достигне над 11 236 000 лева.  Числа - (1, 3, 27, 33, 35, 37); 6 - няма, 5 - 4 по 9789,50 лв., 4 - по 56,90 лв., 3 - по 3,80 лв.; ДЖАКПОТ: 7 774 704,99 лв.  Числа - (3, 7, 10, 17, 35, 42); 6 - 1 от 858 820,50 лв., 5 - 20 по 631,80 лв., 4 - по 20,10 лв., 3 - по 2,30 лв.; ДЖАКПОТ: 0,00 лв.  I теглене - (5, 10, 18, 19, 25); 5 - 1 от 25 087,30 лв., 4 - по 87,20 лв., 3 - по 4, 10 лв.; II теглене - (8, 13, 14, 18, 27); 5 - 4 по 6271,80 лв., 4 - по 110,10 лв., 3 - по 4,90 лв.  Числа - (6, 9, 10, 13, 32); Зодия 11 - Водолей; 5+1 - няма, 5 - няма, 4+1 - няма, 4 - 10 по 500,00 лв., 3+1 - 20 по 100,00 лв., 3 - 281 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв., ДЖАКПОТ: 3 000 000,00 лв.  Позиции - (2, 5, 8); Цифри - (1, 9, 8); 3 - 12 по 2583,00 лв., 2 - 1658 по 18,70 лв.; ДЖАКПОТ: 0,00 лв.  Година 51, месец 04, дата 05, ден 1; I група - няма, II - няма, III - 1 от 380,40 лв., IV - 2 по 118,90 лв., V - 3 по 79,30 лв., VI - 9 по 21,10 лв., VII - 14 по 17,00 лв., VIII - 28 по 6,80 лв., IX - 42 по 6,80 лв., X -по 4,40 лв., XI - по 2,00 лв., XII - по 2,40 лв., XIII - по 1,90 лв., XIV - по 1,20 лв., XV - по 1,20 лв.; ДЖАКПОТ: 2492,44 лв. \"Форд ЕкоСпорт\"                \"6 от 49\"                  299183054            Пловдив", "date": "2019.02.04", "title": "Поморийски фиш за 3 лв. удари джакпот 858 820 лева"}
