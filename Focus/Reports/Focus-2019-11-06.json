{"url": "http://www.focus-news.net/news/2019/11/06/2717016/vitseprezidentat-shte-bade-gost-na-otkrivaneto-na-mezhdunarodnoto-izlozhenie-za-tekstilna-tehnika-i-produkti-teksteylar-ekspo-2019-v-plovdiv.html", "text": "В четвъртък, 7 ноември, вицепрезидентът Илияна Йотова ще бъде гост на откриването на международното изложение за текстилна техника и продукти „ТексТейлър Експо 2019“ в Пловдив. Това съобщиха от  прессекретариата на президента на Република България . Откриването е в Палата №13 на Международен панаир Пловдив от 11.00 часа.", "date": "2019.11.06", "title": "Вицепрезидентът ще бъде гост на откриването на международното изложение за текстилна техника и продукти „ТексТейлър Експо 2019“ в Пловдив"}
{"url": "http://www.focus-news.net/news/2019/11/06/2717010/gl-komisar-nikolay-nikolov-gdpbzn-kam-momenta-nyama-seriozni-pozhari-no-poslednata-sedmitsa-beshe-edna-ot-nay-tezhkite.html", "text": "Към момента няма сериозни пожари, но последната седмица беше една от най-тежките. Това каза гл. комисар Николай Николов, директор на Главна дирекция „Пожарна безопасност и защита на населението“ в отговор на въпрос на депутата от ДПС Ахмед Ахмедов дали има пожари на територията на страната, предаде репортер на  Агенция „Фокус“ . „Накратко ще ви запозная с пожарната обстановка. Към момента няма сериозни пожари. Завършиха преди три дни.  Предвид създалата се ситуация с времето, наистина последната седмица беше една от най-тежките“, каза още гл. комисар Николов. Той използва случая да поздрави ръководителите на оперативните действия за добрата организация и да благодари на всички участници в гасенето на пожарите. \r\nДеница КИТАНОВА", "date": "2019.11.06", "title": "Гл. комисар Николай Николов, ГДПБЗН: Към момента няма сериозни пожари, но последната седмица беше една от най-тежките"}
{"url": "http://www.focus-news.net/news/2019/11/06/2717014/bez-promyana-e-sastoyanieto-na-14-godishnoto-dete-koeto-postrada-pri-paten-intsident-vav-varna.html", "text": "Без промяна е състоянието на 14-годишното дете, което пострада при пътен инцидент във Варна. Това съобщиха за  Радио „Фокус“ – Варна    от пресцентъра на МБАЛ „Св. Анна“ във Варна. Момичето продължава да е в кома на апаратна вентилация.  \r\nМладият мъж в съзнание и контактен, но продължава да бъде под наблюдение в Отделението по анестезиология, реанимация и интензивно лечение на МБАЛ “Света Анна - Варна”. \r\n Радио „Фокус“   припомня, че инцидентът стана в понеделник сутринта около 07.40 часа на бул. „Владислав Варненчик“, на автобусна спирка „Тракия“. 21-годишен водач на лек автомобил, по време на движение причини губи контрол над превозното средство и се качва на тротоара, където блъска няколко човека души, стоящи на спирката. В следствие на тежкия сблъсък са ранени и две деца на по 14 години. Едното момиче е с опасност за живота и в кома. То е с тежка черепно-мозъчна травма, както и травма на гръдния кош и на крайниците. Засега не се предвижда извършването на хирургични интервенции. Детето ще остане в консервативно лечение. То има кръвоизлив в мозъка, но тежкото му състояние е в резултат на мозъчен оток. \r\nгодишният мъж, който също пострада при инцидента е настанен в реанимацията на болницата. Другият пострадал – 27-годишен мъж е с два счупени крака и черепно-мозъчна травма. На този етап на него му предстоят операции на двата счупени крака. Без опасност за живота, в Клиниката по ортопедия е настанено другото 14-годишно дете, което също пострада в катастрофата. \r\nСред пострадалите има и жена на 51 години, която е с по-леки контузии. Тя е настанена в УМБАЛ \"Св. Марина\". \r\nДесислава ВАСИЛЕВА", "date": "2019.11.06", "title": "Без промяна е състоянието на 14-годишното дете, което пострада при пътен инцидент във Варна"}
{"url": "http://www.focus-news.net/news/2019/11/06/2717011/mariana-kukusheva-nbshs-pri-hlebarite-tazi-godina-golyamata-initsiativa-se-naricha-ot-zrantseto-do-hlyaba.html", "text": "При нас, хлебарите, тази година голямата инициатива се нарича „От зрънцето до хляба“. Това каза Мариана Кукушева, председател на УС на Националния браншови съюз на хлебопроизводителите и сладкарите в България, по време на откриването на международните специализирани изложения Месомания, Светът на млякото, Булпек, Салон на виното, Интерфуд & Дринк и #RETAIL SHOW 2019, предаде репортер на  Агенция „Фокус“ . „За поредна година сме тук, за да се уверим в качеството, богатия асортимент, в невероятния вкус на храните, произвеждани в България. Това са храни, които са символ на традиционното хранене. Храни, които носят вкуса на миналото, храни, които вече са стъпили в бъдещето“, каза тя. „При нас, хлебарите, тази година голямата инициатива се нарича „От зрънцето до хляба“, но ние не сме единственият акцент на това изложение, защото хлябът е просто една добра компания на всяка храна, произведена в България, на всяко вино, което е създадено тук“, подчерта Кукушева. „Да си пожелаем да сме здрави и с много наслада, с много любопитство, с високи критерии за вкус, качество и спомен, да пробваме, да опитаме, да пренесем, да занесем вкъщи и да се споделим с приятели всичко, което се предлага в залите на изложенията – Булпек, Месомания, Светът на млякото, виното,  Интерфуд & Дринк. Желая Ви настроение!“, допълни Кукушева. \r\nТеодора ПАТРОНОВА", "date": "2019.11.06", "title": "Мариана Кукушева, НБСХС: При хлебарите тази година голямата инициатива се нарича „От зрънцето до хляба“"}
{"url": "http://www.focus-news.net/news/2019/11/06/2717009/mestni-izbori-2019-aleksandar-andreev-tsik-44-ot-balgarite-sa-se-vazpolzvali-ot-preferentsiite.html", "text": "44 % от българите са се възползвали от преференциите. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . Това са приблизително 1 363 183 избиратели. Най-много с преференции е гласувано в Симитли – 92 %. Челопеч – 86 %. Най-малко – в Черноочене – 3 %, Якоруда – 4 %, Хитрино – 8 %. В Столична община – 21 %. Пловдив – 36 %. Във Варна – 45 %. В другите по-големи градове варира между 40 и 50 % използването на преференции. В 16 от листите има пренареждане на основата на преференциите.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: 44 % от българите са се възползвали от преференциите"}
{"url": "http://www.focus-news.net/news/2019/11/06/2717012/sergey-lavrov-rusiya-e-zagrizhena-za-natrupvaneto-na-sili-na-nato-v-iztochnoto-sredizemnomorie.html", "text": "Русия е обезпокоена от ясните антируски намерения на страните от НАТО, включително САЩ, които трупат военно присъствие в Източното Средиземноморие, заяви руският външен министър Сергей Лавров след разговори с гръцкия си колега Никос Дендиас, предава  TACC . \r\n\"Основно сме загрижени за случващото се в Източното Средиземноморие, включително и не на последно място действията на САЩ и НАТО за изграждане на военното си присъствие в този регион с ясно антируско намерение\", каза той. \r\nКакто подчерта Лавров, това \"изисква държавите от региона да разработят позиция, която да не бъде изградена сляпо в съответствие с курса на НАТО\", а да разчитат на интересите на собствената си национална сигурност и на законното желание да развиват отношенията си с всички партньори, включително с Русия. \r\nЛавров коментира и ситуацията с продължаващите действия на Турция в Източното Средиземноморие.  \r\nТой заяви, че „Русия призовава всички заинтересовани страни, включително Турция, Кипър, Гърция, Израел и Египет, да разрешат тези въпроси чрез процеса на преговори и постигането на взаимно приемливи споразумения в рамките на нормите, установени от Конвенцията за морското право от 1982 г.“. \r\nВластите в Република Кипър обвиняват Турция в действия, които нарушават суверенитета на страната, след като Анкара изпрати сондажен кораб в Изключителната икономическа зона на островната държава. \r\n \r\n : Теодор Пенев", "date": "2019.11.06", "title": "Сергей Лавров: Русия е загрижена за натрупването на сили на НАТО в Източното Средиземноморие"}
{"url": "http://www.focus-news.net/news/2019/11/06/2717013/ot-3-do-15-godini-zatvor-grozyat-bashtata-iznasilil-dashterya-si-vav-varna.html", "text": "От 3 до 15 години затвор грозят бащата изнасилил родната си дъщеря във Варна. Това съобщиха от пресцентъра на  Районен съд – Варна   и допълниха, че предявеното обвинение срещу 40-годишния мъж е по чл. 152, ал.3, т.3 и т.5 от Наказателния кодекс - за това, че на 1 ноември т.г. в лек автомобил в района на Аксаково изнасилил собствената си пълнолетна дъщеря. Деянието е осъществено чрез принуждаване със сила и заплашване, като е последвал опит за самоубийство на пострадалата. Предвиденото в закона наказание за подобно посегателство срещу половата неприкосновеност е лишаване от свобода от 3 до 15 години. \r\n40-годишният мъж е осъждан 3 пъти за тежки умишлени престъпления, с влезли в сила присъди, две от които за изнасилване. Настоящото деяние, за което е привлечен като обвиняем, се явява извършено в условия на опасен рецидив, в изпитателния срок на предсрочно условно освобождаване през м. април от затвора, където е изтърпявал наказание по предходна присъда.  \r\nОт писмените и гласни доказателствата по делото съдът прие, че може да се направи обосновано предположение за авторство на деянието, както и че съществува реална опасност обвиняемият да извърши  друго престъпление, поради което му наложи най-тежката мярка за неотклонение - „задържане под стража”.                    \r\n3-дневен е срокът за обжалване на наложената процесуална, като в случай на обжалване делото бе насрочено пред горната съдебна инстанция за 13 ноември т.год. от 13 ч.", "date": "2019.11.06", "title": "От 3 до 15 години затвор грозят бащата, изнасилил дъщеря си във Варна"}
{"url": "http://www.focus-news.net/news/2019/11/06/2717020/kragla-masa-na-tema-digitalna-transformatsiya-se-provede-v-stopanska-akademiya-dimitar-a-tsenov-svishtov.html", "text": "Кръгла маса на тема „Дигитална трансформация” се проведе в Стопанска академия „Димитър А. Ценов”-Свищов, съобщават от пресцентъра на  висшето учебно заведение . Форумът бе по Проект № 5-2019 „Съвременни тенденции в създаването на приложения за електронна търговия”, реализиран от екип на катедра „Бизнес информатика”. Ръководителят на проекта – проф. д-р Красимир Шишманов представи екипа и направените изследвания. В събитието се включиха преподаватели и студенти от катедра „Бизнес информатика” и от катедра „Аграрна икономика”. Приветствие към проектния екип и към участниците в кръглата маса поднесе ръководителят на катедрата-домакин – доц. д-р Веселин Попов. Във връзка с темата на форума той подчерта, че дигиталната трансформация и изкуствения интелект са сред тенденциите, които ще променят значително развитието на икономиката. „Дигиталната трансформация става приоритет за развитие в България, има разработена концепция за цифрова трансформация на икономиката. Също така е и един от приоритетите на Европейския съюз, в дългосрочен план се предвижда двойно увеличаване на инвестициите за дигитална трансформация”, каза още доц. Попов.  \r\nПредставяйки очакванията за дигитализация на бизнеса, проф. Шишманов цитира данни от специализирано изследователско звено на Progress and Loudhouse - Octopus Group, според които 67% от компаниите в България са убедени, че бизнесът им ще има отрицателни последствия, ако в близко бъдеще той не бъде преобразуван в цифрова форма, а 57% смятат, че електронната търговия е от решаващо значение за тяхната дигитална трансформация. „Ако българските компании не обърнат повече внимание на цифровите технологии, те ще изостанат от чуждестранните си конкуренти”, каза проф. Шишманов. Той поясни, че дигиталната трансформация е процес на интегриране на цифровите технологии във всички аспекти на бизнес дейността, изискваща фундаментални промени в технологията, културата и принципите за създаване на нови продукти и услуги. По думите му, човешкият капитал е основната ценност на цифровата икономика, основният аспект на дигиталната революция не са самите нови технологии, а промените в начина на мислене и бизнес стратегията.  \r\nКонкретни резултати от направените по проекта проучвания и изследвания представи и гл. ас. д-р Мария Ташкова. Тя обърна внимание на това, че в България значителна част от инициативите, свързани с дигитализация на бизнеса се управлява от маркетинговите отдели – 67%, а от IT отделите само 33%. В световен мащаб се наблюдава обратна тенденция, където IT отделът ръководи дигиталната трансформация на бизнеса – 72% приемат IT отделите за тези, които вземат решения и имат бюджет за цифрови инициативи. Представените данни относно ролята на човешкият капитал сочат, че само 10% от компаниите в България са сигурни, че имат подходящите хора и те са на правилното място в организацията за осъществяване на цифрови трансформации. В световен мащаб 25% от предприятията са уверени, че имат способност да реализират цялостна стратегия за дигитален бизнес. \r\nВ рамките на форума бяха дискутирани още специфики и принципи на функциониране на дигиталната трансформация, позитивни и негативни страни, начини за осъществяването й. Коментирани бяха и най-често срещаните бариери за прилагане на стратегия за дигитална трансформация, сред които: липса на централизирана стратегия и управление на цифровизацията на държавно ниво – 61%; няма специализиран IT отдел, който да реализира стратегията – 58%; ограничена информация за поведението на клиента – 56%; липса на бюджет / ресурси за цифрово преобразуване – 46%. \r\nС презентации по темата, в кръглата маса участваха и студенти. Със своя анимиран видео клип, третокурсникът Антоний Богданов от спец. „Аграрна икономика” сподели идея за използването на IT в селското стопанство. Вилислава Иванова от 3 курс, спец. „Бизнес информатика” представи как изглежда една интелигентна фабрика, а презентацията на нейния колега Иво Михайлов бе на тема „Умни градове”. Четвъртокурсникът Веселин Блажев от спец. „Бизнес информатика” показа бъдещето с „умни домове”.  \r\nУчастниците в кръглата маса се обединиха около извода, че дигиталната трансформация не е само интерфейс, програма или някакъв интересен дигитален продукт, достъпен за клиентите. Тя е свързана от една страна с технологията и нейната наличност, а от друга страна – с отношението на хората, които трябва да използват технологиите за своето удобство.", "date": "2019.11.06", "title": "Кръгла маса на тема „Дигитална трансформация” се проведе в Стопанска академия „Димитър А. Ценов”-Свищов"}
{"url": "http://www.focus-news.net/news/2019/11/06/2717017/sport-pszh-posreshta-otbora-na-bryudzh-v-domakinski-mach-ot-grupa-a-na-shampionskata-liga.html", "text": "Футбол: ПСЖ посреща отбора на Брюдж в домакински мач от група А на Шампионската лига. Домакините имат максимален брой точки, като не са допуснали нито един гол в трите си мача в турнира. ПСЖ се намира на първата позиция и дори при загуба няма да загуби лидерското си място, тъй като вторите Реал Мадрид имат само 4 точки. Брюдж все още не е стигнал до успех в трите си изиграни мача в турнира и се намира на трето място с две точки. Мачът започва в 22:00 часа българско време.", "date": "2019.11.06", "title": "Спорт: ПСЖ посреща отбора на Брюдж в домакински мач от група А на Шампионската лига"}
{"url": "http://www.focus-news.net/news/2019/11/06/2717018/tri-godini-zatvor-poluchi-mazh-za-nezakonna-targoviya-s-tsigari.html", "text": "По обвинение на Районна прокуратура – Велико Търново осъдиха мъж за продажба и държане на цигари без бандерол. Присъдата е за три години лишаване от свобода, съобщават от  пресцентъра на Апелативна прокуратура - Велико Търново . \r\nС. С. е признат за виновен за това, че в периода от 3 до 6 октомври 2017 година във Велико Търново, при условията на продължавано престъпление, в немаловажен случай и в условията на повторност, продавал и държал акцизни стоки без бандерол, какъвто се изисква съгласно Закона за акцизите и данъчните складове и Закона за тютюна, тютюневите и свързаните с тях изделия, като: \r\n- На 3 октомври 2017-та продал на М. Д.  50 броя кутии цигари марка „EVA Slims“ на стойност 220 лв. и 50 броя кутии цигари марка „ROYAL Slims“ на стойност 375 лв.; \r\n- На 6 октомври 2017 продал на Х. К. 500 броя кутии цигари марка „Roseman“ на стойност 3 750 лв.; \r\n- На 6 октомври 2017 в гараж, държал 4 500 броя кутии цигари марка „Roseman“ на стойност 33 750 лв., 2 500 броя кутии цигари марка „ROYAL Slims“ на стойност 18 750 лв. и 3 500 броя кутии цигари марка „EVA Slims“ на стойност 15 400 лв.; \r\n- На 6 октомври 2017 в помещение държал 1 000 броя кутии цигари марка „Roseman“ на стойност 7 500 лв., 590 броя кутии цигари марка „ROYAL Slims“ на стойност 4 425 лв.; 540 броя кутии цигари марка „EVA Slims“ на стойност  2 376 лв., \r\nВсички цигари на обща стойност 86 546 лв., като предметът на престъплението е в големи размери – престъпление по чл. 234, ал. 2, вр. ал. 1, вр. чл. 26, вр. чл. 28 от НК. \r\nПрисъдата подлежи на обжалване пред Окръжен съд – Велико Търново .", "date": "2019.11.06", "title": "Три години затвор получи мъж за незаконна търговия с цигари"}
{"url": "http://www.focus-news.net/news/2019/11/06/2717019/", "text": "Филмът на Мариус Куркински „Засукан свят“ ще открие 14-ото издание на филмовия фестивал „Киномания“ в Пловдив. Това съобщиха за  Радио „Фокус“ – Пловдив  организаторите на филмовото събитие. „Киномания“ ще започне на 15-ти и ще продължи 14 дни – до 28 ноември. Зрителите в Дома на киното ще имат възможността да видят общо 28 заглавия, сред които последните хитови заглавия произведени в Европа и отвъд океана, български, детски, музикални, документални филми и класики. В рубриката “Фестивал на фестивалите” ще бъдат представени новите филми на Уди Алън, Андрей Кончаловски и Педро Алмодовар. В рубриката “Киното и неговата история” киноманите ще могат да се насладят на няколко шедьовъра – “Бъч Касиди и Сънданс Кид” (1969), “Волният ездач” (1969), “Пощальонът” (1994), вторият римейк на “Роди се звезда” (1954) с Джуди Гарланд, “Хамлет” (1990) на Франко Дзефирели и документалния “Андрей Тарковски. Киното като молитва”. \r\nЗа най-малките почитатели на киното също за предвидени  интересни заглавия – “Момчето и пеликанът”, “Петсън и Финдъс 2 – Най-хубавата Коледа”, “Рока променя света”, “Чекър Тоби и тайната на нашата планета”. \r\nТони МИХАЙЛОВ", "date": "2019.11.06", "title": "Филм на Мариус Куркински ще открие 14-ото издание на филмовия фестивал „Киномания“ в Пловдив"}
{"url": "http://www.focus-news.net/news/2019/11/06/2717110/ventsislav-spirdonov-be-izbran-za-predsedatel-na-velikotarnovski-obshtinski-savet.html", "text": "Венцислав Спирдонов е новият председател на Великотърновски общински съвет. Това съобщиха от Община Велико Търново. Номинацията му бе предложена от най-голямата група в местния парламент – тази на ГЕРБ и СДС и бе приета с пълно мнозинство.  \r\n„Благодаря за този избор. Статистиката, която винаги е точна наука, казва следното - за първи път имаме кмет на Велико Търново, избран два пъти последователно на първи тур, както и председател на Общинския съвет за втори пореден мандат. Ще бъдем все по-стриктни към себе си и към очакванията на гражданите“, коментира Спирдонов. „Нека Велико Търново бъде кауза за вас не само на думи, но и на дела“ – с този призив към общинските съветници се обърна кметът на Старата столица Даниел Панов. Той подчерта, че ще работи с всеки, който има принципно отношение към проблемите и решаването им и за когото общественият интерес винаги е на първо място. „Аз няма да търгувам с доверието на великотърновци, нито със собственото си достойнство, както не съм го правил досега. Задачите, които стоят пред нас, назрелите решения, които е необходимо да приемем, ще определят съдбата на общината ни десетилетия напред. Предстои ни сериозна работа, която изисква активност от всеки от нас, нуждае се от приноса на всеки гражданин, от отговорността на всички политически сили, обединени от искрената загриженост за Велико Търново“, завърши Даниел Панов. Определена бе комисия за изработване на правилник за дейността на Великотърновски общински съвет. Решено бе заместник-председатели на местния парламент да бъдат избрани на следваща сесия.", "date": "2019.11.06", "title": "Венцислав Спирдонов бе избран за председател на Великотърновски общински съвет"}
{"url": "http://www.focus-news.net/news/2019/11/06/2717022/nkzhi-shte-podpishe-dogovor-za-modernizatsiya-na-zhp-uchastaka-orizovo-mihaylovo-na-7-noemvri.html", "text": "Генералният директор на Национална компания „Железопътна инфраструктура“ (НКЖИ) инж. Красимир Папукчийски ще подпише договор за модернизация на железопътния участък Оризово-Михайлово. Това съобщиха от  НКЖИ . Изпълнението на дейностите по проекта включва проектиране и строителство, а неговата стойност е 217 982 167,08 лева без ДДС. \r\nСъбитието ще се проведе утре, 7 ноември 2019 г., от 11.00 часа в сградата на Национална компания „Железопътна инфраструктура“, София, бул. „Мария Луиза“ 110. \r\nОбект „Модернизация на железопътен участък Оризово-Михайлово“ е част от проект „Рехабилитация на железопътната линия Пловдив-Бургас, Фаза 2“ и се осъществява със съфинансиране от Кохезионния фонд, чрез Оперативна програма „Транспорт и транспортна инфраструктура” 2014-2020 г.", "date": "2019.11.06", "title": "НКЖИ ще подпише договор за модернизация на жп участъка Оризово-Михайлово на 7 ноември"}
{"url": "http://www.focus-news.net/news/2019/11/06/2717023/mestni-izbori-2019-aleksandar-andreev-tsik-7-zhalbi-za-kupuvane-na-glasove-sa-postapili-v-tsik.html", "text": "7 жалби за купуване на гласове са постъпили в ЦИК. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . Той подчерта, че по отношение на такива сигнали ЦИК и ОИК нямат компетентност, те са препратени към органите на прокуратурата и МВР за извършване на необходимите проверки и предприемане на наказателни преследване, ако се установи, че наистина е извършено престъпление.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: 7 жалби за купуване на гласове са постъпили в ЦИК"}
{"url": "http://www.focus-news.net/news/2019/11/06/2717021/mestni-izbori-2019-aleksandar-andreev-tsik-postapilite-zhalbi-i-signali-sa-obshto-348-postapili-izvan-dvata-izborni-dena.html", "text": "Общият брой на жалбите, сигналите, извън тези, които са получени в двата изборния дни – 27 октомври и 3 ноември, е 348 – това са жалбите и сигналите, които през времето от насрочването на изборите до днешния ден са получени извън двата изборни дена. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . 78 от тях са срещу решения на общинските избирателни комисии, 137 са относно регистрацията на кандидати, партии и коалиции. 18 от тях са за повторно преброяване. „Ние сме отнесли тези сигнали до общинските избирателни комисии и до административните съдилища, които са компетентни да се произнасят по всички жалби срещу резултатите от изборите“, посочи той. В ЦИК са получени и 98 жалби и сигнали за предизборната кампания. „В изборния ден – на 3 ноември, са постъпили общо 129 жалби и сигнали, от които 62 във връзка с нарушения на организацията в изборния ден: най-често сигнали относно СИК във връзка с откриването на изборния ден, допускането на застъпници и представители в изборните помещение или други нарушения на цялостната организация на изборите в секциите. 16 са жалбите и сигналите във връзка с нарушения на избирателните права. Това най-често е свързано с недопускане на избиратели да гласуват, тъй като нямат уседналост в даденото населено място, поради което било затова, защото не съвпада техният адрес или защото са подали заявление за гласуване по настоящ адрес, не са били допуснати да гласуват. 44 са сигналите и жалбите за предизборна агитация в изборния ден, като 20 от тях са свързани с публикуването на резултати от социологическите проучвания, по които ЦИК е взела решения, установила е нарушението и оттук нататък следва съставянето на акт за нарушение и впоследствие решение за налагането на предвидената административно-наказателна санкция, а именно имуществена или глоба. Това е срещу общо 9 медии, които са публикували данни в страниците си или по друг начин“, допълни още говорителят на ЦИК.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: Постъпилите жалби и сигнали са общо 348, постъпили, извън двата изборни дена"}
{"url": "http://www.focus-news.net/news/2019/11/06/2717024/teatralnata-trupa-na-meditsinski-universitet-varna-shte-iznese-blagotvoritelen-spektakal.html", "text": "Театър „Инфаркт\", със съдействието на студентските съвети към Медицинския и Икономическия университет във Варна, ще представя за втори път на варненска сцена отличената с множество награди своя постановка „Репетиции на Мечо Пух\", с автор и режисьор Александър Александров. Това съобщиха от пресцентъра на  Медицински университет – Варна .  \r\nПостановката ще се проведе от 19.00 часа на 7 ноември в Зала „Аула\" на Икономически университет – Варна. Пиесата този път ще играе пред зрителите с благотворителна цел. Каузата, която студентите са избрали, е свързана с техен колега- студентът по медицина от Медицински университет (МУ) – Пловдив Петър Радев, който от няколко месеца се бори със заболяването остра миелобластна левкемия. Благодарение на всички кампании, проведени дотук, вече е осигурен съвместим донор за костно-мозъчна трансплантация на Петър в Германия. Самата операция, обаче, е на стойност 1 000 000 лева. \r\nСтудентите на МУ – Варна апелират към всички да заповядат на спектакъла, за да можем заедно да подкрепим каузата и да си припомним, че зад всеки щастлив край стоят добри сърца. Входът е свободен, а в залата ще бъдат поставени кутии за дарения.", "date": "2019.11.06", "title": "Театралната трупа на Медицински университет - Варна ще изнесе благотворителен спектакъл"}
{"url": "http://www.focus-news.net/news/2019/11/06/2716882/matyu-palmar-ne-e-realistichno-da-se-ochakva-ot-sarbiya-da-priznae-kosovo-skoro.html", "text": "В интервю за телевизия  RTV Vojvodina  специалният представител на САЩ за Западните Балкани Матю Палмър заяви, че взаимното признаване между Косово и Сърбия ще бъде много труден въпрос за обсъждане и че не би било реалистично да се очаква от Белград скоро да признае най-младата държава на Балканите, и със сигурност не в замяна на премахването на 100-процентовите мита за внос на сръбски стоки в страната.  \r\n„Взаимното признаване ще бъде много труден въпрос за обсъждане. Единственото място, където това може да се постигне, не са медиите, вестниците или телевизиите, а масата за преговори“, подчерта американският дипломат. \r\nПалмър заяви, че преговорите може да бъдат възобновени, като същевременно призова Косово да премахне митата, а Сърбия - да спре кампанията за оттегляне на признаването на независимостта му. Той също така изключи по-широко участие на САЩ в диалога, както и идеята за подялба или размяна на територии. Американският дипломат повтори позицията на САЩ, че взаимното признаване ще бъде идеалното решение за нормализиране на отношенията, но също така не изключи възможността за постигане на споразумение, „което не би било взаимно признаване, а нещо, което би било много по-добро от това, което страните имат в момента“. \r\n„Има някои неща, по които в момента страните могат да се споразумеят по-лесно и това би помогнало за успокояване на ситуацията. Но това не зависи от мен, зависи от страните да решат. САЩ се интересуват от нормализиране на отношенията и няма да налагат никакви рамки на споразумението“, увери Палмър.  \r\n \r\n Тереза Герова", "date": "2019.11.06", "title": "Матю Палмър: Не е реалистично да се очаква от Сърбия да признае Косово скоро"}
{"url": "http://www.focus-news.net/news/2019/11/06/2716884/zhitelite-na-burgas-smyatat-che-nasilieto-nad-zhivotni-e-ravnosilno-na-nasilieto-nad-hora-sochi-anketa-na-radio-fokus-burgas.html", "text": "Жителите на Бургас смятат, че насилието над животни е равносилно на насилието над хора, сочи проведена анкета на  Радио „Фокус“ – Бургас . На въпроса дали насилието над животни трябва да се наказва със същата сила, с която се наказва насилието над хората един от анкетираните отговори, че животните също носят души и имат чувства и не бива по никакъв начин да се застрашава техният живот. „Трябва да има сурови мерки“, отговори друг от анкетираните жители над град Бургас. На въпроса дали след като човек е посегнал на животно впоследствие би посегнал и на човек, отговорите бяха еднозначни. „Смятам, че след като човек е посегнал на животно, няма да закъснее и насилието над хора“, бе един от отговорите. Друг от анкетираните отговори, че щом човек е способен на агресия над едно живо същество, той със сигурност би посегнал на всяко друго. На въпроса каква присъда трябва да последва за човек причинил смърт на животно повечето анкетирани са на мнението, че това престъпление не трябва да остава подценяване и подминавано. „Според мен присъдата трябва да е еквивалентна на присъдата за насилието над хора“, категоричен бе един от анкетираните. Друг пък заяви, че присъдите трябва да са строги, но по-скоро трябва да се предотврати умишленото умъртвяване на животните.  \r\nМария КУРТЕВА", "date": "2019.11.06", "title": "Жителите на Бургас смятат, че насилието над животни е равносилно на насилието над хора, сочи анкета на Радио „Фокус“ – Бургас"}
{"url": "http://www.focus-news.net/news/2019/11/06/2716885/the-washington-post-ministerstvoto-na-pravosadieto-na-sasht-shte-publikuva-doklad-za-zakonnostta-na-razsledvaneto-sreshtu-tramp-do-kraya-na-noemvri.html", "text": "До края на месец ноември Министерството на правосъдието на САЩ ще публикува доклад, в който ще обяви оценката си за законността на разследването срещу държавния глава на страната Доналд Тръмп, започнато от американските разузнавателни служби през 2016 г., съобщава изданието  The Washington Post  , позовавайки се на източници, участващи в подготовката на документа. \r\nЕдин от събеседниците на изданието информира, че първоначално се е предвиждало докладът да бъде публикуван на 20 ноември. Според друг източник обаче е малко вероятно текстът да бъде представен преди Деня на благодарността (28 ноември) поради трудностите при обработката на класифицирана информация. \r\nСпоред вестника резултатите от доклада ще бъдат един вид тест за генералния прокурор Уилям Бар. През май тази година той инструктира федералния прокурор Джон Дърам да проучи причините за започването на разследването за предполагамите опити на Русия да се намеси в президентските избори в САЩ през 2016 г. \r\n \r\n Тереза Герова", "date": "2019.11.06", "title": "The Washington Post: Министерството на правосъдието на САЩ ще публикува доклад за законността на разследването срещу Тръмп до края на ноември"}
{"url": "http://www.focus-news.net/news/2019/11/06/2716883/", "text": "Експерти от Регионалната инспекция по околната среда и водите (РИОСВ) - Бургас съвеместно със служители на полицията извършиха проверка по сигнал за незаконен улов на диви пойни птици от разред Врабчоподобни. Това съобщиха от  РИОСВ - Бургас . При инспекцията в кв. „Банево“ е установено лице, което улавя птици с мрежа, като за примамка използва кафези. Намерени са хванати 3 щиглеца, обикновено конопарче и зеленика. Всички изброени видове са защитени и включени в Приложение № 3 на Закона за биологичното разнообразие. Съставен е акт за установеното административно нарушение, а незаконно притежаваните защитени видове птици са конфискувани и освободени на подходящо място в околната среда. Законът за биологичното разнообразие предвижда при подобни случаи глоба в размер от 100 до 5000 лева за физически лица.", "date": "2019.11.06", "title": "РИОСВ - Бургас провери сигнал за незаконен улов на диви пойни птици"}
{"url": "http://www.focus-news.net/news/2019/11/06/2716888/obshtina-dobrich-prodalzhava-interaktivnata-obrazovatelna-igra-tarsi-se-dobrudzha.html", "text": "Поради големия интерес Община Добрич продължава интерактивната образователна игра „Търси се Добруджа“. Това съобщиха от  Община Добрич . На 1 октомври стартира Интерактивната образователна игра „Търси се Добруджа“. Тя е второ издание на играта, в която се включиха много деца и възрастни през февруари и март т.г. с тема „Търси се България“. Поради големия интерес Община Добрич предоставя възможност да се включите в играта до 30 ноември.         \r\nИграта има състезателен характер и е посветена на 25 септември – Ден на град Добрич. Едно от условията е да бъде създаден отбор/екип от приятели, членове на семейства, класове. Предвидени са задачи и няколко обекта за посещение – Регионална библиотека „Дора Габе“, Художествена галерия – Добрич, Музей в Градски парк „Св. Георги“ и Дом-паметник „Йордан Йовков“. Редът за посещение не е от значение. Преди да започне играта, всеки екип трябва да изтегли от Google Play Actionbound - безплатно мобилно приложение. Изписват се членовете на отборите, след което започва изпълнението на състезателните задачи – във всеки обект са поставени на видно място кодове, които трябва да сканирате, за да видите въпросите, на които трябва да отговорите. Някои от задачите изискват и снимки. Играта е от типа „ловци на съкровища” – включва въпроси, чиито отговори трябва да бъдат открити. Резултатите и победителите ще бъдат обявени в края на месец ноември, а наградата, осигурена от Община град Добрич, е образователна екскурзия. Отборът, дал най-верни отговори, ще бъде обявен за победител.", "date": "2019.11.06", "title": "Община Добрич продължава интерактивната образователна игра „Търси се Добруджа“"}
{"url": "http://www.focus-news.net/news/2019/11/06/2716889/fotoizlozhba-v-tsar-simeonovata-gradina-v-plovdiv-razkazva-za-istoriyata-na-golemite-dariteli-na-grada.html", "text": "Фотоизложба, разположена в Цар-Симеоновата градина в Пловдив разказва за историята на големите дарители на града. Това съобщиха за  Радио „Фокус“ – Пловдив  от Дирекция „Култура и културно наследство“ към Общината. Експозицията е част от традиционната културна кампания „Пловдив през годините“ и е представена в 20 табла. Жителите и гостите на Пловдив могат да научат повече и да видят снимки, свързани с щедрите дарения извършени от духовници, просветители и държавници като Иван  Евстр. Гешов, Екзарх Йосиф, отец Кирил Нектариев, Христо Г. Данов и други. Наред с тях са представени и големите индустриалци и търговци, които развиват мащабна социална дейност като Кудоглу, братята Христо и Евлоги Георгиеви, Стефан Обрейков и други. Изложбата „Дарителите“ разкрива интересни факти и за знаменития род Чалъковци, с чиито средства са построени почти всички храмове в Стария град, и които изнасят на гърба си борбата за църковна и национална независимост през XIX век. Представени са делата на женските благотворителни дружества „Майчина грижа“ и „Подкрепа“, които в началото на миналия век отварят безплатни трапезарии за бедни деца, летни лагери и лечебни заведения.", "date": "2019.11.06", "title": "Фотоизложба в Цар-Симеоновата градина в Пловдив разказва за историята на големите дарители на града"}
{"url": "http://www.focus-news.net/news/2019/11/06/2716886/nezavisimaya-gazeta-ungariya-vazstanovyava-diplomaticheskite-si-otnosheniya-s-damask.html", "text": "В сирийската столица е пристигнал временно поверен в делата на Унгария, което ознаменува първия етап от възстановяването на дипломатическите отношения между двете държави. За пристигането на европейския дипломат съобщава опозиционното издание Enab Baladi. Според информацията на медията, дипломатическата мисия на страната-членка на ЕС ще бъде открита в най-скоро време, а към нея трябва да се присъедини и Кипър, пише руското издание  „Независимая газета“ . \r\nEnab Baladi съобщава за пристигането на временно поверения в делата на Унгария като се позовава на думите на заместник-министъра на външните работи на Сирия Айман Сусан, който уточнява, че посолството на Будапеща ще започне работа в най-скоро време. Унгарският дипломат вече е посетил сирийското МВнР през тази седмица. Унгария засега не е потвърдила официално за пристигането на неин представител в Дамаск. По думите на сирийски дипломати, в най-скоро време трябва да бъде открита и дипломатическа мисия на Кипър в Сирия. \r\nПрез септември тази година унгарският външен министър Петер Сиярто защити намерението на Будапеща да възстанови дипломатическото си присъствие в сирийската столица. „Ако проблемът е, че унгарският дипломат ще идва там няколко пъти годишно, какво да кажем за нашите приятели в Централна Европа, чиито посолства все още работят?“ - попита началникът на унгарската дипломация. „Нека не се придържаме към политика на двойни стандарти“. В западните столици решението на унгарското ръководство се разглежда като опит за легитимация на сирийското правителство, отношенията с които бяха прекратени след активната фаза на въоръжения конфликт в Сирия поради използването на сила срещу опозицията. \r\nНамерението на Унгария да изпрати дипломати в Дамаск преди беше критикувано не само от САЩ, но и от европейските страни. Будапеща обаче мотивира решението си с необходимостта да извършва консулска работа, както и да продължи хуманитарните проекти. \r\n \r\nПревод и редакция:", "date": "2019.11.06", "title": "„Независимая газета“: Унгария възстановява дипломатическите си отношения с Дамаск"}
{"url": "http://www.focus-news.net/news/2019/11/06/2716890/sergey-lavrov-idvaneto-na-novo-pravitelstvo-v-gartsiya-dava-vazmozhnost-za-razvitie-na-vrazkite-s-rusiya.html", "text": "Отношенията между Москва и Атина са получили допълнителни възможности за развитие с идването на власт на ново правителство в Гърция. Това заяви министърът на външните работи на Русия Сергей Лавров в началото на преговорите с гръцкия си колега Никос Дендиас, предава  ТАСС . \r\n„Отношенията ни днес са много наситени и се развиват постъпателно във всички области, от икономиката до хуманитарното сътрудничество. Идването на вашето правителство на власт през май тази година създава допълнителни възможности да разгледаме целия комплекс на тези отношения и да се договорим за това, как да ги развиваме в бъдеще“, заяви Лавров. \r\nПо неговите думи, днешните преговори позволяват освен за двустранните отношения „да обменим мнения за ситуацията в Европа, Средиземно море и глобалната политика, като цяло“. \r\n \r\nПревод и редакция:", "date": "2019.11.06", "title": "Сергей Лавров: Идването на ново правителство в Гърция дава възможност за развитие на връзките с Русия"}
{"url": "http://www.focus-news.net/news/2019/11/06/2716891/gl-inspektor-iliya-georgiev-patna-politsiya-za-izminalite-10-mesetsa-sa-nalozheni-globi-na-pochti-1400-vodachi-na-velosipedi-i-nad-500-nakazatelni-postanovleniya.html", "text": "За изминалите 10 месеца на настоящата година са наложени глоби с фишове на почти 1400 водачи на велосипеди. Има издадени и повече от 500 наказателни постановления. Това каза гл. инспектор Илия Георгиев от \"Пътна полиция\" за хода на Акция „Зима“, предаде репортер на  Агенция „Фокус“ . По думите на Илия Георгиев, статистиката сочи, че 21 водачи на велосипеди са загинали при ПТП, а 327 са били ранени. „В рамките на Акция „Зима“, провеждана от органите на пътна полиция то обхваща засилен контрол над водачите на велосипеди. Припомням, че всички би трябвало да се съобразяваме с тях и да проявяваме толерантност и да ги пазим на пътя. Регламентът за управление на велосипед и задълженията на техните водачи са ясно посочени в Закона за движение по пътищата“, обясни Георгиев. Той обърна особено внимание на необходимото оборудване на велосипеда – фар, светлоотразители по спиците на колелетата, както и светлоотразители отзад.  \r\n„Използването на светлоотразителна жилетка е задължително в тъмната част от денонощието, както и при управление на велосипед извън населено място и при намалена видимост“, посочи още Георгиев. Той допълни, че е важно всички водачи на велосипеди да знаят, че трябва да карат в колона един зад друг, а не един до друг. „При управление на велосипед не трябва да махат ръцете си от кормилото, не трябва да освобождават педалите и най-вече да обръщат внимание и да се грижат за собствената си безопасност“, подчерта Георгиев. Той препоръчвам използването на предпазни каски, както и водачите на велосипеди да са  достатъчно концентрирани за случващото се около тях.  \r\nЗорница КОСТАДИНОВА", "date": "2019.11.06", "title": "Гл. инспектор Илия Георгиев, \"Пътна полиция\": За изминалите 10 месеца са наложени глоби на почти 1400 водачи на велосипеди и над 500 наказателни постановления"}
{"url": "http://www.focus-news.net/news/2019/11/06/2716887/normalno-se-osashtestvyava-dvizhenieto-prez-gkpp-malko-tarnovo.html", "text": "Нормално се осъществява движението през ГКПП „Малко Търново“. Това съобщи за  Радио „Фокус“ – Бургас  дежурният на пункта. И от двете страни на границата няма образували се колони от автомобили. Към този момент придвижването се осъществява нормално и безпроблемно. \r\nМария КУРТЕВА", "date": "2019.11.06", "title": "Нормално се осъществява движението през ГКПП „Малко Търново“"}
{"url": "http://www.focus-news.net/news/2019/11/06/2716892/po-obvinitelen-akt-na-rayonna-prokuratura-kardzhali-sa-osadeni-dve-zheni-za-izmama-v-razmer-na-okolo-30-000-lv-v-momchilgrad-i-oblastniya-grad.html", "text": "По обвинителен акт на Районна прокуратура-Кърджали са осъдени две жени за измама в Момчилград и Кърджали, съобщи Боряна Димитрова от  Апелативна прокуратура-Пловдив . Двете жени Ш. А., на 43 г., и Х. А., на 27 г. са осъдени за това, че  през периода от месец март 2017 г. до месец април 2018 г. в Момчилград и в Кърджали, в съучастие като извършители, при предварителен сговор и при условията на продължавано престъпление, с цел да набавят за себе си имотна облага, възбудили и поддържали заблуждение у двама мъже за това, че на тях и на техни близки са им необходими парични средства за лечение, за лекарства, за операции, за заплащане на кръв за операции  и че ще им бъдат върнати получените от тях пари назаем – като на единия пострадал са причинили имотна вреда в размер на 26 500 лева, а на другия -  в размер на 3 300 лева. Общата причинена вреда е в размер на 29 800 лева. Според събраните по делото доказателства, двете подсъдими се запознавали със самотни мъже, които търсели връзка с жена, като успявали под най-различни предлози да ги склонят да им дават пари. През повечето време те общували с пострадалите в социалните мрежи и им изпращали снимки, на които уж били в болница, чакали за операция или се лекували вкъщи, като се нуждаели от пари за санаториум и др.  По този начин са осъществили престъпление по чл. 210, ал. 1, т. 2, вр. чл. 209, ал. 1, вр. чл. 20, ал. 2, вр. ал. 1, вр. чл. 26, ал. 1 от Наказателния кодекс. Щетите не са възстановени. С определение на съда на Х.А. е наложено наказание от две години и шест месеца лишаване от свобода условно с изпитателен срок от пет години и на Ш.А. е наложено наказание от три години лишаване от свобода условно с изпитателен срок от пет години. Присъдата е окончателна и не подлежи на протест и обжалване.", "date": "2019.11.06", "title": "По обвинителен акт на Районна прокуратура-Кърджали са осъдени две жени за измама в размер на около 30 000 лв. в Момчилград и областния град"}
{"url": "http://www.focus-news.net/news/2019/11/06/2716893/vavezhda-se-vremenna-organizatsiya-na-dvizhenieto-vav-vrazka-s-futbolna-sreshta-na-8-noemvri.html", "text": "Въвежда се временна организация на движението във връзка с футболна среща на 8 ноември, съобщиха от пресцентъра на  Столична община . От 15.00 до 22.00 часа на 08.11.2019 г. се забраняват престоят и паркирането на пътни превозни средства, с изключение на автомобилите на участниците в мероприятието на моста пред Национален стадион „Васил Левски”. \r\nОт 18.00 часа на 08.11.2019 г. до приключване на футболната среща, само при необходимост и по преценка на ръководството на СДВР  се забранява влизането на пътни превозни средства в двете посоки, с изключение на автобусите на масовия градски транспорт по: \r\n. ул. „Ген. Гурко” между бул. „Васил Левски” и бул. „Евлоги и Христо Георгиеви”; \r\nбул. „Евлоги и Христо Георгиеви” между пл. „Орлов мост” и бул. „Черни връх”; \r\nбул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2019.11.06", "title": "Въвежда се временна организация на движението във връзка с футболна среща на 8 ноември"}
{"url": "http://www.focus-news.net/news/2019/11/06/2716894/reuters-kitay-i-frantsiya-podpisaha-dogovori-za-15-miliarda-dolara-po-vreme-na-vizitata-na-makron.html", "text": "Китай и Франция подписаха договори на стойност 15 милиарда долара по време на визитата на френския президент Еманюел Макрон. Това заяви представител на китайското правителство на пресконференция в сряда, предава  Reuters . \r\nСделките бяха постигнати в областта на въздухоплаването, енергетиката и селското стопанство, включително одобрение за 20 френски компании да изнасят домашни птици, говеждо и свинско месо в Китай. \r\nТе също така се съгласиха да разширят протокола за износ на домашни птици, постигнат през тази година, който да включва патица и гъски, както и гъши дроб, а освен това да работят върху протокол, който ще позволи на Франция да изнася свинска семенна течност в Китай, се казва в изявление на офиса на френския президент. \r\nМакрон пристигна в Китай в понеделник и трябва да си замине по-късно в сряда. \r\nЕнергийните сделки включваха меморандум за разбирателство между Beijing Gas Group и френската компания Engie за сътрудничество в терминала за втечнен природен газ и съхранение в северния град Тяндзин. \r\nИзпълнителен директор на Beijing Gas Group заяви пред британската агенция, че сътрудничеството с Engie ще включва френската фирма, доставяща мембранни технологии, използвани за предотвратяване на изтичане на газ, в мащабните проекти за съхранение на газ, които Китай предприема. \r\nСред другите сделки, френската Total ще създаде съвместно предприятие с китайската Shenergy Group за дистрибуция на втечнен природен газ с камион в делтата на река Янцзъ. \r\nДвете страни също се договориха да постигнат споразумение до края на януари за разходите и местоположението на съоръжение за преработка на ядрено гориво, което ще бъде изградено от Orano, известна преди като Areva. \r\nПредишните планове за изграждането на завода в Лиангюнг в провинцията Джансу в Източен Китай бяха отменени след протести. \r\nОтделно, китайската държавна информационна агенция Синхуа заяви, че Китай ще подкрепи покупките на самолети на Airbus за своите компании. \r\nСинхуа информира, че двете страни са се договорили да работят заедно, за да продължат програмата за завършване и доставка на модела A350 на европейския производител на самолети, както и да увеличат инвестициите от Airbus в Китай. \r\nКитай и Франция се надяват да засилят сътрудничеството, особено в сектора на хеликоптерите, както и по отношение на двигателите на самолети и обучението на пилоти, се казва в съобщението. \r\n \r\nПревод и редакция:", "date": "2019.11.06", "title": "Reuters: Китай и Франция подписаха договори за 15 милиарда долара по време на визитата на Макрон"}
{"url": "http://www.focus-news.net/news/2019/11/06/2716898/esenen-salon-na-izkustvata-se-otkriva-v-hudozhestvena-galeriya-iliya-beshkov-v-pleven.html", "text": "Есенен салон на изкуствата се открива днес в Художествена галерия \"Илия Бешков\" в Плевен от 17.30 часа, предаде кореспондент на  Радио „Фокус“ . Директорът на галерията Антония Караиванова каза, че при откриването ще бъде връчена и Годишната награда на дружеството на името на Пимен Зографски. \"Отличието се връчва традиционно от 2009 година в деня на светеца-покровител на изящните изкуства при откриването на Есенния салон на плевенските творци. В този ден плевенските художници, скулптори и графици, членове на СБХ, представят свои творби, създадени през изминалата година“, добави Антония Караиванова. Тя подчерта още, че Художествена галерия \"Илия Бешков\" - Плевен  вече  преминава към зимно работно време: от 09.00 до 17.30 часа, а с посетители от 09.00 до 17.00 часа и с обедна почивка между 12.00 и 12.30 часа. \r\nВиолета КРЪСТЕВА", "date": "2019.11.06", "title": "Есенен салон на изкуствата се открива в Художествена галерия \"Илия Бешков\" в Плевен"}
{"url": "http://www.focus-news.net/news/2019/11/06/2716899/okrazhnata-prokuratura-v-dobrich-predade-na-sad-predstavitel-na-firma-za-ukriti-i-neplateni-danatsi-v-osobeno-golemi-razmeri.html", "text": "Окръжната прокуратура в Добрич е внесла в Добричкия окръжен съд обвинителен акт срещу представителя на „Перформънс строй“ ЕООД Емин Е. за извършено данъчно престъпление – укрити и неплатени данъчни \r\nзадължения по Закона за ДДС в особено големи размери. Това съобщиха от  Апелативна прокуратура – Варна . Престъплението е било извършено в периода от 1 юни 2015 г. до 30 септември 2016 г. в Добрич при условията на продължавано деяние. Подсъдимият Емин потвърждавал неистини в справки-декларации по ЗДДС, използвал документи с \r\nневярно съдържание при воденето на счетоводството на фирмата и представял тази информация пред органа по приходите ТД на НАП в Добрич. Така успял да укрие данъци и да приспадне неследващ се данъчен кредит в размер на 32 552 лева, което представлява особено големи размери. В хода на досъдебното производство Емин се е възползвал от правото си да не дава обяснения по предявеното му обвинение от Окръжната прокуратура в Добрич. В обвинителния акт прокуратурата посочва, че от субективна страна престъплението по член 255, ал. 3 от НК подсъдимият е извършвал при форма на вина пряк умисъл, съзнавал е обществено опасния характер на деянието си, предвиждал е последиците и е искал настъпването им. Делото срещу 30-годишния подсъдим е насрочено за разглеждане в Добричкия окръжен съд за 20 ноември тази година. Емин Е. е с чисто съдебно минало.", "date": "2019.11.06", "title": "Окръжната прокуратура в Добрич предаде на съд представител на фирма за укрити и неплатени данъци в особено големи размери"}
{"url": "http://www.focus-news.net/news/2019/11/06/2716896/su-dimitar-talev-v-dobrich-organizira-forum-za-obmen-na-uspeshni-inovativni-praktiki.html", "text": "В СУ „Димитър Талев“ в Добрич беше организиран  форум за обмен на успешни иновативни практики по Национална програма  „Иновации в действие“, предаде кореспондентът на  Радио „Фокус” – Варна . В събитието са взели участие учители и ученици от  иновативните училища „Козма Тричков“ в град Враца и СУ „Св. Климент Охридски“ в град  Добрич и  старши експертите от РУО в добруджанския град Петър Петров, Велизара Митева, Татяна Няголова и Светлана Василева. Работната програма е предоставила възможност да бъде демонстриран моделът на интегрирано тематично учене чрез комплексни дейности. Аудиторията се е запознала с презентации, илюстриращи дейността на училището както в урочната, така и в извънурочната работа, включително и по национални и международни  програми и проекти. Нагледно е показано как новите мобилни приложения и използването на добавена реалност в проектно базираното обучение водят до разнообразяване на учебните часове и поставяне на учениците в активна позиция в образователния дискурс за постигане на по-високи резултати. Директорът на гостуващото врачанско училище Нели Борчева е изказала своята благодарност за споделените успешни практики и е заявила, че екипът й си тръгва от форума зареден с много идеи. В периода 11-13 ноември тази година талевци ще гостуват на новите си партньори от СУ „Козма Тричков“ във Враца. \r\n  \r\nЖулиета НИКОЛОВА", "date": "2019.11.06", "title": "СУ „Димитър Талев“ в Добрич организира форум за обмен на успешни иновативни практики"}
{"url": "http://www.focus-news.net/news/2019/11/06/2716895/oblastnata-komisiya-voenni-pametnitsi-v-stara-zagora-edinodushno-prie-proekta-za-izgrazhdane-na-pametnik-na-zaginalite-vav-voynite-zhiteli-na-s-yavorovo.html", "text": "На заседание на Областната комисия „Военни паметници“ днес единодушно бе гласуван проектът за изграждане на паметник на загиналите във войните жители на с. Яворово. Това съобщиха от  Областна администрация - Стара Загора . Мемориалът ще се намира в градинката в центъра на селото. Идеята за изграждането му е на членовете на местното читалище „Ахинора“. Преди 4 години с много ентусиазъм те тръгват по трудния път за издирване на имената на всички загинали във войните яворовци. Стартират и акция за събиране на дарения.  \r\nАвтор на идейния проект за мемориала е старозагорският скулптор Наско Настев в екип с арх. Красимир Добрев. Паметникът ще бъде изработен от мрамор и ще се състои от три плочи, които се застъпват леко. Най-високата е 2.20 м и е в средата. Трите мраморни къса оформят като цяло кръст от ранното християнство. На фасадата ще бъдат издълбани имената на над 60 жители на Яворово, загинали във войните за свободата и независимостта на България, както и местата, на които са били убити.   \r\nНа заседанието на Областната комисия за военните паметници представителят на Министерството на отбраната Радослав Симеонов заяви, че проектът за паметника е много добре издържан художествено и отговаря на всички изисквания на Закона за военните паметници. Министерството вече е взело решение да подпомогне с 5000 лв. изграждането на мемориала в с. Яворово. От дарения от родолюбиви българи до този момент са събрани над 3000 лв. Необходими са още около 2000 лв. за реализацията на проекта.", "date": "2019.11.06", "title": "Областната комисия „Военни паметници“ в Стара Загора единодушно прие проекта за изграждане на паметник на загиналите във войните жители на с. Яворово"}
{"url": "http://www.focus-news.net/news/2019/11/06/2716901/nalozhiha-efektivno-nakazanie-ot-5-mesetsa-lishavane-ot-svoboda-spryamo-svetlin-s-obvinen-za-kupuvane-na-glasove-v-sliven.html", "text": "Наложиха ефективно наказание от 5 месеца „лишаване от свобода“ спрямо Светлин С. Той е признал вината за това, че в периода 14 октомври 2019 г. до 21 октомври 2019 г. в Сливен, при условията на продължавано престъпление и в съучастие като съизвършител с Янка А., предложили на три лица сумата от по 30 лева на всеки, с цел да ги склонят на 27.10.2019 г. на изборите за общински съветници и кметове, да упражнят избирателното си право в полза на определен кандидат за кмет на гр. Сливен – престъпление по чл.167, ал.2, вр. чл.20, ал.2, вр. ал.1, вр. чл.26, ал.1 от НК. Това съобщиха от  Районна прокуратура - Сливен .  \r\nСпрямо Янка А., която също е признала вината си за горепосоченото престъпление, е наложено наказание от 5 месеца „лишаване от свобода“, което е отложено с изпитателен срок от 3 години. Споразумението, което е одобрено от Районен съд – Сливен е окончателно и има сила на влязла в законна сила осъдителна присъда.", "date": "2019.11.06", "title": "Наложиха ефективно наказание от 5 месеца „лишаване от свобода“ спрямо Светлин С., обвинен за купуване на гласове в Сливен"}
{"url": "http://www.focus-news.net/news/2019/11/06/2716897/tsik-shte-provede-brifing-po-povod-proizvezhdaneto-na-parvi-i-vtori-tur-na-izborite-za-obshtinski-savetnitsi-i-za-kmetove.html", "text": "Централната избирателна комисия ще проведе брифинг от 15:00 часа по повод произвеждането на първи и втори тур на изборите за общински съветници и за кметове, съобщиха от пресцентъра на  комисията .  \r\nБрифингът ще се състои в Пресклуба в сградата на Народното събрание, пл. „Княз Александър І“ № 1, вход откъм Националната художествена галерия.", "date": "2019.11.06", "title": "ЦИК ще проведе брифинг по повод произвеждането на първи и втори тур на изборите за общински съветници и за кметове"}
{"url": "http://www.focus-news.net/news/2019/11/06/2716903/otkrit-urok-na-8-royala-za-talantlivi-detsa-pianisti-shte-se-provede-vav-veliko-tarnovo.html", "text": "Майсторски клас с талантливи деца от Велико Търново ще проведе известният български пианист и педагог проф. Томислав Байнов и неговата звездна формация от проект „Концерт на 8 рояла“. Това съобщиха за  Радио „Фокус“-Велико Търново  от Общинската туристическа агенция „Царевград Търнов“. Откритият урок ще е на 21 ноември в Двореца на културата и спорта „Васил Левски“ броени часове преди уникалния концерт на 16-те музикални светила, който ще зарадва почитателите на класическата музика в старата столица. В майсторския клас ще се включат деца-пианисти от Музикалната школа на Младежки дом-Велико Търново и от СУ „Емилиян Станев“. Музикалното предизвикателство на Маестро Байнов е първото упражнение от „Виртуозният пианист“ на Чарлз-Луи Ханон, което ще се изпълнява едновременно от участниците в урока. В музикалното занимание с децата, освен проф. Байнов, ще участват известните пианисти със световна кариера Винфрид Ромпф, Дороти Уйтенгсу, Женя Любенова-Келер и Сирма Величкова.16 инструменталисти девет държави: Германия, Италия, Русия, Канада, Корея, Япония, Словакия, Филипините и България ще се включат в уникалния „Концерт на 8 рояла“ във Велико Търново. На 32 ръце те ще изпълнят произведения на Карл Орф, Джоакино Росини, Карл Черни, Рихард Вагнер, Дариус Мийо, Джордж Гершуин и др.Роялите ще бъдат специално озвучени, няма да се разчита само на акустичния звук, така  всеки един зрител ще  се наслади на концерта по най-добрия начин. 4 от инструментите са специално предоставени за концертното турне, включващо Велико Търново, Пловдив, Варна и София, от фирмата Щайнгребер\" /Steingraebеr/, която е водещ производител на рояли в света..Диригент  на уникалното събитие ще е Григор Паликаров - познат от сцената а на Софийската опера и ръководител на Classic FM Shiny Oreshura, композитор, пианист, преподавател и носител на множество международни награди. „Концерт на 8 рояла“ в старата столица е на 21 ноември от 19,00 ч. в ДКС „Васил Левски“. Музикалното събитие е част от Културния календар на Община Велико Търново. Билети за концерта се предлагат в мрежата на eventim.bg и туристическите информационни центрове на ул. Христо Ботев“ №5 и на пл. „Цар Асен I“. \r\n \r\nЛуиза ТРАНЧЕВА", "date": "2019.11.06", "title": "Открит урок на 8 рояла за талантливи деца-пианисти ще се проведе във Велико Търново"}
{"url": "http://www.focus-news.net/news/2019/11/06/2716902/bild-kak-golyamata-koalitsiya-v-berlin-hitruva-za-gazoprovoda-na-putin.html", "text": "Какво друго би могло да направи федералното правителство в Берлин, за да реализира престижния проект на Владимир Путин за газопровода „Северен поток 2\" според желанията на руския газов гигант „Газпром\"? Според информация на германския вестник  BILD  партиите от голямата коалиция (ХДС ХДС и ГСПД) са формулирали поправка в закона, която може да отмени затегнатата Газова директива на Европейския съюз за тръбопроводи на трети страни, или поне в случая със „Северен поток 2“.   \r\nОт редакцията припомнят, че преработената директива на ЕС предвижда пълно отделяне на операторите на тръбопроводите и доставчици на природен газ. В резултат „Газпром“ вече няма право да е собственик на газопровода. Това прави функционирането на „Северен поток 2“ по руските условия почти невъзможно. Изключения са възможни само за тръбопроводи, които - съгласно директивата на ЕС, са завършени „преди 23 май 2019 г.“.  \r\n„Северен поток 2\" се очаква да бъде завършен в началото на 2020 г., като по този начин попада изцяло под разпоредбите на Газовата дитектира. И вече има оплаквания от ситуацията. Изпратено е писмо с основна критика към конкретната дата - 23 май 2019 г. \r\nНа помощ на руснаците се притича Берлин – управляващата голяма коалиция се стреми да смекчи разпоредбите на Брюксел и прилагането им на територията на Германия чрез промени в законодателството. Такива са внесени през септември, а конкретно от фракциите на коалицията в Бундестага – на 5 ноември. Но между двете предложения има съществени различия. \r\nДокато законопроектът на федералното правителство от месец септември все още отговаря на ясните условия на ЕС за изключение, в случай че газопроводът е завършен преди 23 май 2019 г., то в поправката от вторник този пасаж „деликатно“ е премахнат. По всяка вероятност последният вариант се харесва в „Газпром“. \r\nКато оправдание за промяната коалиционните партии посочват, че директивата на ЕС „привилегирова съществуващите инвестиции. (...) На този фон… трябва да се вземат предвид всички обстоятелства по случая\". \r\nОт промените следва, че не датата на въвеждане в експлоатация на „Северен поток 2“ през 2020 г., а „съществуващите инвестиции“ - включително два милиарда евро от германски компании – са решаващи за определянето на това дали „Северен поток 2“ ще попадне или не под разпоредбите на Газовата директива.  \r\nНо това би било явно нарушение на законодателството на ЕС, което в Брюксел би било оценено като „неприемливо“ според информацията на BILD. \r\nСъгласно преработената Газова директива (член 36) ЕК има възможност да разгледа и, ако е необходимо, да отхвърли дерогация, поискана от национален регулаторен орган. Например, това би се случило, ако ЕК и държава-членка тълкуват по различен начин крайната дата на завършване на тръбопровода.  \r\nГолямата коалиция хитрува не само в ЕК и ЕП, но и в Бундестага. След внасянето на законопроекта от 23 септември федералното правителство поиска от опозиционните партии да се откажат от дългото му обмисляне. Причината е, че законът трябва да бъде приет незабавно и без поправки. В допълнение, на опозицията бе обещано проектът да бъде обсъден в Комисията по икономически и енергийни въпроси на заседанията от 21 до 25 октомври, почти две седмици преди насрочения вот в Бундестага. Но впоследствие голямата коалиция отказа дебата, въпреки че той бе включен в дневния ред. Едва 48 часа преди гласуването управляващите партии внесоха корекции в законопроекта, като по този начин оставиха опозицията напълно неподготвена. Предстои тази седмица да бъде проведено гласуване в Бундестага. \r\n \r\n Тереза Герова", "date": "2019.11.06", "title": "BILD: Как голямата коалиция в Берлин хитрува за газопровода на Путин"}
{"url": "http://www.focus-news.net/news/2019/11/06/2716904/obshtina-burgas-tarsi-nay-interesnite-i-avtentichni-burgaski-retsepti.html", "text": "Община Бургас търси най-автентичните и интересни бургаски рецепти, които ще издаде в книжка за празника на града - Никулден. В предизвикателството могат да участват всички бургазлии, които пазят или знаят от бабите и дядовците си рибни или местни ястия и ги изпратят в срок до 15-ти ноември на следния e-mail: media@burgas.bg. Това съобщиха от пресцентъра на Община Бургас.  \r\nНай-добрите от тях ще бъдат селектирани и отпечатани в рецептурник, който ще бъде подаряван на празника на Бургас - 6-ти декември, Деня на свети Николай Чудотворец. Инициативата стартира месец преди най-бургаския и най-тачен от всички моряци и рибари празник - Никулден, и във времето, когато \"излизат\" най-търсените и вкусни риби по нашето Черноморие - чернокопа, паламуда и лефера. Преди седем години Община Бургас за първи път събра 22 местни и типично бургаски кулинарни ястия, които раздаде на своите жители като подарък за градския празник, а поради силния интерес рецептурникът \"Вехти бургашки гозби\" бе преиздаден и изчерпан за отрицателно време на миналогодишния Никулден. Този път сборникът с любими и вкусни рецепти няма да бъде просто преиздаден, а ще бъде като логично продължение на предходното издание и ще включва различни рецепти. Така уникалните ястия ще бъдат запазени по най-добрия възможен начин, превръщайки се в безценен подарък за всяка кухня, а притежателите им - в изкусни кулинари и майстори на рибните и морски бургаски специалитети.", "date": "2019.11.06", "title": "Община Бургас търси най-интересните и автентични бургаски рецепти"}
{"url": "http://www.focus-news.net/news/2019/11/06/2716900/tass-indiya-shte-izprati-svoi-voenni-na-parada-v-moskva-po-sluchay-75-tata-godishnina-ot-pobedata-vav-vsv.html", "text": "Индия ще изпрати свои военнослужещи за участие в парада, който ще се състои на Червения площад в Москва на 9 май 2020 година по случай 75-тата годишнина от Победата на Съветския съюз над Нацистка Германия, съобщи министърът на отбраната на азиатската страна Раджнатх Сингх, цитиран от  ТАСС . \r\n„Благодаря ви за поканата да изпратиминдийския контингент за участие във военния парад на 9 май догодина. С удоволствие ще изпратим наши войници и ще участваме в парада“, заяви Сингх, обръщайки се към руския министър на отбраната Сергей Шойгу на среща на руско-индийската военна междуправителствена комисия и военно-техническо сътрудничество в Москва в сряда. \r\nНачалникът на военното ведомство на Индия подчерта, че страната му има „дългогодишно сътрудничество“ с Русия. „Имаме особено привилегировано партньорство, което се основава на взаимен интерес за осигуряване на мир и просперитет по целия свят“, отбеляза индийският министър. \r\nТой заяви, че честите срещи между лидерите на Индия и Русия свидетелстват за дълбочината на двустранните отношения. „Нашите отношения не са насочени срещу никого“, подчерта Сингх. \r\nПо неговите думи военното сътрудничество е основната част от стратегическото партньорство между Индия и Русия. Сингх нарече междуправителствената комисия по военно и военно-техническо сътрудничество добър механизъм, който функционира от около 20 години. Той отбеляза личния принос на Шойгу за развитието на двустранните отношения. \r\nМинистърът  каза още, че това е първото му посещение в Русия като началник на отбраната на Индия. Той е посещавал Руската Федерация като ръководител на Министерството на вътрешните работи на републиката. \r\n \r\nПревод и редакция:", "date": "2019.11.06", "title": "ТАСС: Индия ще изпрати свои военни на парада в Москва по случай 75-тата годишнина от Победата във ВСВ"}
{"url": "http://www.focus-news.net/news/2019/11/06/2716907/administrativen-sad-blagoevgrad-ostavi-bez-uvazhenie-osobenoto-iskane-za-spirane-izpalnenieto-na-reshenieto-na-oik-blagoevgrad.html", "text": "Административен съд - Благоевград остави без уважение искането Йордан Андонов – кандидат за общински съветник от ПП ГЕРБ за спиране изпълнението на  решение № 280-МИ на ОИК Благоевград от 29.10.2019 г. с което е обявен резултата от гласуването, при произведените на 27.10.2019 г. избори за общински съветници в Община Благоевград. Това съобщиха от пресцентъра на  Административен съд – Благоевград.  Законът допуска спиране на изпълнението, ако административният акт би причинил на оспорващия значителна или трудно поправима вреда. В настоящия случай в жалбата не се сочат никакви основания, съобразно посочените законови критерии, за спиране изпълнението на атакуваното решение, липсват каквито и да са твърдения за наличието на вреди (имуществени или неимуществени), като не са представени и доказателства за такива, е посочено в определението на съда.  \r\nОсобено искане за спиране изпълнението на решението на ОИК Благоевград, с което е обявен резултатът за избраните за общински съветници в община  Благоевград, е направено по жалба на Йордан Андонов – кандидат за общински съветник от ПП ГЕРБ, който оспорва и истинността на фактите и обстоятелствата, отразени във всички протоколи на СИК, както и този на ОИК и иска ново преброяване на бюлетините.  \r\nРешение № 280-МИ на ОИК Благоевград е оспорено в Административен съд – Благоевград с общо седем жалби от участници в изборите за общински съветници, произведени на 27.10.2019г.", "date": "2019.11.06", "title": "Административен съд – Благоевград остави без уважение особеното искане за спиране изпълнението на решението на ОИК - Благоевград"}
{"url": "http://www.focus-news.net/news/2019/11/06/2716908/politsiyata-vav-varna-zadarzha-41-godishna-zhena-za-prostitutsiya.html", "text": "Полицията във Варна задържа 41-годишна жена за проституция. Това съобщиха от пресцентъра на  ОДМВР – Варна  . От там добавиха, че вчера  в местност „Боровец“, при извършване на полицейска проверка, е установено, че И.Л. (41 г.) от гр. Варна, известна на МВР, извършва сексуални услуги срещу заплащане. По случая е образувано бързо полицейско производство, уведомен е прокурор от Районна прокуратура – Варна. Жената е задържана за срок до 24 часа.", "date": "2019.11.06", "title": "Полицията във Варна задържа 41-годишна жена за проституция"}
{"url": "http://www.focus-news.net/news/2019/11/06/2716906/pozhar-gorya-v-sklad-nahodyasht-se-v-stopanskiya-dvor-na-s-patresh-nyama-postradali.html", "text": "Служители на полицейското управление в Павликени разследват пожар на склад, находящ се в стопанския двор на с. Патреш. Това съобщиха от  пресцентъра на ОДМВР-Велико Търново.  Сигнал за случая е получен вчера следобед. Въпреки намесата на огнеборците, огънят е унищожил 100 кв. м. покривна конструкция. Спасена е продукцията, съхранявана в склада. Пострадали няма. От проведените първоначални действия по разследването е установено, че същия ден собственикът на склада е запалил трева, в непосредствена близост до склада. По случая е започнато досъдебно производство.", "date": "2019.11.06", "title": "Пожар горя в склад, находящ се в стопанския двор на с. Патреш, няма пострадали"}
{"url": "http://www.focus-news.net/news/2019/11/06/2716909/prodalzhava-osnovniyat-remont-na-krastovishteto-na-ulitsite-samuil-i-hadzhi-dimitar-v-pleven.html", "text": "Продължава изпълнението на дейностите по основния ремонт на кръстовището на улиците „Самуил” и „Хаджи Димитър” в Плевен, предаде кореспондент на  Радио „Фокус“ . Според управителя на фирмата изпълнител Хари Найденов, обектът е включен в Инвестиционната програма на Община Плевен за 2019 г. с финансиране от целева субсидия за капиталови разходи, стойността му е 115 000 лв. \"Изпълнява се в рамките на сключен договор „Изграждане, основен ремонт и/или реконструкция уличната мрежа на територията на Плевен и кметствата без самостоятелен бюджет” - има одобрен технически инвестиционен проект и издадено разрешение за строеж“, каза Хари Найденов. \"Проектът включва изпълнението на нова асфалтобетоновата настилка в два пласта на цялото кръстовище; подмяна на бордюрите; нова тротоарна настилка от бетонови тротоарни плочи; новоизградена еднопосочна лента по ул. „Хаджи Димитър” източно от кръстовището; обособяване на паркоместа по ул. „Цар Самуил” южно от кръстовището; осигурена достъпна среда чрез тротоари с понижен бордюр в зоните на пресичане; организация на движението по време на експлоатацията посредством хоризонтална маркировка и вертикална сигнализация с пътни знаци; повдигнати острови за насочване на автомобилното движение“, добави още управителят на фирмата изпълнител. Той подчерта, че очакваният ефект от строителството е облекчаване на движението и намаляване риска от катастрофи в района на кръстовището.  \r\nВиолета КРЪСТЕВА", "date": "2019.11.06", "title": "Продължава основният ремонт на кръстовището на улиците „Самуил” и „Хаджи Димитър” в Плевен"}
{"url": "http://www.focus-news.net/news/2019/11/06/2716911/d-r-stefka-zdravkova-e-noviyat-oblasten-upravitel-na-oblast-haskovo.html", "text": "Д-р Стефка Здравкова е новият Областен управител на област Хасково. Това съобщиха от пресцентъра на  Областна администрация - Хасково . С решение №656 от 6 ноември 2019 година на Министерски съвет на Република България за Областен управител на област Хасково е назначена д-р Стефка Здравкова. Със същото решение от поста се освобождава досегашният Областен управител на Хасково Станислав Дечев, който на 27 октомври беше избран за кмет на община Хасково.", "date": "2019.11.06", "title": "Д-р Стефка Здравкова е новият Областен управител на област Хасково"}
{"url": "http://www.focus-news.net/news/2019/11/06/2716912/gl-inspektor-iliya-georgiev-patna-politsiya-globata-pri-narushenie-na-velosipedist-varira-ot-10-do-20-lv.html", "text": "Когато се констатира нарушение от страна на водач на велосипед се налага глоба с фиш. Тя варира в рамките от 10 до 20 лв, в зависимост от конкретното нарушение. Има и случаи, в които се съставя акт, може да бъде наложена и различна от другата глоба. Това каза гл. инспектор Илия Георгиев от \"Пътна полиция\" за хода на Акция „Зима“, предаде репортер на  Агенция „Фокус“ . „Следващият етап от Акция „Зима“ ще акцентира на подготовката на превозните средства за зимното време. Обръщаме внимание на всички водачи за проверка на гуми, светлини, чистачки и др.“, заяви Георгиев. По думите му ще се осъществява контрол и върху пешеходците и ще се постараят всички участници в движението да бъдат подготвени да спазват правилата. Той допълни, че вторият етап на акцията започва от 15 ноември и ще продължи до края на месеца.  \r\nЗорница КОСТАДИНОВА", "date": "2019.11.06", "title": "Гл. инспектор Илия Георгиев, \"Пътна полиция\": Глобата при нарушение на велосипедист варира от 10 до 20 лв."}
{"url": "http://www.focus-news.net/news/2019/11/06/2716914/", "text": "Полицията в Пловдив задържа 31-годишен мъж, използвал неправомерно чужда банкова карта. Това съобщиха за  Радио „Фокус“ – Пловдив  от Областната дирекция на МВР. На 6 юли тази година служителите започнали проверка на сигнал от 62-годишен жител на града, че от банковата му карта са направени без негово съгласие над 20 плащания в различни обекти. Чрез неправомерните действия по този начин от сметката на потърпевшия били изтеглени около 400 лева. В хода на работата и след съгласуване с наблюдаващ окръжен прокурор, снимки на издирвания извършител бяха публикувани в средствата за масово осведомяване. Благодарение на проявената активност от гражданите, вчера в полицията постъпила информация за самоличността и местонахождението на 31-годишния мъж. Той е задържан за срок до 24 часа. Работата по документиране на случая продължава под ръководството на Окръжна прокуратура – Пловдив.", "date": "2019.11.06", "title": "Полицията в Пловдив задържа 31-годишен мъж, използвал неправомерно чужда банкова карта"}
{"url": "http://www.focus-news.net/news/2019/11/06/2716910/lek-avtomobil-blasna-dete-na-peshehodna-pateka-vav-varna.html", "text": "Лек автомобил блъсна дете на пешеходна пътека във Варна. Това съобщиха от пресцентъра на  ОДМВР – Варна  .  Във вторник около 13.00 часа, на кръстовището на ул. „Вяра“  и бул. „Сливница“, е възникна катастрофа. 30-годишният водач на лек автомобил „Порше“ Н.С. от Варна, при завой наляво, отнема предимството, не пропуска и блъска дете, което пресича на пешеходна пътека пътното платно. Вследствие на инцидента момиченцето получава фрактура на десен крак, прегледано е и настанено за лечение в МБАЛ „Св. Анна“, без опасност за живота. По случая има образувано досъдебно производство.", "date": "2019.11.06", "title": "Лек автомобил блъсна дете на пешеходна пътека във Варна"}
{"url": "http://www.focus-news.net/news/2019/11/06/2716915/le-parisien-hospitaliziraha-katrin-denyov.html", "text": "Френската актриса Катрин Деньов е хоспитализиран в нощта срещу сряда заради сериозно неразположение, съобщава вестник  Le Parisien . \r\nАктрисата е докарана в една от парижките болници „в тежко състояние“, но не се дават допълнителни подробности. Известно е само, че са необходими „задълбочени изследвания“. \r\nКатрин Деньов (истинско име - Катрин Фабиен Дорлеак) е родена на 22 октомври 1943 година в Париж и дебютира в киното с филма „Гимназистки“ през 1957 година. Но тя се покрива със слава чак след седем години, когато на екраните излиза музикалната мелодрама на  Жак Деми „Шербурски чадъри“ (1964). \r\nПо време на филмовата си кариера Деньов се снима в повече от 120 филма, а сега участва в работата по филма De son vivant на Еманюел Берко, който предстои да излезе през 2020 г. \r\n \r\nПревод и редакция:", "date": "2019.11.06", "title": "Le Parisien: Хоспитализираха Катрин Деньов"}
{"url": "http://www.focus-news.net/news/2019/11/06/2716916/bsp-vnasya-iskane-za-kasirane-na-izborite-za-kmet-na-obshtina-shumen.html", "text": "БСП внася искане за касиране на изборите за кмет на община Шумен, съобщиха на пресконференция днес Веселин Пенчев, общински лидер на партията и кандидатът за кмет Венцислав Венков, предаде  репортер на Радио „Фокус“- Шумен . Жалбата с искане за повторно преброяване и касиране на изборите, ще бъде депозирана в Административния съд в законоустановения  срок до края на седмицата. Това означава, че победителят в балотажа Любомир Христов е възможно и да не положи клетва на насроченото за понеделник заседание на новосформирания Общински съвет. „Ще обжалваме резултатите от изборите, разликата между двамата кандидати е нищожна, само 77 гласа, а пороците- много. В изборния ден подадохме редица жалби и сигнали до Шуменска окръжна прокуратура за купуване на гласове, с участие на ромски босове, които пред очите на полицията цял ден возиха хора с автомобилите си. Така и не се намери воля този процес да бъде пресечен“, каза Пенчев. Той посочи, че към настоящия момент от прокуратурата имат откази по всички сигнали за образуване на досъдебни производства, с мотив, че не са представили достатъчно доказателства. „Ние имаме съмнения, които трябва да се проверят, не е наша работа да събираме доказателства. При тази разлика излиза, че ако Любомир Христов все пак бъде избран за кмет на община Шумен, ще бъде първият купен кмет на общината. Първият кмет, който е станал такъв благодарение на вероятно купен вот, естествено етнически“, коментира Пенчев. Освен съмнения за купуване на гласове, сред причините за жалбата за оспорване на резултатите от балотажа, са и множество нарушения на Изборния кодекс и най-вече неправилно отчитане на гласовете от страна на секционните избирателни комисии. Фрапантни нарушения имало и при изготвянето на протоколите, посочи Пенчев. „Масово в секциите не са спазвани методическите указания на ЦИК по отношение на начина на броене и на отразяване на гласове. Има единични случаи на бюлетини, които са били явно действителни, но са отчитани като недействителни за нашия кандидат и обратно. Има сгрешени протоколи и много фрапантни случаи. Имаме съмнения както относно вероятно купен вот, който опорочава резултата, има нарушения и при отчитане на вота. Спорен нас, това, което пише в протоколите, не е това, което е в чувалите. Ще искаме ръчно преброяване, правим анализ дали на всички секции или отделни, но имаме съмнения, че резултатът, който е посочен в протоколите и в решенията на ОИК, е действителният. Ще искаме да се провери всичко това. И към момента няма как да признаем резултата от балотажа“, каза Пенчев. Той уточни, че обжалването спира изпълнението на решението на ОИК и кметът Любомир Христов не може да положи клетва. „Има избран временно изпълняващ длъжността кмет и ние не мислим, че ще създадем някакви затруднения в управлението на общината. Росица Антонова има достатъчно капацитет да се справи\", каза Пенчев. \"Благодарим на всички, които размислиха на първи тур и балотажа и подкрепиха нашия кандидат, независимо от политическите си пристрастия. Това показва само едно-промяната в община Шумен не търпи отлагане. По резултатите е видно, че над 5000 шуменци са преосмислили подкрепата си от първи тур или са дали директно подкрепа на балотажа на нашия кандидат. Очевидно в Шумен има настроения за промяна- на модела на управление, на начина на вземане на решения, на по-активно и по-широко управление с участието на гражданите\", коментира още Пенчев. \r\nИвелина ИВАНОВА", "date": "2019.11.06", "title": "БСП внася искане за касиране на изборите за кмет на община Шумен"}
{"url": "http://www.focus-news.net/news/2019/11/06/2716913/apostol-apostolov-polozhi-kletva-na-tarzhestvena-sesiya-na-obshtinski-savet-simitli.html", "text": "Апостол Апостолов положи клетва на тържествена сесия на Общински съвет – Симитли, предаде репортер на  Радио „Фокус“ - Пирин . Тя бе открита от областният управител на Благоевград Бисер Михайлов и бе водена от най-възрастният общински съветник, избран от жителите на Община Симитли. По време на сесията бе избран и председател на местния парламент. След гласуване стана ясно, че това ще бъде Владимир Христов, който бе председател на Общински съвет – Симитли и в предходния мандат. Веднага след това клетвите си положиха избраните за кметове на кметства и 17-те общинските съветници от „Партия на Зелените“ - Коалиция „Бъдеще за община Симитли” и ГЕРБ. Сесията се проведе в читалище „Св. Климент Охридски“.  \r\nЛивия НИНОВА", "date": "2019.11.06", "title": "Апостол Апостолов положи клетва на тържествена сесия на Общински съвет – Симитли"}
{"url": "http://www.focus-news.net/news/2019/11/06/2716919/neli-doncheva-rakovoditel-praktika-gori-wwf-v-globalen-mashtab-proizvodstvoto-e-nay-znachimiyat-faktor-svarzan-sas-zamarsyavaneto-na-okolnata-sreda.html", "text": "В глобален мащаб производството е най-значимият фактор свързан със замърсяването на околната среда. Това каза в интервю за  Агенция „Фокус“  Нели Дончева, ръководител практика „Гори“, WWF във връзка с Международния ден на околната среда – 6 ноември.  „Производството е много сериозен фактор. Ако говорим глобално това е може би най-значимият. Но разбира се домакинствата също са сред факторите, които водят до увреждане на природната среда“, добави ръководителят практика „Гори“, WWF. Според Дончева можем да бъдем доста по-устойчиви в домакинствата си. „Да пестим разхода на вода, на електричество. Да внимаваме какви коли караме, какви уреди избираме да си купим“, посочи още тя. „Включително и всички продукти, които се произвеждат и които използваме в домакинството си. Продукти, които се произвеждат от природни ресурси, например, мебелите, хартията, която използваме, всички базирани на дървесина продукти. Да ограничим използването на пластмасови изделия, да рециклираме правилно и често“, обясни Нели Дончева.  \r\nВиолета СИМЕОНОВА  \r\n \r\n Пълния текст на интервюто четете по-късно в „Мнение”", "date": "2019.11.06", "title": "Нели Дончева, ръководител практика „Гори“, WWF: В глобален мащаб производството е най-значимият фактор, свързан със замърсяването на околната среда"}
{"url": "http://www.focus-news.net/news/2019/11/06/2716920/normalno-se-izvarshva-preminavaneto-prez-gkpp-gyueshevo.html", "text": "Нормално се извършва преминаването през ГКПП – „Гюешево”. Това съобщи за  Радио „Фокус” – Кюстендил  дежурният на българо-македонския пункт. Движението от и за граничния пункт се осъществява без проблеми, пътните настилки са сухи. Няма образували се колони от чакащи автомобили. Няма наложени ограничения за движението на автомобилите.  \r\nВенцеслав ИЛЧЕВ", "date": "2019.11.06", "title": "Нормално се извършва преминаването през ГКПП – „Гюешево”"}
{"url": "http://www.focus-news.net/news/2019/11/06/2716924/sport-premestiha-finala-na-kopa-libertadores-zaradi-bezreditsite-v-chili.html", "text": "Финалът в най-престижния южноамерикански турнир Копа Либертадорес беше преместен в Лима, Перу, съобщиха от Южноамериканската футболна конфедерация. Двубоят трябваше да се играе в Сантяго, Чили, но заради протестите и безредиците в страната, бе взето решение срещата да се играе в Лима.Датата остава непроменена - 23 ноември, а в спора за титлата ще се срещнат аржентинският Ривър Плейт и бразилският Фламенго.", "date": "2019.11.06", "title": "Спорт: Преместиха финала на Копа Либертадорес заради безредиците в Чили"}
{"url": "http://www.focus-news.net/news/2019/11/06/2716917/zapochva-izgrazhdaneto-na-kragovo-krastovishte-na-patya-haskovo-dimitrovgrad.html", "text": "Започва изграждането на кръгово кръстовище на път I-5 Хасково – Димитровград. То ще замени съществуващото триклонно кръстовище край завода „Язаки България“ ЕООД. Това съобщиха от пресцентъра на  Агенция \"Пътна инфраструктура\" .  \r\nПредстои стартиране на същинските строителни работи. В момента се извършва изместване на оптични кабели и комуникации и на съществуващия водопровод. По време на строителните дейности движението ще се осъществява двупосочно в платното, в което не се работи. Необходимо е шофьорите да карат с повишено внимание, като спазват стриктно поставената сигнализация и указанията на „Пътна полиция“. \r\nНовото кръстовище ще бъде с енергоефективно LED осветление, нови мантинели, пътни знаци и маркировка. С изграждането му ще се подобри безопасността на движението и ще се намалят до минимум предпоставките за пътнотранспортни произшествия. \r\nИзпълнител на проекта е „АБ“ АД, Хасково. Стойността на договора е 568 788,48 лв. с ДДС, а срокът е 90 дни. Строителният надзор се осъществява от МТТ „Инженеринг“.", "date": "2019.11.06", "title": "Започва изграждането на кръгово кръстовище на пътя Хасково - Димитровград"}
{"url": "http://www.focus-news.net/news/2019/11/06/2716918/administrativniyat-sad-v-kyustendil-shte-se-proiznese-v-srok-po-parvoto-izborno-delo-v-oblastta.html", "text": "Административният съд в Кюстендил ще се произнесе в срок по първото изборно дело в областта, предаде репортер на  Радио „Фокус” – Кюстендил . Делото е образувано по шест подадени жалби срещу решение на Общинска избирателна комисия – Трекляно, касаещо определяне на резултатите от изборите за общински съветници. Съветници от листите на „БСП за България”, ПП ГЕРБ, и ПП ВМРО-БНД оспорват изчисляването на получените от тях преференции, при провелото се гласуване за състав на Общински съвет – Трекляно.Шестте жалби са идентични и поради тази причина са включени в едно административно дело. В съдебната зала присъстваха жалбоподателите и заинтересовани лица, част от които поискаха от съда преброяване на бюлетини в посочени от тях секции. Според един от жалбоподателите, неговите преференции са отразени с точност от страна на Общинската избирателна комисия, но към броят им не са прибавени преференциите на водача на листата който е станал кмет на Община Трекляно, а това е довело до отпадане на жалбоподателя от списъка с избраните общински съветници. От своя страна секретарят на Общинска избирателна комисия – Трекляно, адвокат Асен Икономов посочи, че по отношение на четири от жалбите се касае за липса на правен интерес, защото жалбоподателите са обявени за общински съветници. Другите две жалби са недопустими, защото се оспорва решение на ОИК – Трекляно, с което е обявен съставът на Общинския съвет, а не се оспорва решението за отчетените резултати от проведените избори. Съдът отказа да се броят повторно бюлетини и ще се произнесе в срок с решение по делото.  \r\nВенцеслав ИЛЧЕВ", "date": "2019.11.06", "title": "Административният съд в Кюстендил ще се произнесе в срок по първото изборно дело в областта"}
{"url": "http://www.focus-news.net/news/2019/11/06/2716922/meditsinskite-sestri-izlyazoha-na-protest-pred-zdravnata-kasa.html", "text": "Медицинските сестри излязоха на протест пред Здравната каса с настояване да участват в преговорите за рамковия договор за догодина, предаде репортер на  Агенция „Фокус“ . Медицинските сестри настояват в рамковия договор да бъдат фиксирани минимални основни заплати и доплащания. По закон преговорите се водят между Лекарския съюз и Здравната каса – за медицинските дейности, и между зъболекарския съюз и НЗОК за денталните дейности.  \r\nЗорница КОСТАДИНОВА", "date": "2019.11.06", "title": "Медицинските сестри излязоха на протест пред Здравната каса"}
{"url": "http://www.focus-news.net/news/2019/11/06/2716921/veernji-list-harvatiya-harvatiya-premahva-kvotite-za-chuzhdestrannite-rabotnitsi.html", "text": "Годишните квоти за чуждестранните работници в Хърватия отиват в историята – правителството в Загреб реши да ги отмени, съобщава вестник  Večernji list . \r\nВ бъдеще хърватските работодатели ще имат възможност да наемат чуждестранни работници въз основа на нуждите им и на тези на пазара на труда в страната. Подчертава се, че промените са въведени в Закона за чужденците и са обсъждани в парламента още от миналата седмица. \r\nНовите разпоредби предвиждат работодателите, които искат да наемат работна ръка, да се обръщат към регионалните клонове на Агенцията по заетостта, за да проверят за кандидатури на квалифицирани кадри. В случай че няма такива, работната ръка ще бъде потърсена зад граница. За тази цел Министерството на вътрешните работи ще издава специални лицензи. Въпреки това пазарните условия ще диктуват нуждата от сезонни работници в различните отрасли, подчертават от редакцията. \r\n \r\n Тереза Герова", "date": "2019.11.06", "title": "Večernji list (Хърватия): Хърватия премахва квотите за чуждестранните работници"}
{"url": "http://www.focus-news.net/news/2019/11/06/2716929/dots-d-r-zheko-kyosev-sotsiolog-bezhantsite-gledat-na-balgariya-ne-kato-myasto-v-koeto-iskat-da-ostanat-a-kato-pat-prez-koyto-da-stignat-do-strani-kato-germaniya.html", "text": "Бежанците гледат на България не като място, в което искат да останат, а като път, през който да стигнат до страни като Германия. Това каза за  Радио „Фокус“ - Пирин  доц. д-р Жеко Кьосев, социолог и преподавател в Югозападен университет „Неофит Рилски“. По думите му темата отново е особено актуална заради напрежението, което възникна между Турция и Сирия. Доц. Кьосев отбеляза, че в историята на България имаме няколко примера, свързани с бежански вълни, които са показателни за начина, по който сме се справяли с проблема в близкото минало. „Първият от тях е след подписването на Ньойският мирен договор в 1919 година. Тогава България е „поставена на колене“ заради териториални загуби, репарации и така нататък. В този период около 100 000 българи от Одринска Тракия се връщат тук в България. Да, някои ще кажат, че този случай не е подобен на случващото се сега, защото тези хора са българи, които се връщат в родината си. Тук обаче интересното е, че колкото и да е била разрушена България, тя помага на хората. България има и втори случай, който не е толкова лицеприятен, но който също е исторически факт. Той е от 1984 година, когато правителството на Тодор Живков изгони хиляди български турци към Турция. Това от своя страна предизвика огромен отзвук в световен мащаб. Разбира се, трудно е на база тези исторически примери да дадем отговор на въпроса „Има ли опасност за България?“, но те от своя страна са показателни как сме се справяли с проблема в миналото“, каза още доц. д-р Кьосев. Той отбеляза, че към днешната дата наистина има страх не само в Югозападна България, но и в останалата част от страната, че може да се случи нещо, с оглед и на напрежението между Турция и Сирия. „Всъщност точно на този страх разчита и Ердоган.  Той заплашва Европа, че ще пусне през границата 4 млн. мигранти. Важно е да отбележим, че не всички от тях ще минат през България, но дори и 100 000 човека да го направят, то това ще бъде огромен удар, защото ние нямаме възможност да ги приемам. По-лошото в случая е, че дори и тези хора да дойдат, то те не искат да се социализират в България. Ако те искаха да работят, да се развиват, да учат български език, да завършат някакво образование, то нямаше да има проблем около бежанците, защото все пак непрекъснато се говори, че има криза за работна ръка.  Бежанците гледат на България не като място, в което искат да останат, а като път, през който да стигнат до страни като Германия“, подчерта доц. Кьосев.  \r\nЛивия НИНОВА", "date": "2019.11.06", "title": "Доц. д-р Жеко Кьосев, социолог: Бежанците гледат на България не като място, в което искат да останат, а като път, през който да стигнат до страни като Германия"}
{"url": "http://www.focus-news.net/news/2019/11/06/2716926/pregled-na-mezhdunarodnite-novini-do-1300-chasa-agentsiya-fokus.html", "text": "Половин година след първото си посещение в Берлин, държавният секретар на САЩ Майк Помпео се връща в Германия за визита в периода 6-8 ноември, съобщава националният ежедневник  Die Zeit . \r\nВ рамките на визитата си Помпео ще проведе преговори с водещи политици в страната и ще вземе участие в редица събития, отбелязващи 30-годишнината от падането на Берлинската стена, поясниха от външнополитическото ведомство във Вашингтон. Помпео планира да направи няколко спирки в цялата страна, както и да посети американските войски на територията на ФРГ. \r\nВ края на 80-те години на миналия век настоящият първи дипломат на Вашингтон е бил разположен на германската граница в качеството му на командир на танк. По време на посещението си в Германия Помпео ще подчертае освен всичко друго и ролята на американците в събитията отпреди три десетилетия. Съответно главният дипломат на САЩ ще посети Графенвьор, Вилсек, Мьодларойт и Лайпциг . \r\nГрафенвьор е една от най-големите бази на американски войски в Европа. Повече от 10 000 войници са разположени в града с 6500 жители, разположен в близост до Вайден в Горен Пфалц и при Вилсек край Амберг. Мьодларойт село на баварско-тюринговата граница, някога разделено от границата. В Лайпциг през есента на 1989 г. се проведоха първите демонстрации, които се считат за важни предвестници на мирната революция в ГДР. На 9 ноември 1989 г. падна Берлинската стена. \r\nВ Лайпциг Помпео ще се срещне с германския си колега Хайко Маас (ГСДП), съобщиха от Държавния департамент на САЩ . Оттам той ще продължи към Берлин, където се предвиждат разговори с канцлера Ангела Меркел (ХДС), министъра на отбраната Анегрет Крамп-Каренбауер (ХДС) и министъра на финансите Олаф Шолц (ГСДП). В Берлин Помпео ще произнесе реч - за необходимостта от защита на свободата. \r\nПомпео беше в Германия в края на май за политически разговори, след като по-рано бе отменил планирано посещение заради ситуацията с Иран. В управляващата коалиция в Берлин това предизвика раздразнение, както и фактът, че той избягва визита в Германия повече от година. \r\nПо време на второто му посещение ще се обсъждат различни въпроси. Германско-американските отношения са напрегнати от встъпването в длъжност на президента на САЩ Доналд Тръмп в началото на 2017 г. Американското правителство обвинява партньора си в НАТО за скромните му военни разходи, критикува остро проекта за газопровода „Северен поток 2“ и заплашва ЕС със санкции, които биха могли да засегнат особено германската автомобилна индустрия. \r\n*** \r\n \r\n Отношенията между Москва и Атина са получили допълнителни възможности за развитие с идването на власт на ново правителство в Гърция. Това заяви министърът на външните работи на Русия Сергей Лавров в началото на преговорите с гръцкия си колега Никос Дендиас, предава  ТАСС . \r\n„Отношенията ни днес са много наситени и се развиват постъпателно във всички области, от икономиката до хуманитарното сътрудничество. Идването на вашето правителство на власт през май тази година създава допълнителни възможности да разгледаме целия комплекс на тези отношения и да се договорим за това, как да ги развиваме в бъдеще“, заяви Лавров. \r\nПо неговите думи, днешните преговори позволяват освен за двустранните отношения „да обменим мнения за ситуацията в Европа, Средиземно море и глобалната политика, като цяло“. \r\n*** \r\n \r\n  Годишните квоти за чуждестранните работници в Хърватия отиват в историята – правителството в Загреб реши да ги отмени, съобщава вестник  Večernji list . \r\nВ бъдеще хърватските работодатели ще имат възможност да наемат чуждестранни работници въз основа на нуждите им и на тези на пазара на труда в страната. Подчертава се, че промените са въведени в Закона за чужденците и са обсъждани в парламента още от миналата седмица. \r\nНовите разпоредби предвиждат работодателите, които искат да наемат работна ръка, да се обръщат към регионалните клонове на Агенцията по заетостта, за да проверят за кандидатури на квалифицирани кадри. В случай че няма такива, работната ръка ще бъде потърсена зад граница. За тази цел Министерството на вътрешните работи ще издава специални лицензи. Въпреки това пазарните условия ще диктуват нуждата от сезонни работници в различните отрасли, подчертават от редакцията. \r\n*** \r\n \r\n  Председателят на Европейския съвет и бивш полски премиер Доналд Туск обяви, че няма да се кандидатира за президент на Полша на изборите догодина, пише европейската редакция на  Politico . \r\n„Чувствам, че можем да спечелим тези избори, но за това трябва кандидат, на който няма да му тежи багажа на трудни, непопулярни решения, а аз имам такъв от периода, когато бях премиер“, заяви Туск пред полските журналисти в Брюксел. Той беше министър-председател от 2007 до 2014 година начело на центристката партия „Гражданска платформа“, която сега е основната опозиционна фракция в страната. \r\nПо време на престоя си в Брюксел той изрази пренебрежението си към управляващата в Полша партия Право и справедливост (ПиС), която спечели властта през 2015 г. и която се противопостави на преизбирането му за президент на Съвета през 2017 г. Опозицията на правителството отдавна разглежда Туск като негов предпочитан кандидат на президентските избори през 2020 г., който да се изправи срещу подкрепяния от властта Анджей Дуда. \r\nПолската преса обаче съобщи тази седмица, че Туск е поръчал проучване на общественото мнение, което показва, че има риск от загуба от Дуда, който има силни нива на подкрепа сред основния електорат на ПиС и е един от най-популярните политици в страната. \r\nОпозицията вижда вземането на поста държавен глава като ключово условие за прекратяване на управлението на ПиС, която спечели абсолютно мнозинство на парламентарните избори в Полша миналия месец. Въпреки победата, ПиС получи „само“ 43,6% от вота, което, според Politico, показва, че силен кандидат на обединената опозиция може да й се противопостави успешно. \r\nВисокият профил на Туск накара много политици от опозицията да не искат да го предизвикват. Сега, когато той е навън, може да се развие ожесточена битка за номинация. \r\nВъпреки че няма да се кандидатира, Туск даде да се разбере, че симпатиите му лежат с опозицията. \r\n„Искам да подчертая, че много силно ще подкрепя опозицията на тези избори и ще използвам всяка възможност за укрепване на позицията на Полша в Европа и света“, каза той. \r\nМиналия месец Туск беше номиниран за нов ръководител на дясноцентристката Европейска народна партия (ЕНП). \r\n*** \r\n \r\n  В статия за националния ежедневник  The Telegraph  премиерът на Обединеното кралство Борис Джонсън сравни председателя на опозиционната Лейбъристка партия Джереми Корбин със съветския лидер Йосиф Сталин. \r\n„Трагедията на модерната Лейбъристка партия на Джереми Корбин е, че вътрешно мразят желанието за печалба - и така безконтролно ще повишат данъците, че ще унищожат самата основа на просперитета на страната. Те се преструват, че омразата им е насочена само срещу някои милиардери, но в действителност сочат с пръст към хората с удоволствие и желание за отмъщение, безпрецедентно от времето, когато Сталин преследваше кулаците\". \r\nСтатията на Джонсън е публикувана в деня на официалния старт на предизборната  кампания в страната. В полунощ парламентът бе разпуснат, а в рамките на деня премиерът ще се яви на аудиенция при кралица Елизабет II, след което официално ще обяви началото на кампанията. След гласуването на 12 декември ще бъде избран новият състав на Камарата на общините. Партията, която ще получи най-много гласове, ще получи правото да състави правителство. \r\nС помощта на предсрочни избори Джонсън ще се опита да изведе страната от задънената улица, в който попадна процесът на договаряне на сделка за Брекзит. \r\n*** \r\n \r\n  Централната избирателна комисия (ЦИК) на Косово обработи бюлетините от косовската диаспора, след което стана ясно, че движение „Самоопределение“ печели още едно място в парламента, съобщава електронното издание на прищинския ежедневник  Zeri . \r\nОт 2039 бюлетини, партията на Албин Курти печели 1 154 гласа. На второ място се нарежда Демократическата лига на Косово (ДЛК) с 395, следвана от Демократическата партия на Косово с 276, коалицията „Алианс за бъдещето на Косово\" на Рамуш Харадинай и Социалдемократическата партия със 79 и коалицията около НИСМА с 26 гласа. Говорителят на ЦИК Валмир Елези обясни, че бюлетините на диаспората са преброени, окончателните резултати ще бъдат обявени в рамките на деня, ако не бъдат внесени жалби.  \r\nОт редакцията подчертават, че въз основа на текущите изчисления, „Самоопределение“ се очаква да получи още едно депутатско място в парламента в Прищина. Така партията ще разполага с общо 32. \r\n***", "date": "2019.11.06", "title": "Преглед на международните новини до 13:00 часа (Агенция „Фокус“)"}
{"url": "http://www.focus-news.net/news/2019/11/06/2716930/sdruzhenie-balgarskata-asotsiatsiya-za-rekreatsiya-integratsiya-i-sport-e-priznato-za-natsionalno-predstavitelna-organizatsiya.html", "text": "Правителството призна Сдружение „Българската асоциация за рекреация, интеграция и спорт“ (БАРИС) за национално представителна организация за срок от четири години, съобщиха от  правителствената информационна служба . \r\nОсновните цели на БАРИС са да защитава правата и интересите на своите членове, деятели и хора с увреждания като създава условия за тяхното пълноценно участие в обществото. Акцент в дейността на Сдружението е организиране и провеждане на мероприятия за социално включване чрез спорт на национално ниво, в съответствие с международните ангажименти на БАРИС като член на Международната асоциация за рекреация и спорт. \r\nСдружението осъществява дейности в обществена полза и работи активно за социалното приобщаване на хората с увреждания в България.", "date": "2019.11.06", "title": "Сдружение „Българската асоциация за рекреация, интеграция и спорт” е признато за национално представителна организация"}
{"url": "http://www.focus-news.net/news/2019/11/06/2716925/blagotvoritelnata-kampaniya-operatsiya-plyusheno-meche-se-provezhda-i-v-plevenska-oblast.html", "text": "Благотворителната кампания  „Операция Плюшено мече“  се провежда и в Плевенска област, предаде кореспондент на  Радио „Фокус“ . \"Хора с добри сърца могат да  зарадват за един от най-обичаните празници, Коледа,  деца и младежи в неравностойно положение от социални центрове в област Плевен“, уточнява  Михаела Стойкова, основател на кампанията. Тя добави, че  към момента има заявени коледни желания за подаръци на 175 деца от социални институции в област Плевен. \"Посочени са и конкретните нужди на центровете, в които са настанени децата и младежите. Също така са посочени и възрастта и псевдоним на детето или младежа, за когото се търси дарител за определен коледен подарък“, уточни Михаела Стойкова. Тя добави, че подаръците, които се правят, трябва да са нови, специално закупени за кампанията и празнично опаковани. Подробности за това как да се включват в инициативата могат да се намерят на сайта на инициативата.  \r\n \r\nВиолета КРЪСТЕВА", "date": "2019.11.06", "title": "Благотворителната кампания  „Операция Плюшено мече“  се провежда и в Плевенска област"}
{"url": "http://www.focus-news.net/news/2019/11/06/2716931/pravitelstvoto-vazlozhi-na-mf-da-izvarshva-proverki-za-verifikatsiya-na-razhodi-na-upravlyavashtiya-organ-po-operativna-programa-inovatsii-i-konkurentosposobnost-2014-2020.html", "text": "Правителството възлага на дирекция „Национален фонд“ в Министерството на финансите да извършва проверки за верификация на разходи по Приоритетна ос 5 „Техническа помощ“ на Оперативна програма „Иновации и конкурентоспособност“ 2014-2020, съобщиха от  правителствената информационна служба . \r\nДирекция „Национален фонд“ в Министерството на финансите ще извършва тези проверки съобразно подписано Оперативно споразумение между Министъра на финансите и Министъра на икономиката или оправомощени от тях лица. \r\nС Решението на Правителството и с последващото подписване на Оперативно споразумение ще се осигури адекватно разделение на отговорностите при проверката на разходите по приоритетна ос 5 „Техническа помощ“ на ОП „Иновации и конкурентоспособност” 2014-2020. \r\nПредложените изменения в процеса на верификация на разходите не засягат целите на програмата, финансовата рамка и размера на отпуснатото европейско и национално финансиране и ще осигурят запазване на темпа на изпълнение на програмата.", "date": "2019.11.06", "title": "Правителството възложи на МФ да извършва проверки за верификация на разходи на Управляващия орган по Оперативна програма „Иновации и конкурентоспособност“ 2014-2020"}
{"url": "http://www.focus-news.net/news/2019/11/06/2716934/ivanka-stoyanova-direktor-na-zoopark-varna-43-divi-zhivotni-sa-priyuteni-ot-nachaloto-na-godinata-v-spasitelniya-tsentar-v-morskiya-grad.html", "text": "43 диви животни са приютени от началото на годината в Спасителния център във Варна. Това каза за  Радио „Фокус“ – Варна   Иванка Стоянова, директор на зоологическата градина във Варна.По думите й, варненският зоопарк е дом на много животни, чийто травми не позволяват пускането им в дивата природа. През тази година са били приютени в Спасителния център към зоокъта най-различни животни, сред които -  розов пеликан и 23 бели щъркела. „Наред с тези животни, сме оказали помощ и на други птици и животни, сред които сокол скитник, мишелов, чухал, черношипа ветрушка, червен ангъч, малка белочела гъска, поен лебед, къдроглав и розов пеликан и др“, подчерта Стоянова. Тя допълни, че за 2019-та година животните, които са спасени и са се лекували в Спасителния център в морският град са  най-вече защитени видове птици. „ Около половината от тях са излекувани и освободени обратно в дивата природа. През зимните месеци очакваме да имаме нови пациенти, главно пеликани“, каза в заключение директорът на зоологическата градина във Варна. \r\nДесислава ВАСИЛЕВА", "date": "2019.11.06", "title": "Иванка Стоянова, директор на зоопарк - Варна: 43 диви животни са приютени от началото на годината в Спасителния център в морския град"}
{"url": "http://www.focus-news.net/news/2019/11/06/2716935/ministerskiyat-savet-otpusna-45-mln-lv-za-dopalnitelni-vaznagrazhdeniya-na-direktori-na-detski-gradini-uchilishta-i-tsentrove-za-podkrepa.html", "text": "Министерският съвет отпусна 4 561 692 лв. за изплащане на допълнително възнаграждение за постигнати резултати от директорите на общински детски градини, училища, центрове за подкрепа за личностно развитие и центрове за специална образователна подкрепа, съобщиха от  правителствената информационна служба . От тях 2 056 800 лв. са за 1714 директори на детски градини, 2 356 378 лв. - за 1 941 директори на училища, 140 859 лв. са за 120 директори на центрове за подкрепа за личностно развитие и 7 655 лв. за 7 директори на центрове за специална образователна подкрепа. Средствата се осигуряват за сметка на намаление на утвърдените разходи бюджета на Министерството на образованието и науката за 2019 г.", "date": "2019.11.06", "title": "Министерският съвет отпусна 4,5 млн. лв. за допълнителни възнаграждения на директори на детски градини, училища и центрове за подкрепа"}
{"url": "http://www.focus-news.net/news/2019/11/06/2716933/aktsenti-v-predavaneto-tsarevgrad-tarnov-slavata-i-velichieto-na-balgariya-na-radio-fokus-veliko-tarnovo.html", "text": "Новият генерален план за организация на движението във Велико Търново ще даде визията за решаване на проблемите с трафика за поне две десетилетия напред. Такава е амбицията на проектантите от Института по транспортно строителство и инфраструктура към УАСГ. Повече за всички идеи по транспортния план ще ни разкаже в предаването „Царевград Търнов-славата и величието на България“ на Радио „Фокус“ – Велико Търново главният проектант инж. д-р Христо Грозданов. \r\nВторото издание на изложението за деца и родители Family Days Expo събра близо 50 изложители във Велико Търново в края на миналата седмица. Обзор на събитието, което е без аналог в цяла Северна България и е организирано от Община Велико Търново и фондация Happy Mums, ще направи акушерката Тони Калушкова, която е сред първоначалните организатори. \r\nДнес, на 6 ноември, официално клетва ще положат избраните кметове в община Велико Търново и общинските съветници. На място е наш колега, който ще ни направи част от събитието, след което ще чуете и вече встъпилия в длъжност Даниел Панов с който ще си говорим за избирането му за кмет още на първи тур на местните избори и приоритетите за следващите четири години. \r\nВ последната част, по традиция посветена на историята, ще Ви разкажем книгата на уредника в Регионалния исторически музей в старата столица Тодорка Недева, събрала в себе си историята за търновските кметове от 1877 до 2019 година. \r\nПредаването започва в 17.00 часа на честотите на Радио \"Фокус\" в цялата страна. Водещ е Рени Атанасова. Телефонът за връзка със студиото е 0885 303 375.", "date": "2019.11.06", "title": "Акценти в предаването „Царевград Търнов-славата и величието на България“ на Радио „Фокус“ – Велико Търново"}
{"url": "http://www.focus-news.net/news/2019/11/06/2716928/vecherne-novosti-sarbiya-otgovornikat-za-ogranichitelnite-merki-sreshtu-ruskiya-orazheen-sektor-na-darzhavniya-departament-pristiga-v-belgrad-za-da-zaplashva-sas-sanktsii.html", "text": "В петък в Белград пристига Томас Зарзецки, който ръководи Работна група 231 на американския Държавен департамент, отговаряща за прилагането на санкциите срещу руския военен сектор и онези, които си сътрудничат с него, съобщава белградският ежедневник  „Вечерне новости“ . \r\nТемата на срещите му със сръбските представители вероятно са заплахи за санкции, които могат да бъдат наложени на Белград заради военното сътрудничество с Москва, което вече бе споменато от специалния представител на САЩ за Западните Балкани Матю Палмър. \r\nВизитата на Зарзецки е насрочена веднага след като Сърбия обяви, че е купила руските системи за противовъздушна отбрана (ПВО) „Панцир-С“. В правомощията на неговия отдел, който прилага „Закона за противодействие на противниците на Америка чрез санкции“, е да наказва отделни лица, компании или държави, за които е установено, че умишлено са участвали в „значителен обмен“ с военния и разузнавателния сектор на Руската Федерация. \r\nТози документ съдържа и списък на компаниите в руската индустрия, с които е забранено сътрудничеството според американските регулации. Този списък може да послужи като основа за Америка да наложи санкции на Белград, ако счете обмена на Сърбия с Русия в отбранителната промишленост за „значителен“. \r\nА именно, сред „забранените“ фирми са няколко компании, с които Сърбия си сътрудничи или закупува военна техника. Там са КБП, бюрото което проектира „Панцир“, но също и „Микоян“, производителят на самолетите МиГ –които Сърбия също закупи, както и публичното дружество РОЕ, чрез което се извършват всички продажби на руско оръжие и военна техника. \r\nЧерният списък включва и руската компания за вертолети, която интегрира разработването и производството на повечето видове хеликоптери и известен институт в Казан, който произвежда вертолетите Ми-17, които Белград купи от Русия, а също и Ми-35 („убиеца на танкове“), които Сърбия поръча и чиято доставка в следващите две години. \r\nМатю Палмър, който беше на балканска обиколка в последните дни, заяви в Скопие, че „има възможност придобиването на специфични руски системи от Сърбия да доведе до въвеждането на санкции“.  \r\nМинистърът на външните работи на Сърбия Ивица Дачич, който се срещна с Палмър, обаче заяви, че няма основание за налагане на ограничителни мерки заради покупката на руско оръжие. \r\n„Не сме глупави да не знаем какво е позволено“, заяви Дачич. \r\n \r\nПревод и редакция:", "date": "2019.11.06", "title": "„Вечерне новости“ (Сърбия): Отговорникът за ограничителните мерки срещу руския оръжеен сектор на Държавния департамент пристига в Белград, за да заплашва със санкции"}
{"url": "http://www.focus-news.net/news/2019/11/06/2716932/vladimir-putin-rusiya-pritezhava-orazhiya-bez-analozi-v-sveta-no-nyama-da-zaplashvame-nikogo.html", "text": "Русия ще продължи да надгражда своя отбранителен потенциал, но е готова да направи всичко, за да подпомогне „процеса на разоръжаване“. Това заяви държавният глава на страната Владимир Путин на среща с висши офицери и прокурори по повод назначаването им на по-високи длъжности и отличаването им с най-високите за тях звания, предава  TACC . \r\n„Нашата армия и флот доказаха готовността си, възнамеряваме да надградим своя отбранителен потенциал и да поставим на бойно дежурство системи за сигнализация от хиперзвукови, лазерни и други съвременни оръжия, които другите държави все още нямат\", поясни Путин. Но това, отбеляза президентът, „не е причина Русия да заплашва никого“. \r\n„Напротив, ние сме готови да направим всичко по силите си, за да прокараме процеса на разоръжаване, като вземем предвид най-новите ни оръжейни системи, чиято задача е единствено да гарантира сигурността, като отчита нарастващите заплахи за нас\", подчерта държавният глава на Руската федерация. \r\n \r\n . \r\n \r\n \r\n Тереза Герова", "date": "2019.11.06", "title": "Владимир Путин: Русия притежава оръжия без аналози в света, но няма да заплашваме никого"}
{"url": "http://www.focus-news.net/news/2019/11/06/2716923/dom-pametnik-yordan-yovkov-v-dobrich-prodalzhava-i-razviva-plodotvornata-traditsiya-na-kulturen-obmen-chrez-mobilni-izlozhbi-v-razlichni-balgarski-gradove.html", "text": "Дом-паметник „Йордан Йовков“ в Добрич продължава и развива плодотворната традиция на културен обмен чрез мобилни изложби в различни български градове. Този месец мобилната изложба „Пътуване из света на Йордан Йовков“, дело на екипа на Регионален исторически музей – Добрич, гостува на СУ „Васил Левски“ в град Елин Пелин. Това съобщи Магдалена Трифонова, уредник в отдел „Литература“ в музея, предаде кореспондентът на  Радио „Фокус” – Варна . „В навечерието на Деня на народните будители от Средно училище (СУ) „Васил Левски“ в град Елин Пелин, област София, се обадиха в Регионалния исторически музей в Добрич с една много интересна покана или по-скоро с едно интересно желание. Учителите по български език и литература от споменатото училище имаха намерение за Деня на народните будители да открият изложбата „Пътуване из света на Йордан Йовков“. Освен това се бяха досетили, че през месец ноември се отбелязва и годишнина от рождението на писателя. Искаха да съчетаят двете мероприятия или двата ноемврийски празника в едно. Разбира се затова беше необходима по-голяма организация и предварително да се придвижат нещата. И в средата на месец октомври изложбата отпътува към град Елин Пелин. Така на пръв поглед Йовков „гостува“ на Елин Пелин, на своя съперник по литературно перо. Получи се много интересно. Научихме, че на самото откриване на изложбата е присъствал министърът на просветата Красимир Вълчев. Останахме очаровани от вниманието, от ръководството на училището, от педагогическия екип, който така присърце е приел самото мероприятие и е организирал в един по-широк мащаб събитието, представяйки живота и творчеството на писателя“, разказа Магдалена Трифонова.  Тя допълни, че инициативите на педагозите и на учителския екип в това училище продължават. Предстои чрез открит урок – в един от учебните коридори, където е представена изложбата за Йовков, да бъде отбелязано неговото рождение (на 9 ноември по стар стил и 21 ноември по нов стил) в присъствието на широка аудитория, не само ученици, но и граждани на Елин Пелин. Акцент в открития урок ще бъдат Йовковите герои – чудаци, носители и пазители на надеждата и добротата. „Щастливи сме, че нашата изложба, една от първите изложби за Йовков, която е мобилна, гостува многократно почти в цяла България. Този път интерес към нея прояви училище и тук поводът беше много мил,  много персонален. Останахме приятно изненадани, признавам си от екипа на Дом-паметник „Йордан Йовков“, от това какво се случва в едно съвременно училище, когато на пръв поглед всички критикуват учителите, критикуват учебния процес. Ние виждаме обаче една хубава страна, която е като надежда, както тя присъства в разказите на Йовков. Вярваме, че с нашите мобилни изложби като едни бели лястовичка ще пръскаме надежда и познания сред младото поколение“, каза Магдалена Трифонова. \r\n  \r\nЖулиета НИКОЛОВА", "date": "2019.11.06", "title": "Дом-паметник „Йордан Йовков“ в Добрич продължава и развива плодотворната традиция на културен обмен чрез мобилни изложби в различни български градове"}
{"url": "http://www.focus-news.net/news/2019/11/06/2716936/elena-poptodorova-asotsiatsiya-na-atlanticheskiya-dogovor-vazhen-znak-e-provezhdaneto-na-sreshtata-na-varha-na-nato-tochno-v-london.html", "text": "Важен знак е провеждането на Срещата на върха на НАТО точно в Лондон. Това каза в интервю за  Агенция „Фокус“   вицепрезидентът на Асоциацията на атлантическия договор и бивш посланик в САЩ Елена Поптодорова. Тя подчерта, че предстоящата в началото на декември среща на правителствените и държавните ръководители от НАТО ще е по-различна от тези, които обичайно са се провеждали, тъй като символиката в нея е голяма. „Тя има и символично значение, защото се провежда в Лондон точно във времето на напускането на Великобритания на ЕС. И очевидно символното значение на срещата е да се подчертае принадлежността на Обединеното кралство към Северноатлантическия договор. И това е знак, че напускането на ЕС в никакъв случай няма да означава накърняване, намаляване или калибриране на ангажиментите на Великобритания към НАТО“, посочи Поптодорова. Тя припомни, че още една такава знаменателна среща на най-високо равнище в Лондон именно е била проведена и през 1990 година. „Тогава се прие декларация за трансформиране на Алианса след падането на Берлинската стена. Така че има много символика и препратки“, добави още Поптодорова.  \r\n \r\n Пълния текст на интервюто четете по-късно в „Мнение“ \r\nТеодора ПАВЛОВА", "date": "2019.11.06", "title": "Елена Поптодорова, Асоциация на атлантическия договор: Важен знак е провеждането на Срещата на върха на НАТО точно в Лондон"}
{"url": "http://www.focus-news.net/news/2019/11/06/2716937/gd-granichna-politsiya-intenziven-e-trafikat-za-tovarni-avtomobili-na-izhod-na-gkpp-kapitan-andreevo-lesovo-i-dunav-most-2.html", "text": "Интензивен е трафикът за товарни автомобили на изход на ГКПП „Капитан Андреево“, „Лесово“ и „Дунав мост 2“. Това съобщиха от  ГД „Гранична полиция“ . Информацията за трафика на граничните пунктове е към 13.00 часа. На границата със Сърбия, Северна Македония и Гърция трафикът е нормален на всички гранични контролно-пропускателни пунктове.", "date": "2019.11.06", "title": "ГД „Гранична полиция“: Интензивен е трафикът за товарни автомобили на изход на ГКПП „Капитан Андреево“, „Лесово“ и „Дунав мост 2“"}
{"url": "http://www.focus-news.net/news/2019/11/06/2716940/petiyat-zalesitelen-sezon-v-novata-gora-na-sofiya-kray-suhodol-startira-na-9-noemvri.html", "text": "Петият залесителен сезон в “Новата гора на София” край Суходол стартира на 9 ноември в 11 часа и ще продължи до 1 декември 2019 г. това съобщиха от пресцентъра на  Столична община . Акции  по засаждането ще се провеждат през четирите уикенда при благоприятно време. За тези дни ще разкрием временна автобусна линия  с номер 56 А. Автобусите ще тръгва от спирка Вардар и ще отвежда желаещите до терена за залесяване. Те ще се движат от 10.00 до 16. 30 часа на интервал от един час. И през този сезон ще разчитаме на доброволци , за да изградим заедно зеления филтър на София.   \r\nПрез този сезон очакваме голяма активност, която ни бе подсказана чрез многобройните обаждания и писма с желание за участие в залесителните дейности. На терена ще има експерти от ОП „Общински гори“ , които ще напътстват доброволците при засаждане на фиданките. Осигурени са ръкавици и инструменти . Информация за хода на кампанията ще публикуваме на страницата на Столична община и във Фейсбук страниците  на “Зелени решения за София“ и „Новата гора на София“.", "date": "2019.11.06", "title": "Петият залесителен сезон в “Новата гора на София” край Суходол стартира на 9 ноември"}
{"url": "http://www.focus-news.net/news/2019/11/06/2716939/ministerskiyat-savet-odobri-promeni-v-spisaka-na-republikanskite-patishta.html", "text": "Министерският съвет обяви за публична общинска собственост пътен участък от републикански път III-488 п.к. Градец - Градец - Ичера - Сливен, с дължина 5,930 км на територията на гр. Сливен. Промяната се извършва по предложение на община Сливен, съобщиха от  правителствената информационна служба . \r\nИзменя се и списъкът на републиканските пътища, като наименованието на републикански път III-488 се променя на „Градец - Ичера - Сливен - Сотиря - /о.п.Сливен - Лозенец/“. От списъка на републиканските пътища се заличава републикански път III-6007 (о.п. Сливен - Лозенец) - Сотиря - (Ичера - Сливен). \r\nПредложените промени ще осигурят на общинската администрация по-голяма самостоятелност при изпълнението на целенасочени промени в организацията на движение в гр. Сливен, да контролира и управлява движението по проблемните, с висока интензивност на движение и натоварени почти през цялото денонощие централни булеварди и улици в града.", "date": "2019.11.06", "title": "Министерският съвет одобри промени в списъка на републиканските пътища"}
{"url": "http://www.focus-news.net/news/2019/11/06/2716944/pravitelstvoto-odobri-sporazumenie-za-izvarshvane-na-pregled-na-investitsionnata-politika-na-stranata-ni-ot-oisr.html", "text": "Правителството одобри Споразумение за извършване на Преглед на инвестиционната политика на страната ни от Организацията за икономическо сътрудничество и развитие (ОИСР), съобщиха от  правителствената информационна служба . \r\nОсъществяването на Прегледа на инвестиционната политика на страната ни е задължителна стъпка по пътя на членството на България в ОИСР. В края на 2017 година правителството потвърди сътрудничеството на България с ОИСР и конкретизира действията, които страната ни следва да предприеме за присъединяване. Едно от тях е именно Прегледът на инвестиционната политика, който представлява доклад, изготвен на основа на Рамката за инвестиционната политика (OECD Policy Framework for Investment) и Декларацията на ОИСР относно международните инвестиции и мултинационалните предприятия. Прегледът има широк подход към подобряване на инвестиционния климат и обикновено включва глави за регулирането и защитата на инвестициите, за насърчаването на инвестициите и други. \r\nЦелта на Прегледа е да мобилизира повече частни инвестиции, които да подпомогнат икономическия растеж и устойчивото развитие на страната и да допринесат за икономическото и социално благоденствие. Той изпраща позитивен знак към инвеститорите за стабилността на икономиката в България.", "date": "2019.11.06", "title": "Правителството одобри Споразумение за извършване на Преглед на инвестиционната политика на страната ни от ОИСР"}
{"url": "http://www.focus-news.net/news/2019/11/06/2716938/pravitelstvoto-uvelichi-pokazatelya-po-byudzheta-na-ministerstvoto-na-turizma-za-maksimalen-razmer-na-novite-zadalzheniya-za-razhodi.html", "text": "Правителството увеличи показателя по бюджета на Министерството на туризма за максимален размер на новите задължения за разходи, които могат да бъдат натрупани през 2019 г. със сума в размер до 2 427,8 хил. лв., съобщиха от  правителствената информационна служба . \r\nТази сума представлява плащания по две групи договори, извършени изцяло от бюджета на Министерството на туризма за 2018 г., които по силата на действащите към момента методологични изисквания, са предвидени за отразяване в отчета за 2019 г., тъй като тогава настъпва цялостното изпълнение на предмета на договорите.  \r\nПромяната се налага, за да бъдат спазени новите методологични изисквания на Министерството на финансите в сила от 1 януари 2019 г., според които плащания по бюджета от предходната година вече не следва да бъдат част от отчета за текущата. \r\nПриетият нормативен акт не води до въздействие върху държавния бюджет и до допълнителни разходи по бюджета на Министерството на туризма за 2019 г.", "date": "2019.11.06", "title": "Правителството увеличи показателя по бюджета на Министерството на туризма за максимален размер на новите задължения за разходи"}
{"url": "http://www.focus-news.net/news/2019/11/06/2716943/d-r-petya-balulova-rzi-sliven-rzi-sliven-shte-obzhalva-reshenieto-na-sada-po-deloto-za-diskriminatsiya-za-nevaksiniranoto-dete.html", "text": "РЗИ  - Сливен ще обжалва решението на съда по делото за дискриминация за  неваксинираното дете на отец Евгений Янакиев. Това съобщи пред журналисти д-р Петя Балулова- директор на РЗИ- Сливен, предаде репортер на Радио \"Фокус\" - Сливен. Съдът се произнесе в полза на свещеника, който се жалва, че,заради липса на ваксини, синът му не е допуснат да посещава детска градина . \"Категорично смятам, че това решение не е правилно, незаконосъобразно и ще го обжалваме. Не може когато се упражнява държавен здравен контрол в съответствие с националното законодателство да има такова решение. Така , към момента няма никаква промяна и не може изобщо да има разколебаване по отношение на важността на ваксините и по отношение на националното законодателство\", заяви д-р Балулова. \" \r\n \r\nОтец Евгений спечели дело срещу РЗИ заради това, че неваксинираното му дете не се допуска на детска градина Според свещеника, отказът на здравните власти да допуснат детето в детската градина е форма на дикрминация спрямо него. „Налице е дискриминация, защото в детските градини има много неваксинирани деца по медицински показания. В същото време моят син не се допуска“, коментира той. Ако при обжалването решението не бъде в негова полза, делото ще отиде във Върховния административен съд.", "date": "2019.11.06", "title": "Д-р Петя Балулова, РЗИ- Сливен: РЗИ  - Сливен ще обжалва решението на съда по делото за дискриминация за  неваксинираното дете"}
{"url": "http://www.focus-news.net/news/2019/11/06/2716941/pravitelstvoto-se-razporedi-s-imoti.html", "text": "За нуждите на Гранично полицейско управление - Петрич при Регионална дирекция „Гранична полиция“ - гр. Смолян“ ще бъдат изградени ремонтна и складова база и техническа инфраструктура, съобщиха от  правителствената информационна служба . Това ще стане възможно след като с решение на правителството е разрешено провеждане на процедура за промяна на предназначението на държавен имот с площ 21 282 кв.м. в гр. Петрич за „специален обект“. Към момента имотът е предвиден за озеленяване. Съгласно Закона за устройство на територията има възможност за промяна предназначението на територии или на части от тях, предвидени в общите или в подробните устройствени планове на урбанизираните територии за озеленени площи, които не са реализирани, с цел изграждане на елементи на техническата инфраструктура или на специални обекти, свързани с отбраната и сигурността на страната. На терена не е реализирано озеленяване вече години наред. \r\n„БДЖ-Товарни превози“ ЕООД ще продаде чрез пряко договаряне девет апартамента в страната. Осем от тях се намират в гр. Белослав, област Варна, и един е в гр. Велинград, област Пазарджик. Тяхната продажба ще се осъществи с настанените в апартаментите наематели. С продажбата на недвижимите имоти, „БДЖ-Товарни превози“ ЕООД ще се разпореди възмездно с активи, които не са необходими за дейността на дружеството и от управлението на които няма съществена икономическа полза. \r\nНа община Пловдив се предоставя безвъзмездно правото на собственост върху част от имот - публична държавна собственост, ползван от Професионалната гимназия по хранителни технологии и техника - гр. Пловдив за образователни дейности. Досега гимназията е била публична държавна собственост, управлявана от Министерството на земеделието, храните и горите като неин принципал. Учебното заведение е с отпаднала за ведомството необходимост. \r\nОбщина Бургас получава правото на собственост върху четиридесет и девет имота - държавна собственост. Те се намират в местността „Рибарско пристанище“ (бивша местност „Ченгене скеле“), кв. Крайморие, град Бургас. Имотите ще бъдат използвани за изграждане на съоръжения на инженерната инфраструктура, улична мрежа, алеи и озеленяване, пречиствателна станция за отпадни води и др. Строителните дейности, които община Бургас ще реализира в тях, ще бъдат насочени към осигуряване на подкрепяща среда за развитие на рибарството и съхранение на местната културна идентичност, както и за отдих на населението и гостите на общината.  \r\nСъгласно друго правителствено решение, Министерският съвет обяви имот-публична държавна собственост, за частна държавна собственост и даде съгласие за апортиране на имоти в капитала на „Автомагистрали“ ЕАД, гр. София. С решението се увеличава капиталът на дружеството чрез записване на нови акции от държавата при вписване на два имота, които са с отпаднала необходимост за Агенция „Пътна инфраструктура“. Единият от тях се намира в с. Дражево и представлява терен с площ 7993 кв. м и сграда в него, а другият – в с. Долна Диканя, е с площ 2149 кв. м и изградена сграда - кантон в него. С предоставянето на имотите „Автомагистрали“ ЕАД ще има по-добри условия за изпълнение на договорите за ремонт и поддръжка на пътни участъци от автомагистралите „Струма“ и „Тракия“.", "date": "2019.11.06", "title": "Правителството се разпореди с имоти"}
{"url": "http://www.focus-news.net/news/2019/11/06/2716945/balgariya-i-vietnam-shte-zadalbochat-satrudnichestvoto-si-v-sferata-na-obrazovanieto.html", "text": "Министерският съвет одобри проект на Споразумение за сътрудничество в областта на образованието между правителството на Република България и правителството на Социалистическа република Виетнам за периода 2019 - 2023 година, съобщиха от  правителствената информационна служба . \r\nВ проекта на документа са обхванати всички аспекти на динамичното развитие на двустранното сътрудничество в областта на образованието през последните години и са конкретизирани формите на сътрудничество, които предвиждат обмен на добри практики в областта на планирането, управлението и развитието на образованието, насърчаване на прякото сътрудничество между образователните институции. \r\nПосочени са квотите за обмен на студенти, докторанти, специализанти, както и за осъществяване на езикови специализации. Предоставя се възможност за размяна на реципрочна основа на лектори по виетнамски й български език. \r\nНасърчава се установяването на непосредствени връзки между средните и висшите училища в двете страни за обмен на опит в областта на управлението на учебния процес, за съвместни проекти, включително и за изпълнение на проекти по програма Еразъм+, както и за изучаване на историята, географията, езика, литературата и традициите на двете страни.", "date": "2019.11.06", "title": "България и Виетнам ще задълбочат сътрудничеството си в сферата на образованието"}
{"url": "http://www.focus-news.net/news/2019/11/06/2716948/afp-makron-opredeli-kato-seriozni-resheniyata-na-iran-za-svpd.html", "text": "Държавният глава на Франция Еманюел Макрон определи решенията на Иран за ново съкращаване на ангажиментите по Съвместния всеобхватен план за действие (СВПД) за ядрената програма на страната като „сериозни“, предава  AFP . \r\n„Ще проведа дискусии в следващите дни, включително с иранците. Колективно трябва да извлечем последствията\", заяви Макрон на пресконференция в Пекин, където пристигна на посещение.   \r\nВъв вторник иранският президент Хасан Роухани обяви, че Техеран ще възобнови обогатяването на уран в подземен завод южно от столицата. \r\n \r\n Тереза Герова", "date": "2019.11.06", "title": "AFP: Макрон определи като „сериозни\" решенията на Иран за СВПД"}
{"url": "http://www.focus-news.net/news/2019/11/06/2716947/balgariya-i-turtsiya-shte-zadalbochat-satrudnichestvoto-si-v-oblastta-na-mladezhta-i-sporta.html", "text": "Правителството одобри проект на Меморандум за разбирателство за сътрудничество в областта на младежта и спорта между Министерството на младежта и спорта на Република България и Министерството на младежта и спорта на Република Турция, съобщиха от  правителствената информационна служба . \r\nВ областта на младежта целите на Меморандума са да бъдат организирани програми за младежки обмен и да бъдат популяризирани взаимни доброволчески проекти, също така да се осъществяват взаимни посещения на компетентни младежки органи и експерти, както и обмен на опит и знания за развитието на младежкото лидерство, предприемачеството, иновациите и младежките лагери и осигуряване на взаимно участие на младежи в курсове, младежки конференции, симпозиуми и академични програми, организирани в двете държави. \r\nВ областта на спорта двете страни ще насърчават обмена на опит и сътрудничество между треньори, експерти, специалисти и изследователи в областта на спорта за високи постижения, спорта за всички, спортната наука, спортната медицина и спортното право. Ще се подпомага взаимното популяризиране на спортно-туристическия потенциал и възможности на двете страни, както и сътрудничеството в борбата срещу допинга в спорта.", "date": "2019.11.06", "title": "България и Турция ще задълбочат сътрудничеството си в областта на младежта и спорта"}
{"url": "http://www.focus-news.net/news/2019/11/06/2716949/", "text": "Община Пловдив участва на юбилейното издание на Международната туристическа борса „World Travel Market“ (WTM) в британската столица Лондон. Това съобщиха за  Радио „Фокус“ – Пловдив  от Дирекция „Култура и културно наследство“ към Общината. Изложението се провежда от 4 до 6 ноември за 40-ти път и е най-голямото в света за професионалисти в туристическата индустрия. България участва с национален щанд на площ от почти 300 кв.м. под слогана „Bulgaria – a Discovery to Share“, на който освен Министерството на туризма се представят още 26 участника. \r\nМинистърът на туризма Николина Ангелкова поздрави всички участници на българския щанд, сред които представители на общини, туроператори, туристически агенти и места за настаняване. \r\nОсновен акцент в представянето на Пловдив е културно-историческото наследство с възможностите му за съчетаване със специализирани форми на туризъм: винен, гурме и други. На щанда гостите и участниците бяха посрещнати с нова стилна визия на рекламните материали. Интерес сред посетителите предизвика обновената винена карта, която дава информация и визуална представа за винарските изби, предлагащи турове и беседи, по време на които туристите научават повече за производството на вино, за местните винени сортове, за хилядолетната винена история и традициите на Пловдивския регион. \r\nВ дните на световното изложение гостите могат да получат информация за една от най-очакваните туристически атракции – Епископската базилика на древния Филипопол, както и за разкрити ценни артефакти на Античния форум, обявен за паметник на културата с национално значение. \r\nЕпископската базилика бе представена предпремиерно през месец септември и се очаква да отвори врати за посещения в началото на активния туристически сезон на 2020 година/ Археологическото проучване и консервационно-реставрационните дейности на проекта се осъществяват съвместно от фондация „Америка за България“ и Община Пловдив. \r\nЧрез глобалния си обхват и повече от 5000 изложители от цял свят, WTM London създава бизнес възможности, предоставяйки на клиентите качествено съдържание, контакти и общности. През 2018 г. броят на участниците се е увеличил с 3% до над 51 400 в сравнение с 2017 година (около 49 680). Общият брой посещения за трите дни на борсата за професионалисти е достигнал близо 89 000. Представителите на международни медии са се увеличили до 2 700. Очаква се тазгодишното издание на World Travel Market да привлече още по-голям интерес.", "date": "2019.11.06", "title": "Община Пловдив участва на най-голямата в света туристическа борса за професионалисти в туристическата индустрия"}
{"url": "http://www.focus-news.net/news/2019/11/06/2716942/elena-poptodorova-asotsiatsiya-na-atlanticheskiya-dogovor-ruskata-zaplaha-shte-e-osnovna-tema-na-sreshtata-na-varha-na-nato.html", "text": "Руската заплаха ще е основна тема на Срещата на върха на НАТО. Това каза в интервю за  Агенция „Фокус“   вицепрезидентът на Асоциацията на атлантическия договор и бивш посланик в САЩ Елена Поптодорова.  Те посочи, че към момента предизвикателствата пред Алианса са били очертавани на работно ниво в предходни срещи на НАТО. Сега те ще придобият един обобщен вид и ще бъдат и обсъждани, и санкционирани от самите правителствени, държавни ръководители. На първо място това разбира се е руската заплаха, киберсигурността, разрастването на хибридната война“, добави тя. Поптодорова припомни, че последното лято е донесло поредица от случаи на  хибридна намеса от руска страна в няколко европейски държави. „Интерференция от руска страна в Германия, Франция, Швейцария. В Швейцария дори се наложи отиването на Сергей Лавров за регулиране на случая, на скандала. Естония. България най-накрая постави темата на масата. Така че без съмнение темата за Русия ще бъде постоянна“, допълни още тя. \r\n \r\n Пълния текст на интервюто четете по-късно в „Мнение“ \r\n \r\nТеодора ПАВЛОВА", "date": "2019.11.06", "title": "Елена Поптодорова, Асоциация на атлантическия договор: Руската заплаха ще е основна тема на Срещата на върха на НАТО"}
{"url": "http://www.focus-news.net/news/2019/11/06/2716951/sport-dzhaka-poveche-nyama-da-bade-kapitan-na-arsenal.html", "text": "Мениджърът на Арсенал Унай Емери реши да отнеме капитанската лента на Гранит Джака, след като швейцарецът влезе в конфликт с феновете на отбора след мача с Кристъл Палас (2:2). 27-годишният футболист беше освиркан от привържениците на собствения си отбор, а той им отговори с нецензурни реплики. Впоследствие Джака бе изваден от групата за следващите два мача. Халфът няма да бъде част от групата и за днешното гостуване на Витория (Гимараеш) от Лига Европа. Титулярен капитан на Арсенал вече ще бъде Пиер-Емерик Обамеянг.", "date": "2019.11.06", "title": "Спорт: Джака повече няма да бъде капитан на Арсенал"}
{"url": "http://www.focus-news.net/news/2019/11/06/2716950/balgariya-nastoyava-za-zapazvane-na-prilaganeto-na-prehodnata-natsionalna-pomosht-na-niva-ne-po-niski-ot-2020-g-v-prehodniya-period-predi-startirane-na-novata-osp.html", "text": "Европейската комисия представи преходните правила за Обща селскостопанска политика след 2020 г. Това стана по време на заседанията на Специалния комитет по селско стопанство и на Комисията по земеделие в Европейския парламент, съобщиха от пресцентъра на  МЗХ . Предложението е за преходен период от една година, като рамката се базира до голяма степен на съществуващите правила, но допуска използването на средства от бюджета за следващия период. Целта е да се осигури непрекъснатост и сигурност на предоставянето на подкрепата на европейските фермери за 2021 година.  \r\nПо отношение на директните плащания е предвидена опция за държавите членки да продължат процеса на вътрешна конвергенция след 2019 г. В предложението за преходен период е осигурено продължението на плащанията по СЕПП, както и останалите схеми, финансирани от Европейския фонд за гарантиране на земеделието (ЕФГЗ). Европейската комисия предлага прекратяване на схемите за преходна национална помощ, като обясни това с преходния характер на схемите до края на 2020 г. \r\nБългария възрази на предложението за отпадане на преходната национална помощ в преходните разпоредби. Страната ни изразява категорична позиция за запазване на прилагането на преходната национална помощ на нива, не по-ниски от 2020 г.  \r\nПо отношение на Програмата за развитие на селските райони е възможно удължаване на настоящия програмен период 2014-2020 за една година в съответствие с Многогодишната финансова рамка за 2021-2027 г.. Това гарантира, че многогодишните ангажименти от настоящия програмен период могат да продължат и в новия програмен период. \r\nПреходните правила следва да бъдат одобрени в рамките на съ-законодателна процедура, която се очаква да продължи до лятото на 2020 г. като техническият преглед в работните формати на Съвета стартира тази седмица. Предложенията ще бъдат разгледани и в рамките на предстоящото заседание на Съвета на министрите на Европейския съюз.", "date": "2019.11.06", "title": "България настоява за запазване на прилагането на преходната национална помощ на нива, не по-ниски от 2020 г. в преходния период, преди стартиране на новата ОСП"}
{"url": "http://www.focus-news.net/news/2019/11/06/2716953/blizo-500-000-dushi-s-uvrezhdaniya-sa-poluchili-podkrepa-ot-darzhavniya-byudzhet-prez-2018-g.html", "text": "Близо 500 000 души с увреждания са получили подкрепа със средства от държавния бюджет през 2018 г. За добавки за социална интеграция през същата година са били платени 151 568 051 лв., съобщиха от  правителствената информационна служба . Това се посочва в Доклада за изпълнението на Националната стратегия за хората с увреждания в периода 2016-2018 г., който беше одобрен от правителството. \r\nДокументът отразява постигнатите резултатите в изпълнението на държавната политика за хората с увреждания по посочените в националната стратегия ключови приоритети до 2020 г. Те са свързани с осигуряване на достъп до среда за живеене, качествено образование и здравни услуги, заетост, възможности за спорт, отдих, туризъм и участие в културния живот. \r\nАкцентът в доклада е поставен върху изпълнението на Закона за интеграция на хората с увреждания, който регламентира институционалната рамка, стратегическите и оперативни документи за управление на политиката за интеграция на хората с увреждания и върху реализираните дейности по приоритета „Хората с увреждания - пълноправни членове на обществото“ по време на Българското председателство на Съвета на Европейския съюз. \r\nДокладът отчита също дейността на Националния съвет за интеграция на хората с увреждания към Министерския съвет, който е консултативен орган при осъществяване на политиката за хора с увреждания, както и на сътрудничество и координация между централните и териториалните органи на изпълнителната власт и структурите на гражданското общество.", "date": "2019.11.06", "title": "Близо 500 000 души с увреждания са получили подкрепа от държавния бюджет през 2018 г."}
{"url": "http://www.focus-news.net/news/2019/11/06/2716946/neli-doncheva-rakovoditel-praktika-gori-wwf-choveshkite-deystviya-sa-nay-znachimiyat-faktor-vliyaesht-otritsatelno-na-okolnata-sreda.html", "text": "Човешките действия са най-значимият фактор влияещ отрицателно на околната среда. Това каза в интервю за  Агенция „Фокус“  Нели Дончева, ръководител практика „Гори“, WWF във връзка с Международния ден на околната среда – 6 ноември. „Факторите, които влияят на околната среда са много, но не бива да пропускаме човешките действия. Те са най-значимият фактор. Природна среда може да има и без човека, ние сме част от тази среда и трябва да съобразим действията си с различни тенденции, които наблюдаваме напоследък все по-често“, добави Дончева. По думите и тези тенденции са свързани най-вече с глобалните проблеми в климата. „Всички сме свидетели и си спомняме пожарите от тази година, включително и в България, да не говорим за големите горски пожари в Амазония, Сибир, Австралия и на други места по света. Замърсяването на въздуха, водите, обезлесяването, човекът трябва да преразгледа начина, по който се отнася към природата и да се предприемат конкретни действия да се запази природната среда“, обясни още ръководителят на практика „Гори“, WWF. Дончева посочи, че международната организация WWF се стреми да дава пример с конкретни действия за опазване на околната среда. „Работим доста усилено по възстановяване на някои приоритетни горски обитания, като речните гори, например. Проучваме, картираме и търсим начин за опазване на най-старите гори в България. Работим за това да се променят и подобрят дейностите свързани с управление на горските територии. В това число въвеждане на отговорни горски практики и международни стандарти за сертифициране на горските територии, които са много взискателни“, допълни още Нели Дончева. \r\nВиолета СИМЕОНОВА  \r\n \r\n Пълния текст на интервюто четете по-късно в „Мнение”", "date": "2019.11.06", "title": "Нели Дончева, ръководител практика „Гори“, WWF: Човешките действия са най-значимият фактор влияещ отрицателно на околната среда"}
{"url": "http://www.focus-news.net/news/2019/11/06/2716952/pravitelstvoto-odobri-rezultatite-ot-balgarskoto-uchastie-v-provedeni-zasedaniya-na-saveta-na-es.html", "text": "Правителството одобри резултатите от българското участие в заседанието на Съвета на ЕС по икономически и финансови въпроси (ЕКОФИН), което се проведе на 10 октомври в Люксембург, съобщиха от  правителствената информационна служба . По време на срещата беше представено предложението на Европейската комисия за рамка за управление на Бюджетния инструмент за конвергенция и конкурентоспособност за еврозоната и държавите във Валутно-курсовия механизъм II, които на доброволен принцип желаят да се присъединят към него. Финансовите министри обмениха мнения по доклада на председателя на групата на високо равнище за европейската финансова архитектура за развитие, обсъдиха прилагането на плана за действие срещу изпирането на пари, както и бъдещите стратегически приоритети в тази област. В тази връзка, Комисията представи новите елементи на преработената методология за идентифициране на високорисковите трети страни. В контекста на Европейския семестър ЕКОФИН проведе обмен на мнения относно извлечените поуки през 2019 г. Председателят на Европейската сметна палата представи годишния доклад за изпълнението на бюджета на ЕС за 2018 г. \r\nСъветът на ЕС по икономически и финансови въпроси предстои да заседава на 8 ноември в Брюксел. Ще бъде обсъдено актуалното състояние на работата на ЕКОФИН, свързана с данъчното облагане на цифровия сектор. В дневния ред на заседанието е включено предложението на финландското председателството Съветът да постигне общ подход относно мерките за подобряване на бизнес средата за акцизните стоки, и по-конкретно алкохола и алкохолните напитки, предаването и обмена на данни за плащания, имащи отношение към ДДС и специалния режим за ДДС за малките предприятия. Очаква се Съветът да приеме заключения относно статистиката на ЕС и относно финансирането на борбата с изменението на климата. На срещата Европейският фискален съвет ще представи годишния си доклад за 2019 г. Членовете на ЕКОФИН ще проведат и съвместен ориентационен дебат с министрите на образованието. \r\nСъвет „Общи въпроси“ проведе заседание на 15 октомври в Люксембург. Обсъдена беше политиката на разширяване и Процеса на стабилизиране и асоцииране, с акцент върху Албания и Република Северна Македония. Сред темите на заседанието бяха също акцентите от дневния ред на октомврийския Европейски съвет (17-18 октомври 2019 г.) -  Многогодишната финансова рамка за 2021-2027 г., изпълнението на Стратегическия дневен ред на ЕС за периода 2019-2024 г. и изменението на климата. Съвет „Общи въпроси“ проведе заседание и по чл. 50.  \r\nСъветът по образование, младеж, култура и спорт на ЕС ще заседава в част „Образование“ на 8 ноември в Брюксел. Ще бъдат проведени дебати на две теми - „Солидна икономическа база за Европа: усилия за постигане на ефективност, ефикасност и качество на образованието и обучението“ и „Изкуственият интелект в образованието и обучението“. Съветът ще приеме и Заключения относно ключовата роля на политиките за учене през целия живот.", "date": "2019.11.06", "title": "Правителството одобри резултатите от българското участие в проведени заседания на Съвета на ЕС"}
{"url": "http://www.focus-news.net/news/2019/11/06/2716958/odobren-e-planat-za-izpalnenie-na-natsionalnata-strategiya-za-horata-s-uvrezhdaniya-za-perioda-2019-2020-g.html", "text": "Подобряване на достъпа на хора с увреждания до публични и жилищни сгради, финансиране на проекти за започване и стартиране на самостоятелна стопанска дейност, стимулиране на работодатели да създават по-добри условия за работници с намалена работоспособност са част от мерките, заложени в Плана за изпълнение на Националната стратегия за хората с увреждания за периода 2019-2020 г., който беше одобрен от правителството, съобщиха от  правителствената информационна служба . \r\nДокументът съдържат конкретни мерки и дейности, съобразно ангажиментите на държавните институции, имащи отношение към политиката за хора с увреждания и прилагането на Конвенцията за правата на хората с увреждания. В Плана са заложени приоритетите в изпълнението на държавната политика в тази област като: осигуряване на достъп до среда за живеене, транспорт и транспортни услуги, информация и комуникации; осигуряване на достъп и приобщаване на всяко дете в образователната система и възможности за обучение през целия живот; осигуряване на ефективен достъп до качествени здравни услуги и др. \r\nВ плана се предвиждат по-целенасочени, последователни, координирани и рационални действия и подходи от страна на всички заинтересовани страни, с оглед не само постигане на целите, заложени в Националната стратегия за хората с увреждания, но и във връзка с прилагане на изискванията на Конвенцията за правата на хората с увреждания в Република България.", "date": "2019.11.06", "title": "Одобрен е Планът за изпълнение на Националната стратегия за хората с увреждания  за периода 2019-2020 г."}
{"url": "http://www.focus-news.net/news/2019/11/06/2716954/yavor-gechev-fondatsiya-chetiri-lapi-prez-poslednite-godini-se-uvelichavat-sluchaite-na-zhestokost-spryamo-zhivotni.html", "text": "През последните години се увеличават случаите на жестокост спрямо животни у нас, съобщи за  Радио „Фокус“-Пазарджик  Явор Гечев от Фондация „Четири лапи“. По думите му, особена агресия се регистрира по време на празници, особено между Коледа и Нова година. В повечето случаи агресията е насочена към домашни и бездомни кучета и котки, като най-често те стават жертва на стрелба с огнестрелно оръжие или на отравяне. „Причините за това могат да бъдат различни – от прекомерната употреба на алкохол, до наличието на повече свободно време, което насилниците могат да посветят на планирано отдавна убийство на животно, което по някакъв начин им пречи. Нерядко при употреба на огнестрелно оръжие извършителите разчитат да останат незабелязани,  заради постоянните гърмежи от фойерверки и пиратки. “Един от най-фрапиращите случаи на жестокост спрямо животни по празниците, за които в „Четири лапи“ е получен сигнал, е за кучето Мими, което на 23 декември 2018г бе простреляно от упор в главата от неизвестен извършител в Северния парк в София. Подобен случай на простреляно в главата от ловджии куче в столичния квартал „Бухово“ в навечерието на Нова година предизвика вълна от недоволство в социалните мрежи. „Жертви на насилие са не само бездомни, но и домашни животни. Хубавото е, че напоследък в повечето случаи от полицията реагират адекватно и изпращат на място група за оглед“, каза Гечев. \r\nАлбена ЖИЛЕКОВА", "date": "2019.11.06", "title": "Явор Гечев, Фондация „Четири лапи“: През последните години се увеличават случаите на жестокост спрямо животни"}
{"url": "http://www.focus-news.net/news/2019/11/06/2716960/odobren-e-proekt-na-nota-za-prisaedinyavane-na-ministerstvoto-na-otbranata-kam-tehnicheskoto-sporazumenie-otnosno-upravlenieto-na-shtaba-na-mnogonatsionalna-diviziya-yugoiztok.html", "text": "Правителството одобри проект на Нота за присъединяване на Министерството на отбраната на Република България към Техническото споразумение между Министерството на националната отбрана на Румъния и Върховното главно командване на силите на НАТО в Европа (SHAPE) относно реда за осъществяване на командването и управлението на щаба на многонационална дивизия „Югоизток“, съобщиха от  правителствената информационна служба . \r\nПрисъединяването на Министерството на отбраната на Република България към Техническото споразумение е заключителен етап от процедурата по присъединяване (афилиране) на 2-ра механизирана бригада от състава на Сухопътните войски към щаба на многонационална дивизия „Югоизток“, с цел съвместна подготовка. \r\nАфилирането представлява мирновременно споразумение за провеждане на съвместна подготовка с цел повишаване на способностите и оперативната съвместимост. Същото има съществен принос както за повишаване нивото на подготовката на 2-ра механизирана бригада, така и за гарантиране на сигурността и стабилността в региона на Черно море.", "date": "2019.11.06", "title": "Одобрен е проект на Нота за присъединяване на Министерството на отбраната към техническото споразумение относно управлението на щаба на многонационална дивизия „Югоизток“"}
{"url": "http://www.focus-news.net/news/2019/11/06/2716956/radoslava-murdzheva-prirodozashtitnik-osnovnata-prichina-za-nasilie-nad-zhivotni-se-koreni-vav-vazpitanieto-na-chovek-i-negovite-moralni-tsennosti.html", "text": "Проблемът с агресията към животни е много сериозен и трябва да се погледне много отговорно към него, каза за  Радио „Фокус“ – Пазарджик  Радослава Мурджева, природозащитник от Пазарджик. По думите й, основната причина за тези случаи на насилия се корени във възпитанието на човек и неговите морални ценности.  „По-лошото е, че сме свидетели и на случаи, в които деца малтретират животни, което е показателно за тяхното  възпитание.  Хората, които са решили да се саморазправят с животни, могат да бъдат много изобретателни в агресията си. Те пребиват животни, горят ги живи, тровят ги, влачат ги с коли и каруци и т.н.“, уточни Мурджева. Тя допълни, че хубавото е, че едно малтретирано животно може да се социализира отново, но това е дълъг и труден процес, който изисква търпение и любов от този, който е поел ангажимента. „Пример за това е случаят от пазарджишкото село Мокрище, където питбул беше набеден че е убил дете миналата година, но след като беше поет от природозащитна организация, той се социализира и дори в момента живее с дете в нов дом.  Отношението на хората спрямо животните доказва, че когато се отнасяме добре към някое живо същество, то ни отвръща със същото и показва любов и признателност“, каза също Мурджева. Тя поясни, че Пазарджик е един от градовете с най-много бездомни животни, като голяма част от тях се доказват в покрайнините на  града от съседните села.  Доброволци се стремят да помогнат на животните като ги кастрират и се опитват да им намерят дом, но това изисква много средства, затова изгражданите на приют за бездомни животни е належаща нужда. „Към момента в Пазарджик тече кампания за безплатна кастрация на кучета, но много малко са гражданите  и стопаните на животни, които се възползват. Голя част все още използват методи като умъртвяване на поколение или изхвърлянето му в найлонови торби и кашони на публични места, като начин за справяне с проблема. „Докато мисленето и  действията на хората са в тази посока, агресия ще има, ще има и бездомни животни по улиците“, коментира също Мурджева. \r\nАлбена ЖИЛЕКОВА", "date": "2019.11.06", "title": "Радослава Мурджева, природозащитник: Основната причина за насилие над животни се корени във възпитанието на човек и неговите морални ценности"}
{"url": "http://www.focus-news.net/news/2019/11/06/2716962/pravitelstvoto-odobri-proekt-na-zakon-za-izmenenie-i-dopalnenie-na-zakona-za-platezhnite-uslugi-i-platezhnite-sistemi.html", "text": "Правителството одобри проекта на Закон за изменение и допълнение на Закона за платежните услуги и платежните системи, съобщиха от  правителствената информационна служба . С предлаганите изменения и допълнения се цели прилагане на изискванията на законодателството на Европейския съюз към регулативната рамка за платежните услуги, както и усъвършенстване на нормативната уредба, свързана с обезпечаване на възможността за ефективно упражняване на платежен надзор. \r\nСъс Закона се въвеждат изменения, произтичащи както от прилагането на директивата за платежните услуги във вътрешния пазар (Директива (ЕС) 2015/2366), така и на мерки по отношение на определени такси за презграничните плащания в ЕС и таксите за превалутиране (Регламент (ЕС) 2019/518). Регламентът поставя изискване за изравняването на таксите за презгранични плащания в евро в рамките на ЕС и за плащания в лева в страната, които са на еднаква стойност и с един и същ вальор, и които имат еднакви характеристики по отношение на иницииране, извършване и приключване на плащането. \r\nВ законопроекта са предвидени и някои други изменения, необходимостта от които е установена в рамките на упражняването на платежния надзор и са в резултат на натрупаната практика. Най-съществените промени са: въвеждане на забрана лице, което не притежава лиценз за извършване на дейност по предоставяне на платежни услуги и/или издаване на електронни пари, да използва в своето наименование, в рекламната си или в друга дейност думи, означаващи извършване на такава дейност. Дадена е възможност за надзорния орган регулярно да получава информация за дейността на доставчици на услуги. \r\nПредвидени са мерки за уведомяване на обществеността при издаване на лиценз за извършване на дейност като платежна институция или дружество за електронни пари. Задължават се дружествата за електронни пари да изготвят и предоставят на БНБ отчети за размера на собствения капитал. Предлага се увеличение на размера на предвижданите глоби и имуществени санкции при извършени нарушения и др.  \r\nПредложените промени целят подобряване на регулаторната и на нормативната уредба на платежните услуги и на платежните системи, повишаване на ефективността на платежния надзор и по-добра защита на потребителите на платежни услуги.", "date": "2019.11.06", "title": "Правителството одобри проект на Закон за изменение и допълнение на Закона за платежните услуги и платежните системи"}
{"url": "http://www.focus-news.net/news/2019/11/06/2716963/die-kreiszeitung-bivsh-zatvor-v-germaniya-otvori-vrati-kato-hotel-gostite-spyat-zad-reshetki-i-v-zatvornicheski-uniformi.html", "text": "Историческият затвор в северозападния германски град Фюрстенау отново отвори врати, но като хотел, съобщава регионалният вестник  Die Kreistzeitung . \r\nОтбелязва се, че броят на желаещите да спят зад решетки и в затворнически униформи е огромен, а между тях има дори и току-що венчани брачни двойки. \r\n„Леглата в килиите са с размери 90 на 200 сантиметра и предлагат високо ниво на комфорт\", уверява Вернер Прайс, председател на Археологическото общество в града, което е помогнало за реновирането на бившия затвор. \r\nПри регистрация на рецепцията посетителите получават гащеризони на черно-бели райета, за да бъде преживяването им възможно най-автентично. „Не са задължителни, но мнозина ги обличат“, признава друг член на Археологическото общество във Фюрстенау.  \r\nЗатворът в градчето, разположено близо до Хамбург, е построен през 1720 г. Някога в него са изтърпявали наказанията си множество осъдени, включително убиец, екзекутиран през 1883г. \r\n„Шест килии са превърнати в стаи за гости, а другите две са оставени в първоначалното си състояние, както беше преди, като специфична туристическа атракция\", обяснява Прайс. Цената за нощувка е 45 евро, но ако решите да останете по-дълго, пада до 37 евро на вечер. \r\nХотелът във Фюрстау не е единствен по рода си. Подобни има във Великобритания, Швеция, Турция, САЩ, Австралия, Нидерландия и Словения. \r\n \r\n Тереза Герова", "date": "2019.11.06", "title": "Die Kreiszeitung: Бивш затвор в Германия отвори врати като хотел – гостите спят зад решетки и в затворнически униформи"}
{"url": "http://www.focus-news.net/news/2019/11/06/2716965/pravitelstvoto-odobri-promeni-v-pravilnika-za-prilagane-na-zakona-za-chuzhdentsite-v-republika-balgariya.html", "text": "Министерският съвет прие Постановление за изменение и допълнение на Правилника за прилагане на Закона за чужденците в Република България/ППЗЧРБ/, съобщиха от  правителствената информационна служба .  Измененията произтичат от промените в Закона за чужденците в Република България /ЗЧРБ/ и в Закона за закрила на детето /ЗЗД/, както и от установената необходимост за облекчаване на процедурите при кандидатстване за получаване на право на пребиваване спрямо чужденци от български произход - граждани на трети страни. \r\nС предложената промяна, свързана с измененията на ЗЧРБ, се урежда реда за събиране на семейства и се въвеждат необходимите документи за категорията чужденци с предоставена международна закрила, убежище и временна закрила. Въвежда се и процедура по предоставяне на право на продължително пребиваване у нас на категорията чужденци, получили статут на лица без гражданство, които не отговарят на условията за предоставяне на постоянно или дългосрочно пребиваване. \r\nВъв връзка с измененията на ЗЗД и въведената нова мярка за предоставяне на социални и интегрирани здравно-социални услуги за резидентска грижа на непридружени деца чужденци, е предвидена възможност на такива деца да може да се предоставя статут на продължително пребиваване в България до навършването на 18-годишна възраст. \r\nПрецизирани са и разпоредби, касаещи предоставянето на право на пребиваване на чужденци от български произход, за които отпада съгласуването с Дирекция „Консулски отношения“ -МВнР, на чужденци - научни работници, както и на студенти, приети в редовна форма на обучение във висши училища у нас. В тази връзка е предложено и въвеждането на двуезични образци на заявления, които чужденците подават за предоставяне на право на пребиваване.  \r\nС цел намаляване на административната тежест спрямо чужденците, кандидатстващи за пребиваване на територията на България, се въвежда възможността да не се изисква документ за платена държавна такса, когато информацията за това плащане може да се получи по електронен път.", "date": "2019.11.06", "title": "Правителството одобри промени в Правилника за прилагане на Закона за чужденците в Република България"}
{"url": "http://www.focus-news.net/news/2019/11/06/2716959/vazpitanitsite-na-chetvarta-podgotvitelna-grupa-pri-dg-6-kambanka-v-stara-zagora-organiziraha-praznenstvo-pod-nadslov-balgariya-i-neynite-buditeli.html", "text": "Възпитаниците на Четвърта подготвителна група при ДГ № 6 „Камбанка“ в Стара Загора организираха празненство под надслов „България и нейните будители“. Това съобщиха от пресцентъра на  Общината .  \r\nС много плам децата разказваха за народните будители, допринесли за опазването на българския род, история, просвета и култура.  Те изпяха и емблематични възрожденски песни, които всеки българи носи в сърцето си. \r\nРодителите им пък представиха старозагорци, чиито дела са допринесли за развитието на родния ни град. \r\nГост на празника бе Иванка Сотирова, зам.-кмет на Община Стара Загора. Тя похвали децата за наученото и обясни, че в нашето съвремие също има будители. „Това са Вашите учители, които ежедневно Ви възпитават, обгрижват и обучават“, допълни Сотирова.", "date": "2019.11.06", "title": "Възпитаниците на Четвърта подготвителна група при ДГ № 6 „Камбанка“ в Стара Загора организираха празненство под надслов „България и нейните будители“"}
{"url": "http://www.focus-news.net/news/2019/11/06/2716957/tass-sergey-lavrov-obvini-sasht-v-opit-da-nasarchat-razkol-v-pravoslavniya-svyat.html", "text": "Действията на САЩ за създаване на условия за дискусия за признаването на Православната църква на Украйна (ПЦУ) и подкрепата за тази схизматична структура показват опитите на САЩ да насърчат разкол в целия православен свят. Това подчерта министърът на външните работи на Руската федерация Сергей Лавров след разговори с гръцкия си колега Никос Дендиас в Москва, предава  TACC . \r\nКакто отбеляза Лавров, писмото до предстоятеля на схизматичната църква в Украйна Епифаний от този на Гръцката православна църква, архиепископа на Атина и цяла Гърция Йероним е било предшествано от посещение в Атина от държавния секретар на САЩ Майк Помпео. Според Лавров първият дипломат на Вашингтон „не скри, че сред въпросите, които той е решавал там, е бил и този“. \r\n„Както разбирам, със същата цел американските дипломати пътуват до Атон. Предстоятелят на схизматичната ПЦУ Епифаний публично заяви, че създаването на тази структура не би било възможно без пряката подкрепа на САЩ. И сега става очевидно, че САЩ не искат да се ограничават с това, което вече е направено, а се опитват да насърчат разкола в православния свят като цяло\". \r\nСпоред Лавров външното влияние по въпроси, отнасящи се до Гръцката православна църква и Автокефалната църква на Украйна, е очевидно. „Не съм чувал Гръцката православна църква да е признала официално схизматичната православна църква в Украйна. Чух, че има писмо от архиепископ Йероним, адресирано до водача на схизматиците, но не видях официалното изявление на Гръцката православна църква. По отношение на условията, при които писмото е изпратено, и като цяло в рамките на Гръцката православна църква започна дискусия по този въпрос - да, тук е очевидно външно влияние“, отбеляза първият дипломат на Москва. \r\nМинистърът отбеляза, че църковният въпрос няма да бъде изкуствена пречка в отношенията между Русия и Гърция. „Що се отнася до въздействието на тази ситуация в църковния свят върху междуправителствените, междудържавните отношения между Москва и Атина, ние нямаме желание изкуствено да създаваме проблеми и пречки за развитието на нашето сътрудничество във всички области на взаимно изгодна основа. Още веднъж подчертавам, че в междуправителствените и междудържавните отношения никой няма да създава изкуствени пречки\".  \r\nЛавров също така е приел поканата на гръцкия си колега да посети страната му. „Благодарен съм за поканата да посетя Гърция - ще го направя с удоволствие“. По искане на ТАСС за изясняване на условията на посещението, руският министър заяви, че те ще бъдат „допълнително договорени между външните работи на двете страни“. \r\nПрез юли миналата година гръцкото правителство реши да изгони двама руски дипломати и забрани на още двама да влизат в страната. Атина ги обвини в намеса във вътрешните работи на страната, както и в действия, които подкопават националната сигурност. Москва предприе огледални мерки. На този фон Лавров отмени посещението си в Атина, насрочено за септември същата година. \r\n \r\n Тереза Герова", "date": "2019.11.06", "title": "ТАСС: Сергей Лавров обвини САЩ в опит да насърчат разкол в православния свят"}
{"url": "http://www.focus-news.net/news/2019/11/06/2716966/ministar-desislava-taneva-mzhg-podkrepya-zakona-za-darzhavniya-byudzhet.html", "text": "МЗХГ подкрепя Закона за държавния бюджет. Това каза министърът на земеделието, храните и горите Десислава Танева по време на дебата по Закона за държавния бюджет за 2019 г. в Комисията по земеделие, предаде репортер на   Агенция „Фокус“ . „Смених си дневния ред. Няма да мога да остана докрая на дебата, поради поет ангажимент към международното изложение за храни. Вземам думата веднага да кажа становището на МЗХГ по представения бюджет. МЗХ подкрепя така предложения бюджет. Има детайли по отношение на отделните пера.  Искам само да маркирам кои са важни за нас и ние с Министерство на финансите и с Комисията по бюджет и финанси ще водим дебат в парламента. По отношение на чл. 23 от Закона, предлагаме да се увеличат разходите за персонал с 10 млн. лв. за сметка на намаление на разходите за издръжка с 8 млн. лв. и капиталовите разходи с 2 млн. лв.“, обясни министърът. Тя поясни, че темата възниква от края на 2018 г., когато се подписва Национално споразумение за повишаване на доходите на населението между правителството на България, двата синдиката и е поет ангажимент за увеличение на робтните заплати на работещите на терен и по-конкретно в БАБХ да бъде по-голям от 10 %.  Министърът поясни, че тези увеличения са направени. „За да можем да направим планираното 10-процентно увеличение на работните заплати, които са заложени в така представения проект на бюджет, тези средства са ни необходими, за да покрием вече извършено увеличение през 2019 г.“, уточни Танева. „Разбира се, искам да обърнем внимание за сведене на депутатите по още няколко теми, които остават в същия си вид. Те зависят от приключването на съответни законодателни реформи“, каза още министър Танева. По отношение на Изпълнителната агенция „Борба с градушките“„На практика там сме все още в дебат за точната форма. Взехме опит от Унгария. С финансите сме говорили за финаносв консултант, който да ни подкрепи. Там моделът с един взаимноспомагателен фонд към разплащателна агенция. Там темата ще я приключим след като приключим започналата законодателна реформа от предшественика ми“, допълни министърът.  \r\nДеница КИТАНОВА", "date": "2019.11.06", "title": "Министър Десислава Танева: МЗХГ подкрепя Закона за държавния бюджет"}
{"url": "http://www.focus-news.net/news/2019/11/06/2716969/zapochnato-e-barzo-proizvodstvo-v-smolyan-sreshtu-27-godishen-shofiral-sled-upotreba-na-metamfetamin.html", "text": "На 05.11.2019 г. в РУ - Смолян е започнато бързо производство срещу 27-годишния Р.Ч. от гр. Смолян, който на 05.11.2019 г. около 17:50 ч. при извършена полицейска проверка в района на кръстовището за с. Левочево, е установено, че управлява лек автомобил „БМВ 740“, след употреба на наркотични вещества - метамфетамин,  установено с техническо средство. Това съобщиха от  ОДМВР-Смолян . Водачът е задържан за срок до 24 часа.", "date": "2019.11.06", "title": "Започнато е бързо производство в Смолян срещу 27-годишен, шофирал след употреба на метамфетамин"}
{"url": "http://www.focus-news.net/news/2019/11/06/2716968/elena-poptodorova-asotsiatsiya-na-atlanticheskiya-dogovor-tramp-nyama-da-iska-povishavane-na-vnoskata-v-nato-a-spazvane-na-dogovorkata-za-2-ot-bvp.html", "text": "Президентът Тръмп няма да поиска повишаване на вноската в НАТО, а по-скоро ще иска спазване на договорката за 2 % от БВП. Това каза в интервю за  Агенция „Фокус“   вицепрезидентът на Асоциацията на атлантическия договор и бивш посланик в САЩ Елена Поптодорова.   „Това, което президентът Тръмп хвърли миналата година за 4 % - това е неговият маниер да стряска, да провокира околните. Знаем, че е екстравагантен в изказа си. Той фактически иска да каже, че след като САЩ дават 3,8 %, толкова да дават и останалите. Ясно е обаче, това е съобщено и на професионални нива от страна на САЩ, че всъщност целта е да се постигне ангажиментът от Уелс – двата процента“, допълни тя. Според Поптодорова няма да има спорове около дела от БВП, който всяка от страните-членки на НАТО трябва да отделя за отбрана. „По-скоро отново ще се преповтори необходимостта от осигуряване  на тези 2 % принос от всяка държава. Ако помните, след първия такъв сдържан и даже резервиран изказ от страна на много държави, когато Тръмп за първи път доста безапелационно поиска от държавите да спазват този финансов ангажимент, дойде една по-разумна реакция от всички държави, включително от Германия, която би трябвало да дава най-много пари, предвид нейния най-висок БВП. Няма различие между държавите, говорим като трезва преценка, политическа преценка за необходимостта от осигуряване на тези средства за Алианса. Въпросът е изпълнението, както много често се случва. Аз не мисля, че в Лондон ще има спор относно тази двупроцентова вноска“, обясни бившият ни посланик в САЩ. \r\n Пълния текст на интервюто четете по-късно в „Мнение“ \r\nТеодора ПАВЛОВА", "date": "2019.11.06", "title": "Елена Поптодорова, Асоциация на атлантическия договор: Тръмп няма да иска повишаване на вноската в НАТО, а спазване на договорката за 2 % от БВП"}
{"url": "http://www.focus-news.net/news/2019/11/06/2716970/dramatichen-teatar-nikola-vaptsarov-blagoevgrad-predstavya-spektakala-pod-manastirskata-loza-po-elin-pelin.html", "text": "От 19:00 часа Драматичен театър „Никола Вапцаров” – Благоевград ще представи спектакъла „Под манастирската лоза“ по  Елин Пелин. Това съобщи за  Радио „Фокус“ - Пирин  Симона Спасова, експерт „Връзки с обществеността“. „Режисьорският подход е нетрадиционен, визията е модерна, но в представлението витае българския дух – от традициите на народа ни и от красотата на Елин-Пелиновото слово“, каза още Спасова. В представлението се използват обредни фолклорни песни, които актьорите пеят на живо, както и фолклорни притчи, които включени в партитурата на спектакъла, служат за интермедийни моменти между отделните истории. Класическата творба е разказана с нетрадиционни методи. Интересен декор, костюми и мултимедийни похвати на сценографа Никола Налбантов ще покажат по модерен, театрален начин едно от великите български произведения. В ролите ще видим актьорите Аладин Алиибрахим, Албена Чобанова, Александър Митев, Кънчо Кънев, Мариана Бонева, Мартин Лазаревски, Пепа Манева и Андраш Кончалиев. Билети могат да се закупят от касата на Драматичен театър „Никола Вапцаров“ – Благоевград.  \r\nЛивия НИНОВА", "date": "2019.11.06", "title": "Драматичен театър „Никола Вапцаров” – Благоевград представя спектакъла „Под манастирската лоза” по Елин Пелин"}
{"url": "http://www.focus-news.net/news/2019/11/06/2716964/pp-gerb-shte-provede-natsionalna-rabotna-sreshta-na-7-noemvri.html", "text": "ПП ГЕРБ ще проведе Национална работна среща утре, 7 ноември 2019 г. (четвъртък), от 12.00 часа, съобщиха от пресцентъра на  партията . Събитието ще се състои в „Кино Люмиер“ на Националния дворец на културата и в него ще участват председателят на ГЕРБ Бойко Борисов, членовете на Изпълнителната комисия на партията, новоизбраните общински и районни кметове, областните координатори на ГЕРБ в страната, както и районните координатори.  \r\nВ рамките на Националната работна среща на ГЕРБ ще бъде направен отчет на резултатите от изминалите местни избори.", "date": "2019.11.06", "title": "ПП ГЕРБ ще проведе Национална работна среща на 7 ноември"}
{"url": "http://www.focus-news.net/news/2019/11/06/2716972/", "text": "Рязката промяна на времето създава здравословни проблеми при по-чувствителните организми, затова е необходим период на адаптация. Това каза за предаването „Добър ден“ на  Радио „Фокус“  кардиологът проф. Младен Григоров. Проблемите са най-изразени при хората, които имат ревматични заболявания като ревматизъм и артрит. „ Същевременно, тъй като кръвното налягане е един от основните стълбове на адаптацията на организма, хипертониците също го усещат – при едни със спадане на топлината, но така или иначе промяната във времето променя и кръвното налягане. „Няма нищо страшно. До сега нито един човек не е умрял от промяна на времето“, обясни той. Проф. Младен Григоров уточни, че когато от студено стане топло кръвното пада, защото се разширяват кръвоносните съдове. При студено време се получава обратната реакция – покачване на кръвното налягане. Необходимо е пациенти с нестабилно кръвно налягане в такива периоди да го измерват по два пъти на ден – сутрин и вечер, отбеляза кардиологът. Препоръчително е в този период на годината да приемаме много витамин C защото предпазва организма от вируси. Най-често вирусите са провокирани от настинки в този преходен период от есен към зима, допълни проф. Григоров.  \r\nЕвелина БРАНИМИРОВА", "date": "2019.11.06", "title": "Проф. Младен Григоров, кардиолог: При резки промени на времето, хората с нестабилно кръвно трябва да го мерят по два пъти на ден"}
{"url": "http://www.focus-news.net/news/2019/11/06/2716971/kabinetat-prie-postanovlenie-za-izmenenie-i-dopalnenie-na-normativni-aktove-v-oblastta-na-darzhavnata-sluzhba.html", "text": "Правителството прие Постановление за изменение и допълнение на нормативни актове на Министерския съвет в областта на държавната служба и служителите в държавната администрация, съобщиха от  правителствената информационна служба . \r\nПромените са предприети поради изменения в законодателството и спецификата на осъществяваната дейност и имат за цел да допринесат за поддържането на актуална информация за длъжностите във всяка администрация, както и да регламентират прилагането на механизми за гъвкави условия на труд и кариерно развитие. \r\nПредвижда се експертните длъжности в областта на информационните технологии да се заемат и по трудово правоотношение е оглед подобряване на възможностите за привличане на специалисти от бизнес организациите. Въвеждат се общовалидни критерии за определяне на ключови длъжности, което ще позволи да се реализира механизма за приемственост в администрацията. \r\nВ Наредбата за служебното положение на държавните служители се уреждат елементи на процедурата, свързана с възможността за работа в две администрации при непълно работно време, което ще подобри възможностите на малки администрации да назначават нужните им квалифицирани експерти. \r\nПриетото Постановление е в изпълнение на мерки, предвидени в Стратегията за развитие на държавната администрация 2014-2020 г.", "date": "2019.11.06", "title": "Кабинетът прие Постановление за изменение и допълнение на нормативни актове в областта на държавната служба"}
{"url": "http://www.focus-news.net/news/2019/11/06/2716974/adv-d-r-dani-kanazireva-e-noviyat-oblasten-upravitel-na-plovdiv.html", "text": "Адв. д-р Дани Каназирева е новият областен управител на Пловдив, предаде репортер на  Радио „Фокус“ – Пловдив . Правителството е приело решение за освобождаване на Здравко Димитров от длъжността областен управител на област Пловдив, считано от днес, а на поста се назначава Дани Каназирева, която към момента е общински съветник в Общински съвет-Пловдив. \r\nАдвокат д-р Дани Каназирева е родена на 16 януари 1979 година, омъжена, с едно дете. Завършва „Право” в Пловдивския университет “Паисий Хилендарски”. Има специализации по “Британско право и право на Европейския съюз” в “Кеймбридж”, “Корпоративно управление и ценни книжа”, „Патентно право”. Тя е доктор по Конституционно право с дисертация “Местната власт в условията на членство на България в Европейския Съюз”. През 2014 година адв. Дани Каназирева специализира в САЩ по програма “Младите лидери на България”, компонент “Обучение за млади професионалисти в сферата на правосъдието“, организирано от Фондация Америка за България. \r\nДани Каназирева влиза в политиката на 28 години като вече реализиран и успешен адвокат, защото вярва, че има какво да даде. В началото на 2011 година  Дани Каназирева основава политическа партия „Съюз за Пловдив“ и става неин председател. Още същата година се кандидатира за кмет на Пловдив и се превръща в изненадата на местните избори, изпреварвайки кандидатите на партии с дълголетни традиции и сериозна политическа подкрепа. Дани Каназирева постига успех и на следващите местни избори, когато печели доверието на хиляди жители на Пловдив. \r\nВ писмена позиция на Каназирева към медиите по повод назначаването й за областен управител се казва: „Бях изправена пред конкретен избор – или да продължа да критикувам, без да имам възможност реално да решавам; или да дам всичко от себе си за развитието на Пловдив и региона. Реших да опитам да дам всичко от себе си, защото е крайно време да задвижим отлагани отдавна проекти и да направим така, че Пловдив и регионът да догонят София. Това може да стане в диалог с правителството и общините от областта, чрез подобряване на  инфраструктурата и въвеждане на ясни правила за работа на всички нива на управлението.  Надявам се, че ще работим в консенсус за превръщането на Пловдив и региона в още по-привлекателни за инвестиции в производства с висока добавена стойност, които да предлагат високи заплати на служителите си, е невъзможно без рязък скок в развитието на инфраструктурата. Най-големите проекти обаче изискват огромна енергия, защото ангажират различни институции. Нито само общината, нито само държавата могат сами. Готова съм да дам тази енергия за конкретни проекти като реновирането на Летище Пловдив, довършването на околовръстното шосе, изпълнението на Воден цикъл, реализиране на Южен обходен колектор, както и осигуряване на финансиране за проекти като “Модър – Царевец”, пробива на Водната палата и реставрирането на паметниците на културата в Пловдив. В правомощията на областния управител е и да следи за законността на актовете на кметовете и общинските съвети. Няма да щадя усилия за Пловдив и региона. Няма да се променя и очаквайте от мен същото високо темпо на работа, почтенност, уважение и същата непримиримост с несправедливостта“. \r\nТони МИХАЙЛОВ", "date": "2019.11.06", "title": "Адв. д-р Дани Каназирева е новият областен управител на Пловдив"}
{"url": "http://www.focus-news.net/news/2019/11/06/2716976/zadarzhan-e-30-godishen-mazh-ot-plovdiv-za-pritezhanie-na-halyutsinogenni-gabi.html", "text": "На 05.11.2019г. в РУ-Смолян е започнато бързо производство срещу 30-годишния Т.Н. от  гр. Пловдив, затова че на 05.11.2019 г., около 18:00 часа при извършена полицейска проверка в района на вила \"4х4\"  в местността \"Хайдушки поляни\", землище на гр. Смолян, е установено, че в прозрачна ПВЦ бутилка с вместимост 0,500 л. държи халюциногенни гъби с общо бруто тегло 35,59 грама. Това съобщиха от  ОДМВР-Смолян . Местопроизшествието е посетено от дежурни оперативни групи при ОДМВР и РУ-Смолян. Т.Н. е задържан за срок до 24 часа.", "date": "2019.11.06", "title": "Задържан е 30-годишен мъж от Пловдив за притежание на халюциногенни гъби"}
{"url": "http://www.focus-news.net/news/2019/11/06/2716973/pravitelstvoto-prie-reglament-za-rabotnoto-vreme-i-usloviyata-na-trud-na-ekipazhite-na-ribolovni-korabi-s-dalzhina-nad-24-metra.html", "text": "Правителството прие Постановление за изменение и допълнение на Наредбата за трудовите и непосредствено свързани с тях отношения между членовете на екипажа и на обслужващия персонал на кораба и корабопритежателя, съобщиха от  правителствената информационна служба . \r\nС промените се създават минимални стандарти относно условията за наемане на работа, организацията на работното време, както и за здравословните и безопасни условия на труд по отношение на рибари, ангажирани на борда на риболовни кораби с дължина, не по-малко от 24 метра. \r\nПо този начин ще бъдат изпълнени изискванията на Директива 2017/159/ЕС на Съвета от 19 декември 2016 г. за изпълнение на Споразумението във връзка с изпълнението на Конвенцията относно условията на труд в сектора на риболова от 2007 г. на Международната организация на труда, сключено на 21 май 2012 г. между Общата конфедерация на селскостопанските кооперации в Европейския съюз (COGECA), Европейската федерация на транспортните работници (ETF) и Сдружението на националните организации на риболовни предприятия в Европейския съюз (Europeche).", "date": "2019.11.06", "title": "Правителството прие регламент за работното време и условията на труд на екипажите на риболовни кораби с дължина над 24 метра"}
{"url": "http://www.focus-news.net/news/2019/11/06/2716955/elena-poptodorova-asotsiatsiya-na-atlanticheskiya-dogovor-provokativnoto-obvarzvane-na-erdogan-s-putin-silno-iznervi-sayuznitsite-na-turtsiya-ot-nato.html", "text": "Провокативното обвързване на Ердоган с Путин силно изнерви съюзниците на Турция от НАТО. Това каза в интервю за  Агенция „Фокус“   вицепрезидентът на Асоциацията на атлантическия договор и бивш посланик в САЩ Елена Поптодорова.  „Турция силно изнерви съюзниците си със своите решения. С Турция има много специфична ситуация, има едно декларативно и провокативно включително обвързване на Ердоган с Путин, с Кремъл. Това той го направи почти пряко предизвиквайки САЩ и президента Тръмп лично. Същевременно обаче на територията на Турция продължава производството на части за самолет F-35. Отношенията с Турция вътре в Алианса са много преплетени от десетилетия, за да може да се говори за бързо, хирургическо едва ли не, отделяне на Турция. Никой няма интерес от това нещо. Самата Турция също няма интерес“, добави още тя. Поптодорова изказа мнението, че Срещата на върха на НАТО в Лондон ще бъде възможност за разговори и с Ердоган. „Със сигурност доверието е накърнено, със сигурност има напрегнатост в отношенията, което прави и по тази причина срещата на най-високо равнище в Лондон важна и тя ще бъде наблюдавана много сериозно“, допълни още бившият ни посланик в Щатите.", "date": "2019.11.06", "title": "Елена Поптодорова, Асоциация на атлантическия договор: Провокативното обвързване на Ердоган с Путин силно изнерви съюзниците на Турция от НАТО"}
{"url": "http://www.focus-news.net/news/2019/11/06/2716977/ministerskiyat-savet-odobri-proekt-na-dogovor-mezhdu-balgariya-i-niderlandiya-za-zakupuvane-na-dva-koraba-minni-lovtsi.html", "text": "Министерският съвет одобри проект на договор между правителството на Република България и правителството на Кралство Нидерландия за закупуване на два кораба минни ловци за сумата от 1 996 000 евро без ДДС, съобщиха от  правителствената информационна служба . \r\nПридобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции за осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС. \r\nСъгласно Закона за международните договори на Република България, с одобряването на проекта на договор за закупуване на двата кораба, правителството упълномощава министъра на отбраната да проведе преговори и да подпише договора, при условие на последваща ратификация от Народното събрание на Република България.", "date": "2019.11.06", "title": "Министерският съвет одобри проект на договор между България и Нидерландия за закупуване на два кораба минни ловци"}
{"url": "http://www.focus-news.net/news/2019/11/06/2716967/ministerskiyat-savet-prie-postanovlenie-za-izmenenie-na-pravilnika-za-izdavane-na-balgarski-lichni-dokumenti.html", "text": "Министерският съвет прие Постановление за изменение и допълнение на Правилника за издаване на български лични документи/ПИБЛД/, съобщиха от  правителствената информационна служба . Целта на направените промени е намаляване на административната тежест на гражданите. \r\nВъвеждат се редица облекчения за хората: чрез електронната автоматизирана система за електронни услуги на Министерството на външните работи се създава възможност за подаване по електронен път на заявление за издаване на лична карта, без да е необходимо ползването на квалифицирано удостоверение за електронен подпис; намаляват се сроковете за издаване на паспорт, когато заявлението е подадено в дипломатическите и консулските представителства на страната ни в чужбина; възможност за лично получаване на български личен документ чрез лицензиран доставчик на пощенска или куриерска услуга, когато заявлението за издаването на документа е подадено лично в дипломатическите и консулските представителства на страната ни в чужбина, което предлага тази услуга; осигурява се и възможността за подаване на заявление за издаване на свидетелство за управление на моторно превозно средство в определени случаи и в районни управления към ОДМВР по постоянен адрес на заявителя.  \r\nВ съответствие с измененията на ЗБЛД, е предвидено и издаването на временен паспорт да се съгласува от дипломатическите и консулските представителства само с министерството на външните работи, освен в случаите на издаване на временни паспорти на български граждани, на които след 1 септември 1999 г. не са издавани български документи за самоличност, когато тяхното издаване се съгласува с МВР. \r\nОчакваните резултати са свързани както с постигане на съответствие с предвиденото в ЗБЛД, така и с преодоляване на необоснованата административна тежест за гражданите при предоставяне на услугата по издаване на български лични документи.", "date": "2019.11.06", "title": "Министерският съвет прие Постановление за изменение на правилника за издаване на български лични документи"}
{"url": "http://www.focus-news.net/news/2019/11/06/2716975/savetnitsite-i-kmetovete-v-obshtina-bobov-dol-polozhiha-kletva.html", "text": "Съветниците и кметовете в Община Бобов дол положиха клетва. Това съобщиха за  Радио „Фокус” – Кюстендил  от Областна администрация – Кюстендил. На първото заседание на Общинския съвет в Бобов дол тринайсетте новоизбрани съветници, кметът на общината Елза Величкова и кметовете на кметства положиха тържествено клетва. На първата сесия присъстваха и областният управител на Кюстендил Виктор Янев и главният секретар на администрацията Гергана Михайлова.  Заседанието започна тържествено с химна на Р България, след което областният управител Янев поздрави новоизбраните съветници и кметове, пожелавайки им да работят всички заедно за благоденствието на жителите на община Бобов дол. Удостоверенията на новите съветници и кметове връчи председателят на Общинска избирателна комисия – Бобов дол, който обяви и резултатите от проведените местни избори. Това е втори мандат за Елза Величкова, трети за кмета на Големо село Васил Васев и първи за Милчо Михайлов в с. Мламолово.  Съгласно ЗМСМА първото заседание води най-възрастният общински съветник в местния парламент – 65-годишният Валери Радлев.  \r\nВенцеслав ИЛЧЕВ", "date": "2019.11.06", "title": "Съветниците и кметовете в Община Бобов дол положиха клетва"}
{"url": "http://www.focus-news.net/news/2019/11/06/2716978/angliyski-ruski-i-rumanski-turisti-sa-bili-sred-osnovnite-posetiteli-prez-tozi-sezon-v-akvariuma-vav-varna.html", "text": "Английски, руски и румънски туристи са били сред основните посетители през този сезон в Аквариума във Варна.  Това каза за  Радио „Фокус“ – Варна   доц. Елица Петрова, директор на Института по рибни ресурси с Аквариум във Варна. Тя посочи, че  сезонът е преминал добре, като в сравнение с минали години се наблюдава леко понижение на посетителите. По думите й, това се дължи на слабият летен сезон, който е бил характерен за цялата страна. Доц. Петрова добави, че като цяло посещенията от чужденци са се запазили близки като процент в сравнение с миналогодишните, а основните ни посетители бяха румънски, руски, английски и български граждани. \r\nДоц. Елица Петрова добави, че от началото на своето съществуване, аквариумът е разделен на няколко секции. „За мен интересна е секцията, в която се представят типично Черноморските риби, защото знаете, че морето ни е уникално и тук въпреки, че аквариумът е малък, могат да се видят много интересни представители от нашият басейн. Тук мога да посоча - калкан, писия, барбуня, кефали и други. Освен черноморската секция, имаме и сладководна секция с различни видове сладководни риби“, разясни доц. Петрова. Тя обърна специално внимание и на една нова секция, която се  поддържа в Аквариума от 2 години – а именно препарати от водни организми, обработени по метода диафонизация, оцветени с различни багрила. „През летните месеци успяхме да допълним колекцията с един по-атрактивен екземпляр, а именно морска лисица, която е обработена по този специален метод“, каза в заключение директорът на варненския Аквариум. \r\nДесислава ВАСИЛЕВА", "date": "2019.11.06", "title": "Английски, руски и румънски туристи са били сред основните посетители през този сезон в Аквариума във Варна"}
{"url": "http://www.focus-news.net/news/2019/11/06/2716979/s-resheniya-na-pravitelstvoto-postovete-si-osvobozhdavat-oblastnite-upraviteli-na-plovdiv-i-na-haskovo.html", "text": "Правителството прие решение за освобождаване на Здравко Димитров от длъжността областен управител на област Пловдив, считано от 11 ноември 2019 година, съобщиха от  правителствената информационна служба . От тази дата на поста се назначава Дани Каназирева, която към момента е общински съветник в Общински съвет-Пловдив. \r\nС друго правителствено решение Станислав Дечев се освобождава от длъжността областен управител на област Хасково и на поста се назначава Стефка Стефанова, която към момента е заместник областен управител на областта.", "date": "2019.11.06", "title": "С решения на правителството постовете си освобождават областните управители на Пловдив и на Хасково"}
{"url": "http://www.focus-news.net/news/2019/11/06/2716983/petar-yankov-bdzp-burgas-v-grada-i-drugi-rayoni-na-stranata-nezakonniyat-ulov-na-poyni-ptitsi-e-dosta-razprostranen.html", "text": "В Бургас и други райони на страната незаконният улов на пойни птици е доста разпространен. Това каза за  Радио „Фокус“ – Бургас  орнитологът Петър Янков, експерт от Българско дружество за защита на птиците (БДЗП) в Природозащитен център „Пода” по повод извършена от РИОСВ – Бургас проверка по сигнал за незаконен улов на диви пойни птици от разред Врабчоподобни в кв. „Банево“. „Уловът на пойни птици е забранен със Закона за биологично разнообразие. За щастие, България няма лошата репутация на редица страни по Средиземноморието, където това се прави много по-интензивно. В същото време има много райони на страната, сред които за съжаление е и Бургас, където тази дейност е доста разпространена. Става въпрос за маргинални хора. Хора, които очевидно нямат възможност да упражняват някаква нормална форма на труд и се занимават точно с тази незаконна дейност. Тя се състои в поставяне на мрежи в полята, откъдето сега преминава прелетът на пойните птици, сред които са щиглеца, чинките и други. Бракониерите слагат мрежи, забиват в нивите снопчета от растения със семена, с които птиците се хранят, след това причакват отстрани и когато кацне ятото, за да се нахрани, те дръпват мрежата и ги залавят. Няма нужда да говоря за моралната страна нещата - това е все едно да застреляме гладен човек, в момента в който се опитва да се нахрани“, отбеляза Янков. Той добави, че незаконната дейност се извършва заради търсенето на тези видове на пазара на птици.  „Търсят се такива птици, за да се отглеждат в клетки. Странен е начинът да се любуваме на природата, като лишаваме птиците от дадената им от Бог свобода и ги вкараме в жалките пространства на клетките, за да им се наслаждаваме. В 21 век това определено е перверзия. Моите поздравления за Регионалната инспекция по околната среда и водите, която въпреки огромната си натовареност с доста по-сериозни проблеми – замърсяване на въздуха и т.н., намира време да прилага закона и по отношение на незаконния лов на защитени птици“, допълни още орнитологът. \r\nМария ПОПЧЕВА", "date": "2019.11.06", "title": "Петър Янков, БДЗП – Бургас: В града и други райони на страната незаконният улов на пойни птици е доста разпространен"}
{"url": "http://www.focus-news.net/news/2019/11/06/2716985/sport-tenisist-s-2-finala-v-golemiya-shlem-izpadna-ot-top-90.html", "text": "Кевин Андерсън започна 2019 година като №6 в света, спечели турнира в Пуна през януари, но в момента извън първите 90 в световната ранглиста и е на косъм от изпадане от Топ 100. Заради различни контузии 33-годишният гигант от ЮАР е изиграл само 15 мача през сезона и сега е 91-и в света - най-ниското му класиране в ранглистата от юли 2010. През септември тази година Андерсън се подложи на операция на коляното и се надява да е готов за нови подвизи през 2020. Бившият №5 в света Андерсън има 2 финала в турнирите от “Големия шлем”. През 2017 той достига до финала на US Open, където отстъпва пред Рафаел Надал, а през 2018 е финалист на “Уимбълдън” (губи от новак Джокович).", "date": "2019.11.06", "title": "Спорт: Тенисист с 2 финала в \"Големия шлем\" изпадна от Топ 90"}
{"url": "http://www.focus-news.net/news/2019/11/06/2716981/elena-poptodorova-asotsiatsiya-na-atlanticheskiya-dogovor-tazi-godina-balgariya-e-sred-otlichnitsite-na-nato.html", "text": "България този път ще отиде с гордо вдигнато чело на Срещата на върха на НАТО, защото наистина заради покупката на F-16, Блок 70 ние сме сред отличниците . Това каза в интервю за  Агенция „Фокус“   вицепрезидентът на Асоциацията на атлантическия договор и бивш посланик в САЩ Елена Поптодорова. Тя отбеляза обаче, че това е еднократен акт, а политиката за повишаване на разходите в областта на отбраната трябва да се запази като трайна. „Трябва да се продължи тази схема на инвестиции в областта на отбраната. И тъй като имаме още два проекта, които са в ход и се надяваме да преминат към реализация, то за идните няколко години очевидно България ще бъде един от добросъвестните членове на Алианса. По-нататък също трябва да се очертае стратегически как ще се поддържа този принос, но да сме доволни, че към момента имаме средносрочно планиране на средства за отбраната. Аз даже си позволявам да се размечтая малко по-напред, когато ние ще можем да закупим още изтребители, защото истината е, че тези осем изтребителя – те са много добра първа стъпка, но те дори не представляват ескадрила. На нас са ни нужни минимум 16“, допълни още Поптодорова.  \r\n \r\n Пълния текст на интервюто четете по-късно в „Мнение“ \r\n \r\nТеодора ПАВЛОВА", "date": "2019.11.06", "title": "Елена Поптодорова, Асоциация на атлантическия договор: Тази година България е сред отличниците на НАТО"}
{"url": "http://www.focus-news.net/news/2019/11/06/2716982/vzglyad-kak-promeni-ruskata-armiya-sergey-shoygu.html", "text": "Преди седем години, на 6 ноември 2012 година, Сергей Шойгу стана министър на отбраната на Русия. За разлика от поздравленията, които всеки държавен деятел получава на рождения си ден, годишнината от встъпването в длъжност обикновено се оценява съвсем по друг начин – според успехите или неудачите на човека като ръководител. Какви са резултатите от дейността на Шойгу, пише руското издание  „Взгляд“  в материал, представен без редакторска намеса. \r\n \r\nФормално реформата на руската армия започна четири години преди издигането на Шойгу на поста министър на отбраната на страната. \r\nСлед военния конфликт в Абхазия и Южна Осетия през август 2008 година стана ясно, че руската армия като цяло може да се бори с външни заплахи, произтичащи от някои съседи. Но в същото време войната от 08/08/08 разкри много проблеми, свързани с недостатъците на все още съветската система за командване и контрол, с остарелите оръжия, техника и комуникации. Стигна се до смешен момент- офицерите контролираха войските чрез отворени мобилни комуникации, което би било равнозначно на самоубийство, ако врагът разполага с достатъчно оборудване за радиоелектронна борба и радиоприхващане. Всъщност победата във войната през август 2008 г. на руската армия в никакъв случай не беше осигурена от нейната сила, а от откровената слабост на грузинските въоръжени сили и грубите грешки на грузинската страна. \r\nПървоначалният етап на военната реформа протичаше по традиционно руския начин за справяне с проблема - мобилизиране на всички сили, наливане на пари в проблема, объркване, както и връчване на награди на тези, които не бяха замесени и наказание за невинните. По руски маниер принудително на острието на военната реформа се оказа Анатолий Сердюков на принципа „трябва да сърбаш това, което си надробил“. Тъй като с непредубеден анализ на събитията в Южна Осетия става ясно, че неговата отрицателна роля за многото загуби и жертви е била решаваща. \r\nФормулировките, които бяха озвучени през 2012 г., с оставката на Сердюков, вече бяха напълно адекватни. Министърът изобщо не беше отстранен заради грешки в първата година и половина от мандата си, а заради откровен срив и хаос в организирането на работа по започналата в резултат от конфликта реформа. \r\nИма основание да се смята, че тогавашният скандал с „Оборонсервис“ беше само удобна причина за оставката на Сердюков, а истинските причини бяха много по-сериозни. \r\nЗа четири години Сердюков така и не успя да организира превъоръжаването на армията, макар че от края на 2008 година държавата започна да отделя за руската войска и нейната реформа действително прилични пари. Именно в този процес министърът на отбраната трябваше да стане свързващото звено между реалните потребностите на армията, исканията на войската, ограниченията на бюджета и възможностите на предприятията от военно-промишления комплекс. Но Сердюков, както се оказа, не подхождаше за тази роля. \r\nВместо това военното ведомство изпадна в ситуация на непрекъснато нарушаване на сроковете на поръчките, вечни кавги между клиентите от армията и представители на „отбранителната промишленост”, а също така бяха направени необясними покупки на чуждестранна военна техника. Погрешността на този подход стана очевиден много бързо, през 2014 година, когато конфликтът с Украйна доведе до това, че придобиването на вертолетоносците „Мистрал“ от Франция и италианските бронирани автомобили Lynx, които бяха поръчани при Сердюков вместо руските „Тигри“, внезапно станаха недостъпни за Русия. \r\nГигантските пари, около 20 трилиона рубли, които би трябвало да бъдат изразходвани за превъоръжаване на армията, всъщност влязоха в един вид „черна дупка“. Разбира се, такъв министър на отбраната не би могъл да задоволи руското политическо ръководство. \r\n \r\n Какво реши Шойгу?  \r\n \r\nЗа да се анализират настъпилите през последните 7 години промени в руската армия ще са нужни доста цифри. Ще се постараем да ги придружим с максимално разбираем коментар. \r\nКато начало, именно при Шойгу руската армия най-накрая стана до голяма степен професионална. Призивната армия е добра за голяма война, но масата конфликти с ниска интензивност, с които е изпълнен съвременният свят, изискват съвсем различна армия - мобилна и постоянно мобилизирана. Освен това призивната армия има още един недостатък - за всеки следващ конфликт успешно „забравя“ всички постижения на предишния и следователно прави същите грешки. Хората винаги се бият с различни противници, а „генетическата“ памет на армията трябва да бъде обезпечена от офицерите, които просто не могат да предават ефективно своя опит чрез такива „зелени“, като редовите, сержантите и старшините. \r\nБроят на призивните военнослужещи през 2012 година беше 280 хиляди души, а тези по договор бяха 160 хиляди. Към 2018 година ситуацията се промени кардинално – по призив в армията са били 245 хиляди души, а 380 хиляди са дошли да служат във войската по договор. По този начин числеността на военнослужещите по контракт се е увеличила практически два и половина пъти. \r\nНай-накрая се справихме и с добре известните проблеми с щаба и организационната структура на управление на войските. Дори през 2012 година структурата на армията, както и по-рано, бе ориентирана към „индустриални“ конфликти – с тотална мобилизация, дълга фронтова линия и многомилионни армии. В същото време новите конфликти подразбираха „по-плоска“ система за управление на войските, с превеждането им на бригадна основа и с премахването на дивизионните и полковите звена, разположени „по-високо“ и „по-ниско“ от мобилната бригада. \r\nЗа да не се изпусне контролируемостта на войските при такова съкращаване на структурите на управление, вместо шест военни окръга бяха създадени пет оперативно-стратегически командвания (ОСК): „Запад“, „Изток“, „Център“, „Юг“ и „Север“ („Северният флот“). Например, на базата на Северния флот, както и някои части и подразделения от Западния, Централния, Южния и Северния военни окръзи, се формира ОСК „Север“. В неговия състав влезе общовойскова армия, танкова армия, армия на ВВС и ПВО, четири армейски корпуса, 25 съединения, повече от 150 военни части и организации, както и 38 военни части и подразделения от безпилотната авиация. Ако до този момент флотът бе принуден да „моли“ за поддръжка бреговата ПВО, а армейците – да искат удар по брегови цели от командването на флота, то сега взаимодействието се осъществява в рамките на единна структура. \r\nПри това тази, както изглежда на пръв поглед, доста тромава и сложна структура на ОСК, но създадена на основата на географията на разполагане на войските, се оказа много ефективна. Например, през 2014 година в Крим на основата на ОСК „Юг“ бе създадена оперативно самодостатъчна групировка от войски, която гарантира защитата на територията на полуострова и интересите на Русия в Черно море, а тромавата украинска армия на практика не успя да противопостави нищо на бързите действия на руската армия. В резултат конфликтът в Крим („Кримската пролет“) завърши практически безкръвно – украинската страна просто загуби управлението над войските в бързо променящата се обстановка. \r\nВпоследствие същата ефективност на ОСК беше демонстрирана по време на конфликта в Сирия, когато беше сформирано Оперативното командване в далечната морска зона, което осигуряваше контрола над корабите, самолетите и войските, изпълняващи мисии в Средиземно море. \r\nВажно е да се подчертае, че реформата на армията премина своя „пик“ именно при Шойгу. Това се вижда нагледно при анализ на военния бюджет. През 2012 година в постоянни цени той беше около 54 милиарда долара. Към 2016 година бяха достигнати максималните военни разходи: бюджетът за отбрана беше 69,2 милиарда долара, което се равняваше на 5,3% от руския БВП. Оттогава разходите за армията постоянно намаляват. Фактически днес се изразходват повече усилия за превъоръжаване на армията и поддържане на бойната готовност, отколкото за нейните структурни реформи, които вече до голяма степен са завършени. \r\nВ цифри и в нови модели военна техника този процес също изглежда внушително: за периода бяха разработени и/или приети на въоръжение абсолютно нови модели, като универсалната бойна платформа „Армата“, изтребителите от пето поколение Су-57, крилатата ракета „Калибър“, междуконтиненталната балистична ракета „Сармат“, авиационната хиперзвукова противокорабна ракета „Кинжал“, хиперзвуковите системи „Авангард“ и „Циркон“. \r\nНивото на оборудване с нови модели военна техника е нараснало драстично - от 15–52% през 2012 г. до почти 70–90% през 2018 г. \r\nНо в същото време никой не забрави и за формално старата техника. Например, споменатата „Армата“ и досега не е постъпила масово в армията, а това не се отрази на бойната готовност на армията – модернизацията на танковете Т-72Б3, Т-80 и Т-90 обезпечава съответствието на танковите подразделения на руската армия на най-съвременното ниво. Същото се отнася и за стратегическата бомбардировъчна авиация. Независимо от това, че разработката на новия бомбардировач ПАК-ДА върви с пълна сила, основата на стратегическата авиация и днес остават самолетите Ту-95 и Ту-160 , но те са подложени на постоянна модернизация, което поддържа бойните им способности и ги прави страхотни оръжия. По-специално, заслужава да се спомене модернизацията на тези самолети за използването на новата крилата ракета X-101. \r\nГлобалното сдържане, както и преди, е в основата на руската военна доктрина. За тази цел се използват както ядрени, така и неядрени сили. В допълнение към стратегическата авиация, ракетните подводници изпълняват непрекъснато бойно дежурство, включително под леда на Арктика. \r\nНеядреното възпиране се осъществява от високоточни оръжия с голям обсег, заради което за войските започна серийна доставка на оперативно-тактически ракетни системи „Искандер-М“, както и подводни и надводни кораби с ракетни системи „Калибър“. Броят на носителите с наземно, морско и въздушно базиране се увеличи десетки пъти от 2012 година, което позволи да бъдат създадени пълноценни групировки от носители на високоточно оръжие, които са способни да използват ракети срещу цели на разстояние до четири хиляди километра. Нова реалност в това отношение създава излизането на САЩ от Договора за ликвидация на ракетите със среден и малък обсег (ДРСМО), но засега Русия не се е отказала от доктрината за предимно неядрено сдържане на всички локални театри на бойните действия. \r\nВ същото време глобалното ядрено възпиране също се прилага изцяло. По-специално, през последните години в резултат на модернизацията окончателно бяха ликвидирани дупките в полето на радарите в северната и южната част на страната. Днес във всички стратегически аерокосмически направления се осигурява уверено откриване на балистични ракети по всякакви траектории на полета. \r\n \r\n Защо на Русия й е нужна армия \r\n \r\nНеобходимостта Русия да има съвременна армия се потвърди от развитието на събитията. За последните 10 години Русия вече три пъти практически бе принудена да участва във военни конфликти – с Грузия, Украйна в Крим и по време на операцията в Сирия. \r\nВъпреки многостранния характер на тези конфронтации, геополитическите оценки на резултатите от които могат да бъдат диаметрално различни, всичко е съвсем ясно от гледна точка на военното дело. И през 2008 г. в Южна Осетия и Абхазия, и през 2014 г. в Крим, и през 2015-2019 г. в Сирия, руската армия показа най-добрата си страна. Всички тези конфликти бяха спечелени от Русия военно - и, което емного показателно, с възможно най-малки загуби. \r\nНай-накрая руската армия се научи да воюва, пaзейки максимално живота на своите войници и офицери. Днес руските военнослужещи отиват на война, на първо място, за да побеждават, а да умират само при крайна и неизбежна необходимост. Този нов подход към военното строителство и участието на Русия във военни конфликти може само да бъде приветстван: тоталната война днес не е нужна никому, а за Русия тя е изцяло противопоказна. \r\n \r\nПревод и редакция:", "date": "2019.11.06", "title": "„Взгляд“: Как промени руската армия Сергей Шойгу"}
{"url": "http://www.focus-news.net/news/2019/11/06/2716987/informatsionna-kampaniya-v-podkrepa-na-donorstvoto-se-provezhda-v-sliven.html", "text": "С разполагането на информационен щанд пред Стария бряст, на 5 ноември 2019 година, доброволци от Български червен кръст-Сливен и представители на Регионална здравна инспекция-Сливен се включиха в Националната информационна кампания в подкрепа на донорството и трансплантацията в България. Това съобщиха от РЗИ - Сливен. \r\n \r\nКампанията има за цел да повиши осведомеността на обществото, относно същността и значението на органното донорство.Тя ще продължи от 5 ноември до 5 декември 2019г. и ще премине под мотото „Да! За живот!“. \r\n \r\nКато част от Националната кампания е отпечатана „Донорска карта“. Тази карта изразява съгласие за донорство единствено в случай на настъпила и безспорно медицински констатирана мозъчна смърт. Картата няма юридическа стойност.Тя информира семейството и близките за Вашата воля. Крайното решение ще вземе семейството, каквото е законовото изискване в България. \r\nНа територията на област Сливен Донорската карта ще бъде раздавана от доброволците на Българския червен кръст, които са партньор на Министерство на здравеопазването в рамките на кампанията. Картата може да бъде и принтирана от официалния сайт на кампанията: www.zajivot.bg", "date": "2019.11.06", "title": "Информационна кампания в подкрепа на донорството се провежда в Сливен"}
{"url": "http://www.focus-news.net/news/2019/11/06/2716990/dva-pozhara-s-materialni-shteti-sa-registrirani-za-denonoshtie-vav-varna-i-aksakovo.html", "text": "Два пожара с материални щети са регистрирани за денонощие във Варна и Аксаково. Това съобщиха от пресцентъра на  ОДМВР – Варна  . От там допълниха, че във вторник, около 19:50 часа, е постъпил сигнал за пожар на терасата на апартамент, намиращ се на ул.  „Христо Самсаров“. Причина за инцидента е техническа неизправност на газова бутилка. Няма пострадали хора. Унищожени са електрически уреди, ПВЦ ламперия, домашно имущество и газова бутилка, опушени са 12 кв. м стени. \r\nОтново във вторник е получен сигнал за пожар в контейнери за отпадъци, намиращи се в град Аксаково. Няма пострадали хора. Унищожени са 2 бр. контейнера за смет. \r\nОт полицията в морския град допълват, че през изминалото денонощие са регистрирани  и други два пожара без преки материални щети, които са били в комини.  \r\nОбщо 5 са регистрираните случаи на оказана техническа помощ.", "date": "2019.11.06", "title": "Два пожара с материални щети са регистрирани за денонощие във Варна и Аксаково"}
{"url": "http://www.focus-news.net/news/2019/11/06/2716989/vitsepremierat-mariyana-nikolova-poseti-balgarskite-pavilioni-v-mezhdunarodnoto-izlozhenie-za-vnosni-stoki-v-kitay.html", "text": "Заместник министър-председателят по икономическата и демографската политика Марияна Николова посети българските павилиони на второто издание на Международното изложение за вносни стоки в Китай. Това съобщиха от  правителствената информационна служба . Българското участие във форума, провеждащ се в град Шанхай, представя богата селекция от родни вина и автентична козметика с розово масло, които се радват на голям интерес.  \r\nВицепремиерът Марияна Николова днес беше гост и на елитния Институт по туризъм и кулинария, който от 2015 г. е партньор на френския институт Le Cordon Bleu, смятан за една от най-престижните кулинарни институции в света. Директорът на Института по туризъм и кулинария Ли Сияохуа запозна българския вицепремиер с методите на обучение и техническата база. Двамата обсъдиха възможностите за обмяна на опит и се обединиха около идеята за съвместно сътрудничество с български професионални учебни заведения в сферата на туризма и готварството.", "date": "2019.11.06", "title": "Вицепремиерът Марияна Николова посети българските павилиони в Международното изложение за вносни стоки в Китай"}
{"url": "http://www.focus-news.net/news/2019/11/06/2716988/ombudsmanat-diana-kovacheva-na-forum-za-deinsitutsionalizatsiyata-reformi-se-pravyat-samo-s-doverie-v-institutsiite.html", "text": "Процесът на деинституционализация е свързан със замяната на идеология, според която държавата може да бъде по-добър родител за уязвимите деца. В резултат на която страната ни бе осеяна с голям брой, стотици бих казала специализирани институции. Днес научните доказателства и опитът на експертите е категоричен - институционалната грижа за децата нанася вреди върху тях – върху тяхната психика, върху тяхното развитие, върху тяхното бъдеще. Това каза омбудсманът Диана Ковачева при участието си в международната конференция „Деинституционализация на грижата за деца: Как инвестираме в промяната?\", съобщиха от пресцентъра на  Омбудсмана на Р България . \r\nОмбудсманът подчерта, че ясно осъзнава отговорността, която има като в качеството си на обществен защитник и независим орган за мониторинг на правата на детето.  \r\n„Ролята на омбудсмана, по мое виждане, е да бъде гарант, че процесът на деинституционализация на грижата за деца протича по начин, който променя живота им към по-добро, който зачита техните права и който задължително се основава на една формула, която често използваме, но тя е изпълнена със съдържание – зачитане на най-добрия интерес на детето“, заяви доц. Ковачева.  \r\nВисокият форум бе открит от вицепремиера Томислав Дончев, който подчерта, че реформата не означава непременно промяна на законодателството, а когато има проблеми, те да се решават от всички отговорни институции, които не са свикнали да работят заедно. \r\nДиана Ковачева допълни, че реформи се правят само с доверие в институциите. \r\n„Трябва да постигнем национално съгласие за това, че ефективните инвестиции в промяната са необходими за реформата в детската грижа. И нещо много важно – необходимо е изграждането на доверие, на доверие в институциите, които провеждат тази реформа, на доверие не само в обществото, доверие и от страна на родителите, защото реформи се правят само с доверие в институциите. Това изисква много работа, изисква повишаване на капацитета за прилагането на политиките, изисква нормална и спокойна среда за правенето на тази реформа“, категоричен бе омбудсманът. \r\nТя припомни, че процентът на деинституционализация бе изведен като национален приоритет едва през 2001 г., но реално през 2010 г със събирането на енергията за промяна и солидни научни доказателства се е формирала критичната маса за реализирането и прилагането на интегриран подход към грижата за деца.  \r\n„Смятам, че в този многопластов и сложен процес на деинституционализация ролята на държавата с нейните компетентни органи е ключова. Тя е да упражнява надзор по отношение на безопасността, благосъстоянието и развитието на всяко дете, настанено в алтернативна грижа“, обобщи доц. Ковачева.  \r\nНакрая тя допълни, че важна част в този процес има и омбудсманът, който е независим мониторингов орган и че през тази година институцията е акредитация от ООН с най-високия Статут „А“, като независима национална правозащитна институция.  \r\n„Наистина това е най-високият правозащитен статут и ние смятаме да работим, за да защитим този статут. Като омбудсман ще продължа системно да наблюдавам процеса на развитие на алтернативната грижа в светлината на правата на децата, за да развивам своите – на омбудсмана, мониторингови инструменти за експертен капацитет и да огласявам проблемите и да настоявам за решения. Защото защитата и популяризирането на правата на децата са кауза на омбудсмана и те са част от неговия конституционен мандат, затова аз никога няма да отстъпя от това свое задължение“, завърши доц. Диана Ковачева. \r\n\tСъорганизатори на международната конференция са Министерството на труда и социалната политика, Ноу-хау центърът за алтернативни грижи за деца към Нов български университет, УНИЦЕФ България, SOS Детски селища, фондация „Лумос\", фондация „Сийдър\" и „Надежда и домове за децата - клон България\" и Eurochild. В нея участват над 250 представители на университети, институции и неправителствени организации от Европа, Австралия, Централна Азия и САЩ, представители на Европейската комисия, доставчици на социални услуги и специалисти в областта на политиките за деца.", "date": "2019.11.06", "title": "Омбудсманът Диана Ковачева на форум за деинситуционализацията: Реформи се правят само с доверие в институциите"}
{"url": "http://www.focus-news.net/news/2019/11/06/2716991/izlozhbata-stari-snimki-ot-kyustendil-shte-bade-otkrita-v-grada.html", "text": "Изложбата „Стари снимки от Кюстендил” ще бъде открита в града. Това съобщиха за  Радио „Фокус” – Кюстендил  от отдел „Култура и духовно развитие” към Община Кюстендил. Откриването ще бъде от 18.00 часа в градинката срещу Общински драматичен театър. Изложбата представя фотографии, включени в книгата „Приказка за Кюстендил” на историкът Румен Манов. Авторът ще присъства на събитието.  \r\nВенцеслав ИЛЧЕВ", "date": "2019.11.06", "title": "Изложбата „Стари снимки от Кюстендил” ще бъде открита в града"}
{"url": "http://www.focus-news.net/news/2019/11/06/2716995/damtn-zapochnaha-proverki-na-pluvnite-baseyni-i-saorazheniyata-kam-tyah-v-turisticheski-obekti-i-spa-tsentrove.html", "text": "Собствениците, или лицата стопанисващи плувни басейни масово не са запознати със задължението си да осигуряват безопасна техническа експлоатация на използваните в тях елементи за вграждане, филтрация и помпи. Това показва анализът на резултатите от  177 проверки, извършени в периода 29 октомври 2019г. – 1 ноември 2019 г. от служители на Държавната агенция за метрологичен и технически надзор (ДАМТН) в цялата страна, съобщиха от  ДАМТН . Проверките са обхванали туристически обекти, места за настаняване, балнеолечебни центрове, СПА центрове, уелнес и таласотерапевтични центрове, които стопанисват общо 301 броя плувни басейни.  \r\nИнспекциите са извършени в съответствие с влязлата в сила на 12 юли 2019 г. Наредба за правилна и безопасна техническа експлоатация и поддръжка на елементите за вграждане, филтрацията и помпите към плувните басейни - самостоятелни или прилежащи към места за настаняване. Наредбата е издадена в съответствие с чл. 164 от Закона за туризма.  \r\nПри проверките, инспекторите на ДАМТН са установили, че:  \r\n- Собственикът или лицата, стопанисващи плувните басейни въз основа на договор, не са запознати с Наредбата за правилна и безопасна техническа експлоатация и поддръжка на елементите за вграждане, филтрация и помпите към плувните басейни – самостоятелни или прилежащи към места за настаняване;  \r\n- Съгласно Наредбата, те трябва да осигурят правилна и безопасна техническа експлоатация и поддръжка на елементите за вграждане, филтрация и помпите към плувните басейни в съответствие с изискванията и мерките, предвидени в ръководствата за експлоатация и ремонт, съставени и издадени от производителя и/или проектанта на басейна.   \r\n- Повечето собственици и лица, стопанисващи проверените плувните басейни не са изпълнили задължението си по чл. 4, ал. 1, т.3 да съставят досие, съдържащо проектна и техническа документация, което трябва да се съхранява на обекта.  \r\n- В етапа на експлоатация, в рамките на техническото обслужване и поддръжка, собственикът или лицето, стопанисващо плувните басейни въз основа на договор, е задължено да назначи комисия в тричленен състав. Комисията е длъжна да извършва проверки на безопасността и техническата изправност на елементите за вграждане, филтрация и помпите два пъти годишно: в периодите от 1 април до 30 май и от 30 септември до 31 октомври. За работата си комисията съставя протокол, който трябва да се приложи към досието на басейна.  \r\nЗа констатираните при проверките несъответствия, служителите на Държавна агенция за метрологичен и технически надзор са  предприели законосъобразни действия, като са дадени предписания със срок за изпълнение.  \r\nНадзорът и инспекциите на служители на ДАМТН, за изпълнение на изискванията на Наредбата и задълженията на собствениците и лицата, стопанисващи плувните басейни ще продължават.", "date": "2019.11.06", "title": "ДАМТН: Започнаха проверки на плувните басейни и съоръженията към тях в туристически обекти и СПА центрове"}
{"url": "http://www.focus-news.net/news/2019/11/06/2716984/foreign-policy-rusiya-e-edinstveniyat-pobeditel-v-siriya.html", "text": "Настоящата криза в Сирия се характеризира с много губещи и само един основен победител – Русия, коментират в редакцията на американското списание  Foreign Policy . \r\nДокато държавният глава на САЩ Доналд Тръмп попадна под критиката, както в собствената си страна, така и извън нея заради прибързаното изтегляне на американските войски от Сирия, Турция изпрати армията си в близкоизточната страна. Резултатът бе смъртта на поне 250 кюрди и превръщането на около 300 хиляди души в бежанци. Междувременно Русия увеличи своето влияние върху Анкара и Дамаск. \r\nНа 22 октомври турският президент Реджеп Ердоган и държавният глава на Руската федерация  Владимир Путин постигнаха споразумение за изтласкване на Сирийските демократични сили (СДС), състоящи се предимно от кюрди, от Северна Сирия. Руските и турските сили ще патрулират заедно в зоните в непосредствена близост до границата. В съответствие с постигнатото по-рано споразумение кюрдите ще се присъединят към Пети корпус на сирийската армия. Този корпус включва чуждестранни доброволци и се контролира от Русия. \r\nМалко след това споразумение между Русия и Турция обаче, администрацията на Тръмп рязко започна да върти педалите в обратна посока, като обяви, че ще изпрати около 500 американски войници за защита на петролните находища в Сирия от бъдещи атаки на групировката „Ислямска държава“. Всъщност целта на Тръмп е да получи контрол върху петрола, за да го използва като средство за влияние върху сирийското правителство. Дамаск и Москва веднага осъдиха този ход на САЩ като нарушение на международното право, тъй като нефтените находища са разположени на сирийска територия. \r\n„Това, което Вашингтон прави сега, е превземането и установяването на контрол върху нефтените находища в Източна Сирия… Всъщност това е акт на международен държавен бандитизъм“, заяви говорителят на Министерство на отбраната на Русия генерал-майор Игор Конашенков. \r\nОт друга страна, турското правителство е доволно от предислокацията на американските сили, защото ще улесни изселването на СДС от Северна Сирия, а това е обявената цел за нахлуването на войските на Ердоган. Но какво ще стане, ако СДС откаже да сътрудничи? „Тогава Русия ще бъде гарант\", заяви Мустафа Кибароглу, професор по международни отношения в университет В Истанбул. „Ролята на Русия е ключова тук“. \r\nРусия също представлява заплаха. Ако кюрдите не се поддадат, руските войски просто ще се оттеглят на позициите си, а турските войски ще „помлеят” кюрдите - това беше предупреждението на говорителя на Кремъл Дмитрий Песков. \r\nТурция отдавна спори със САЩ по много външнополитически въпроси, включително войната в Ирак, Иран, Израел и кюрдите. Но след началото на конфликта в Сирия, който изглежда беше част от Арабската пролет, Анкара и Вашингтон имаха обща цел: заедно подкрепиха въоръжените бунтовници, които се ангажираха да свалят сирийския президент Башар Асад. \r\nБунтовниците обаче не можаха да получат необходимата подкрепа и звездата им започна да залязва, особено след включването на руската авиация в сирийската война на страната на Асад. Когато стана ясно, че той ще остане на власт, Ердоган коригира своята политика и участва в спонсорираните от Русия мирни преговори в Казахстан (т.нар. Астанински процес). \r\nОтношенията на Турция със САЩ се влошиха, след като мнозина граждани на страната повярваха в участието на Вашингтон в опита за преврат срещу Ердоган. Турското правителство обвини за него човек на име Фетхула Гулен, турски религиозен лидер, живеещ в САЩ като бежанец. Сега към това уравнение добавете факта, че САЩ загубиха всичките си скорошни войни в региона: в Афганистан, Ирак, Сирия и Либия. Ердоган изчисли, че докато влиянието на САЩ намалява, Русия предлага все по-впечатляваща противотежест. \r\nВъзраждането на руското влияние в региона се случва в момент, в който Турция, дългогодишен член на НАТО и съюзник на Запада, изглежда започва да се насочва към Москва.   \r\nТурция наскоро се сдоби и организира доставката на руските системи С-400 до базите си - и това предизвика възмущение във Вашингтон. В момента е изградена първата част от газопровода „Турски поток“. Освен това Русия възнамерява да изгради четири атомни електроцентрали в страната. \r\nРусия, подобно на САЩ, преследва собствените си икономически и военни интереси в Близкия изток. И двете сили рекламират високодоходни оръжейни договори на своите производители на оръжия. И двете сили се опитват да контролират цените на петрола в своя полза: Русия би искала да продава нефт на страни като Турция и Израел, а САЩ продължават да купуват петрол от страните от Персийския залив. И двете страни са готови да пожертват интересите на кюрдите, за да спечелят мощното и геостратегическо правителство в Анкара като свой съюзник.  \r\nНай-близкото до нас във времето, отговорно представяне на Русия в играта за влияние в Близкия изток, започна на 6 октомври тази година, когато се проведоха важни телефонни разговори между Тръмп и Ердоган. След като научи за турските планове за операция, вместо да изрази възмущение, американският президент се съгласи да изтегли 50 американски войници от турско-сирийската граница. Той по същество се превърна в зелена светлина за инвазията на турците. \r\nНа 9 октомври турските войски и съюзните сирийски наемници пресякоха границата и обсадиха няколко града с преобладаващо кюрдско население. Ердоган публично обяви плановете си за преместване на два милиона сирийски бежанци, живеещи в Турция, в „зона за сигурност\", която той е изрязал от северната сирийска територия. Екстремистките „милиции“, обучени от турците, според Amnesty International бият и убиват затворници. Според наблюдатели те биха могли да извършат военни престъпления. \r\n„С увереност можем да кажем, че е планирано етническо прочистване - кюрдският народ в Сирия ще бъде прочистен“, алармира Мазлум Абди, военен лидер на СДС в интервю за The New York Times. И в тези условия, за изненада на мнозина, СДС сключи спешно споразумение с Москва и Дамаск. Армиите на Сирия и Русия бързо преместиха позициите си на север. \r\n \r\nСДС се надява, че присъствието на руски и сирийски войски ще попречи на по-нататъшното разпространение на турската агресия, както и на това Дамаск да се съгласи на политически компромис, който ще позволи създаването на кюрдска автономия в рамките на сирийската държава. И това въпреки факта, че Асад в миналото отказваше да изпълнява подобни изисквания. \r\nРуската армия се гордее с критичната си роля в тези събития. „Когато се появи руският флаг, военните действия престават“, цитира ТАСС думите на един руски офицер. Но това е самата роля, която американските войски някога играеха. Силата на Америка в региона обаче бавно залязва. \r\nНа 28 октомври Силите за специални операции на САЩ нападнаха съоръжение в северозападна Сирия, убивайки лидера на „Илсямска държава“ Абу Бакр ал-Багдади. Въпреки че това е тактическа победа, смъртта му едва ли ще промени динамиката на промяната на властта в региона. Тръмп успя да унищожи цялото доверие в САЩ, той разгневи съюзниците и направи враговете ни по-нахални. И всичко това всъщност е без „връщане на американски войници в родината им“, както той обеща по време на президентската си кампания през 2016 г. \r\nРусия, от друга страна, си изигра добре картите. Днес Русия осигурява значителен дял от енергийните нужди на Турция и изпраща 6-7 милиона туристи годишно на почивка в страната. В допълнение към закупуването на ракетни системи, Анкара обмисля също доставките на изтребители Су-35 и Су-57.  \r\nВашингтон остро възразява срещу оръжейните сделки между Русия и Турция. Системите на НАТО са разработени за синхронно използвани и технологиите им са пазени в строга тайна. Представители на администрацията на Тръмп отбелязаха, че руските съветници, изпратени в страната за обучение на военните на Анкара за експлоатация на С-400, биха могли да събират разузнавателна информация за военната техника на НАТО. Вярно е обаче и друго - че шпионите от САЩ също ще имат достъп до С-400. \r\n \r\n . \r\n \r\n Тереза Герова", "date": "2019.11.06", "title": "Foreign Policy: Русия е единственият победител в Сирия"}
{"url": "http://www.focus-news.net/news/2019/11/06/2716993/mestni-izbori-2019-ministar-mladen-marinov-izborite-minaha-v-dinamichna-obstanovka-zadarzhani-sa-60-litsa.html", "text": "Изборите минаха в динамична обстановка - задържани са 60 лица. Това каза министърът на вътрешните работи Младен Маринов по време на изслушването си във Вътрешна комисия в отговор на въпрос на депутата от ГЕРБ и председател на комисията Пламен Нунев, предаде репортер на  Агенция „Фокус“ . „Изборите минаха в една динамична обстановка, свързана с множество сигнали. Сигналите, които сме приели за първи и втори тур за 2019 са 1644“, каза Маринов. Той обясни, че сравнени с изборите за местна власт през 2015 г. са били 2528. „Голяма част от сигналите бяха от компетентността на ЦИК или ОИК по места“, каза министърът. По думите му са образувани 95 досъдебн ипроизводства. „В рамките на тези досъдебни производства са задържани 60 лица, срещу 75 през 2015 г. Това, кото отчитаме като завишен показател са съставените предупредителни протоколи по Закона за МВР“, обясни министърът. Той уточни, че когато сигналът бъде проверен и не са събрани достатъчно данни и не е образувано досъдебно производство, се съставят предупредителни протоколи. „2019 г. те са 2 348, през 2015 - 1 662. Този показател влияе на превантивните мерки, които са предприети от МВР по обезпечаване на изборите. Това е, което мога да ви кажа в най-общ план. По конкретните досъдебни производства, по някои от тях още се провеждат действия по разследване. Представляват съдебна тайна и няма как да дадем повече конкретика“, допълни Маринов.  \r\nДеница КИТАНОВА", "date": "2019.11.06", "title": "Местни избори 2019: Министър Младен Маринов: Изборите минаха в динамична обстановка - задържани са 60 лица"}
{"url": "http://www.focus-news.net/news/2019/11/06/2716994/reuters-novoto-pravitelstvo-na-rumaniya-nominira-dvama-kandidati-za-evrokomisari.html", "text": "Новото центристко правителство на Румъния номинира двама кандидати за ръководители на европейски комисии, предава  Reuters . \r\nТова са Адина-Йоана Валеан и Зигфрид Муресан, според думите на министър-председателя Людовик Орбан.  \r\n„След консултации с румънския президент (Клаус Йоханис), решихме да номинираме двама кандидати“, заяви Орбан пред репортери.  \r\n \r\n : Теодор Пенев", "date": "2019.11.06", "title": "Reuters: Новото правителство на Румъния номинира двама кандидати за еврокомисари"}
{"url": "http://www.focus-news.net/news/2019/11/06/2716996/vremenno-se-ogranichava-dvizhenieto-po-pat-i-1-vratsa-mezdra-v-izprevarvashtite-lenti-v-dvete-posoki-poradi-avariral-tovaren-kamion.html", "text": "Временно се ограничава движението по път I-1 Враца - Мездра в изпреварващите ленти в двете посоки поради аварирал товарен камион. Това съобщиха от пресцентъра на  Агенция \"Пътна инфраструктура\" . Движението се осъществява в активните ленти. Шофьорите е необходимо да карат с повишено внимание  и съобразена скорост, като спазват указанията на \"Пътна полиция\".", "date": "2019.11.06", "title": "Временно се ограничава движението по път I-1 Враца - Мездра в изпреварващите ленти в двете посоки поради аварирал товарен камион"}
{"url": "http://www.focus-news.net/news/2019/11/06/2716961/aktsenti-v-predavaneto-simitli-minalo-nastoyashte-i-badeshte-po-radio-fokus-pirin.html", "text": "В предаването „Симитли – минало, настояще и бъдеще“ по  Радио „Фокус“ – Пирин  и тази сряда продължаваме да говорим за всичко актуални и интересно, което се случва в града и малките населени места. В последния един месец основна тема за обществеността в цялата страна бяха местните избори. Изключение не правеше и Симитли, въпреки че там кандидатът за кмет бе само един, а именно Апостол Апостолов. Много хора казваха, че вероятно в общината ще има ниска избирателна активност, но това въобще не бе така, дори напротив. Както винаги симитличани бяха активни и в изборния ден дадоха гласа си за Апостолов, така той получи подкрепа от близо 7 000 души. Затова в първата част от изданието ще чуете именно него, за да разберете какви са плановете му за бъдещето на Симитли. Вече 14 години, в началото на месец октомври, в храм „Рождество Богородично“ в Симитли отваря врати Неделно училище. То е създадено през далечната 2005 година по инициатива на Василка Дафкова и с изключителното съдействие на председателят на църковното настоятелство отец Спас Веселински. Повече по темата очаквайте още в първите минути. Във втората част от изданието ще си говорим за празника Архангеловден, който е един от най-почитаните в Община Симитли. \r\n \r\nВ края на изданието няма да пропуснем и традиционния обзор на всичко по-важно, което се случи в Община Симитли през изминалите дни. Вие, нашите слушатели също може да се свържете с нас на телефоните в студиото – 0885 303 373 и 073/ 88-55-81 или на е-майл: pirin@focus-news.net. \r\n \r\n Слушайте предаването „Симитли – минало, настояще и бъдеще“ на честотите на Радио „Фокус“ – Пирин всяка сряда от 15.00 до 16.00 часа с водещ Ливия Нинова ако искате да сте на „Фокус“ за всичко актуално и интересно, което се случва в града и малките населени места от общината.", "date": "2019.11.06", "title": "Акценти в предаването „Симитли – минало, настояще и бъдеще“ по Радио „Фокус“ - Пирин"}
{"url": "http://www.focus-news.net/news/2019/11/06/2716997/ekspozitsiyata-za-ribyavashto-gostuva-v-zala-al-g-kodzhakafaliyata-na-kulturen-tsentar-morsko-kazino-v-burgas-ot-9-noemvri.html", "text": "Най-красивите и екзотични риби от цял свят като тайнствената електрическа змиорка от Амазонка и симпатичната риба Немо са част от атрактивната жива експозиция \"ЗА- РИБЯВАЩО\". Тя ще гостува в зала \"Ал. Г. Коджакафалията\" на Културен център \"Морско казино\" в Бургас от 9 ноември (събота). Това съобщиха от пресцентъра на  Община Бургас . Интригуващите морски видове ще бъдат експонирани в 29 аквариума. В живата изложба са включени над 60 вида риби от всички познати океани и морета. Сред тях са най- редките видове риби от Африка - риба Въже, риба Слон, и определените за най- опасните риби в света - директно от кораловите рифове - Риба лъв, Тетрадони , риба Балон, сладководен скат от Южна Америка, Риби Стрелци, Скачащи риби, Амазонската Арована, огромни сомове, акула Чалинджър, черноморски риби и още много красиви и екзотични риби. Разбира се няма да липсват и златни рибки. Посетителите ще видят много видове скариди, морски кончета и впечатляващи раци. Най-красивите и екзотични риби на планетата ще могат да се разгледат всеки ден от 10.00 до 19.00 часа. Входът е 5 лева, за деца над 3 години - 3 лева.", "date": "2019.11.06", "title": "Eкспозицията \"ЗА- РИБЯВАЩО\" гостува в зала \"Ал. Г. Коджакафалията\" на Културен център \"Морско казино\" в Бургас от 9 ноември"}
{"url": "http://www.focus-news.net/news/2019/11/06/2716998/sedmoto-izdanie-na-denya-na-narodite-predstavya-11-natsionalnosti-na-9-noemvri-v-mu-pleven.html", "text": "Спортният комплекс „Проф. д-р Недко Кючуков“ при Медицински университет (МУ-Плевен) за седми пореден път ще се превърне в международна сцена, на която студентите на висшето училище ще представят своите държави – различни култури, традиционна кухня, бит, облекло, история, народни песни и танци на 9 ноември от 14:00 часа, съобщиха от пресцентъра на  университета . Това пъстро многообразие от изпълнения на студенти от над 11 националности ще се разгърне по време превърналия се в традиция за МУ-Плевен Ден на народите (International Day). Събитието се организира по инициатива на чуждестранните студенти, съвместно с българските им колеги, и се осъществява с подкрепата на Ръководството на висшето училище. Целта е студентите да запознаят академичната общност и гражданите на Плевен с различните култури на родните си държави, водени от убеждението, че познавайки националните си различия и особености, всички те ще станат по-сплотени и единни, за да живеят и учат заедно.  \r\nВ програмата на събитието ще се включат над 250 студенти, водени от амбицията да представят своите култури от над 11 националности – Индия, Япония, Германия, Португалия/Кабо Верде, Африка, България, Шри Ланка, Сомалия, Италия, Непал и Пакистан. Представянето на отделните държави е на отбори в четири категории, в които студентите ще запознаят аудиторията с автентичните за страната си обичаи, облекло, кухня и гостоприемство, песни и танци. Гостите на празника ще имат възможността да посетят специалните щандове на държавите и да опитат традиционната за тях кухня. За пореден път за участниците и гостите на събитието предстоят незабравими моменти, интересни награди и приятни изненади. Всяка година Денят на народите е посветен на благотворителна кауза, която ще бъде обявена по време на събитието. Доброволци от Българския червен кръст също ще гостуват на форума, за да промотират кампанията си за насърчаване на кръводаряването.", "date": "2019.11.06", "title": "Седмото издание на Деня на народите представя 11 националности на 9 ноември в МУ-Плевен"}
{"url": "http://www.focus-news.net/news/2019/11/06/2717001/kathimerini-dendias-vizhda-nova-stranitsa-v-gratskite-otnosheniya-s-rusiya.html", "text": "Гръцкият външен министър Нико Дендиас изрази своята надежда за това, че след срещата му с руския му колега Сергей Лавров между Атина и Москва ще бъде отворена нова страница в двустранните отношения, пише електронното издание на вестник  Kathimerini . \r\nТой заяви това по време на срещата си с министъра в руската столица. \r\n„Голямо удоволствие за мен е да съм в Москва днес. Това е моята първа визита откакто съм назначен като външен министър. Имахме много интересна дискусия лице в лице (с Лавров) в много приятна приятелска атмосфера. По време на разговора успяхме да демонстрираме важността, която и двамата отдаваме на промотирането на нашето сътрудничество. Този опит да се подсилят отношенията ни има една цел – да се усилят двустранните връзки по широк обхват от въпроси, базирани на съществуващите условия“, заяви Дендиас. \r\n„Освен това (искаме) и да постигнем по близко сътрудничество и да взаимно разбирателство за международните и регионални въпроси“, добави гръцкият министър.  \r\nТой освен това благодари на Лавров за това, че е обърнал внимание на дългата история на гръко-руските взаимоотношения, които включват и факта, че първият държавен глава на Гърция, Йоан Каподистриас е получил образование в Русия. \r\nЛавров от своя страна заяви, че новото правителство В Гърция „ни предоставя възможност да анализираме и да ревизираме нашите двустранни отношения да видим как те може още да се развият“.  \r\nРуският министър благодари на Дендиас, че е приел поканата за разговори в Москва. \r\n„Днес ние ще имаме възможност да дискутираме двустранните отношения, както и широк спектър от въпроси, като нашето сътрудничество в Европа и ситуацията в Източното Средиземноморие и по света“, добави Лавров.  \r\nСлед срещата между двете делегации и подписването на „Програмата за консултации Гърция-Русия 2020-2022“, двамата министри ще проведат пресконференция.  \r\n \r\n : Теодор Пенев", "date": "2019.11.06", "title": "Kathimerini: Дендиас вижда „нова страница“ в гръцките отношения с Русия"}
{"url": "http://www.focus-news.net/news/2019/11/06/2717002/ivss-delo-za-vazstanovyavane-na-zapazena-chast-ot-nasledstvo-e-prodalzhilo-blizo-26-godini.html", "text": "Гражданско дело, образувано пред Софийския районен съд (СРС) през април 1993 г. по искове за възстановяване на запазена част от наследство с правно основание чл. 30, ал. 1 от Закона за наследството, е продължило 25 години, 11 месеца и 26 дни. Делото е приключило окончателно през март 2019 г. Забавянето е констатирано от Инспектората към Висшия съдебен съвет (ИВСС) при проверка на 131 заявления, постъпили по реда на глава трета „а“ от Закона за съдебната власт (ЗСВ) за периода 1 юли 2019 г. – 30 септември 2019 г, съобщиха от  ИВСС . \r\nВ продължителността на производството е включен и периодът от 14 години, 3 месеца и 17 дни, през който е било спряно поради водено от 1992 г. преюдициално дело в Софийски районен съд, по иск с правно основание чл. 7 от Закона за възстановяване на собствеността върху одържавени недвижими имоти, приключило с окончателен акт през март 2002 г. \r\nОсновната причина за продължителността на преюдициалното дело е свързана с действията на съда по организация на съдебните заседания в първоинстанционното производство, продължило 6 години и 7 месеца. От насрочени 25 съдебни заседания, 12 са отложени, поради нередовна процедура по призоваване на страни.  \r\nПроверяващият състав на ИВСС е установил забавяне от 7 години от приключване на преюдициалния спор през месец март 2002 г. до възобновяване на основното производство от СРС през март 2009 г. То се дължи на липсата на извършвани периодични справки за движението и приключването на делото по преюдициалния спор, което е довело до забавяне при възобновяването на основното дело. На следващо място, съдът е допуснал пропуски и при организацията на съдебните заседания по делото. Насрочени са били 14 съдебни заседания, като 5 от тях са отложени, поради нередовно призоваване на страни, а други 8 - за събиране на доказателства.  \r\nЗабавяния са допуснати и във въззивното производство пред СГС, продължило 5 години и 9 месеца. Проведените 10 съдебни заседания по делото са насрочвани в интервали от 4 до 8 месеца. Въззивният състав се произнесъл с решение по делото 1 година и 7 месеца след изтичане на законоустановения 30-дневен срок.  \r\nОтчетът по Глава III „а“ от ЗСВ за установените нарушения на правото на разглеждане и решаване на делата в разумен срок за периода 1 юли 2019 г. – 30 октомври 2019 г. може да се прочете на интернет страницата на ИВСС –  .", "date": "2019.11.06", "title": "ИВСС: Дело за възстановяване на запазена част от наследство е продължило близо 26 години"}
{"url": "http://www.focus-news.net/news/2019/11/06/2716999/ministar-desislava-taneva-balgariya-vsyaka-godina-otchita-rast-na-selskostopanskiya-iznos.html", "text": "България всяка година отчита ръст на селскостопанския износ. Това каза министърът на земеделието, храните и горите Десислава Танева по време на откриването на международните специализирани изложения Месомания, Светът на млякото, Булпек, Салон на виното, Интерфуд & Дринк и #RETAIL SHOW 2019, предаде репортер на  Агенция „Фокус“ . „Много се радвам, че и тази година съм отново тук и сред вас и ще мога да се насладя на новите постижения на всички производители. Това международно изложение стана едно от най-големите в Югоизточна Европа. Тази година участниците са над 550, български и международни. България има с какво да се похвали, с една изключително добра хранителна индустрия. За мен е чест, че те са наш партньор в работата на министерството на земеделието, храните и горите. С един диалог през всичките години и с различната ми битност, дали в министерството, дали в парламента, опитваме се да намираме добри решения“, каза тя. „Мога да кажа, че със стъпването ми във втори мандат направихме и проведохме определени решения, така че по мерки 4.2 първи прием, там, където нямаше издадени откази с освобождаването на бюджет, слязохме надолу и поканихме за включване на договор други български преработватели. По 4.2 втори прием намерихме средства, увеличихме бюджета. Нови 89 български преработватели получиха финансиране по проекти“, обясни министърът. „За съжаление, средствата за тези мерки свършиха и сега предстои новата селскостопанска политика, дебатът, за която върви усилено в Европейският съюз. Надявам се заедно с този бранш да стигнем до решения, които ще удовлетворят повече български преработватели“, допълни Танева.  \r\n„Данните са категорични – независимо от трудностите в ежедневието, 2018 година статистиката говори, че имаме ръст в производството и продажбите и на месо и местни продукти, и на млечни продукти, и на яйца. Така те регистрират едни добри цифри в ръста на износа. България всяка година отчита ръст на селскостопанския износ“, каза още тя. „Надявам се тази тенденция да продължи. Това, което зависи от нас, от нашия екип, ще положим усилия да се направи. България има прекрасна храна, прекрасни производители с прекрасни предприятия. Радвам се, че това изложение е възможност да се представят и пред чуждестранни партньори, да намират нови такива и да постигат все по-добри резултати“, подчерта Танева.  \r\nМинистър Танева връчи наградите за „Достъп до добра храна 2019“ на фондация „Българска местна традиция“.  \r\nТеодора ПАТРОНОВА", "date": "2019.11.06", "title": "Министър Десислава Танева: България всяка година отчита ръст на селскостопанския износ"}
{"url": "http://www.focus-news.net/news/2019/11/06/2717003/izlozhenie-na-med-i-pchelni-produkti-be-otkrito-vav-varna.html", "text": "Изложение на мед и пчелни продукти бе открито във Варна, предаде репортер на  Радио „Фокус“ – Варна . Пчеларите от Варненския регион разпънаха шатрите си до входа на Морската градина, където ще останат до 14-ти ноември. Базарът на мед и пчелни продукти в града се провежда традиционно. Организатори на събитието са \"Варненска областна пчеларска организация\" и \"Варненска златна пчела\". \r\nПо време на изложението стана ясно, че се организира Национален протест на пчеларите, който ще се проведе в София, под надслов „Стоп на геноцида над българския народ“. Поводът за протеста е искането на пчеларите да се спре с  пръскането с химични препарати и създаване на пчеларски борд.  \r\nМероприятието е предвидено за 11 ноември, от 17.30 часа. Шествието ще тръгне на шествие от Министерството на земеделието, храните и горите, и се стигне до Съдебната палата и Парламента. \r\nДесислава ВАСИЛЕВА", "date": "2019.11.06", "title": "Изложение на мед и пчелни продукти бе открито във Варна"}
{"url": "http://www.focus-news.net/news/2019/11/06/2717005/ministar-mladen-marinov-tendentsiyata-v-sistemata-na-mvr-naznachavane-napuskane-e-obarnata.html", "text": "Тенденцията  в системата на МВР назначаване – напускане е обърната - постигнали сме стабилност за изпълнителските нива. Това каза министърът на вътрешните работи Младен Маринов в отговор на въпрос от депутата от ГЕРБ Валентин Радев  във връзка с назначаването на  1000 полацаи по места, предаде репортер на  Агенция „Фокус“ .  „Продължаваме с този процес. В момента има служители, които се обучават. Преди месец дадоха клетва служители на Гранична полиция, на Националната полиция. В момента текат конкурси за оперативни работници“, обясни Маринов. „Предстои обявяване на конкурс в СДВР на 60 бройки. Дирекция „Жандармерия“ е окомплектована на 90 % и това позволи да сме по-мобилни, включително и по обезпечаване на изборния процес. Знаете, че дирекция „Жандармерия“ е мобилна. Разбира се, през този период има и напускащи. Тенденцията назначаване – напускане е обърната“, каза още Маринов. Той уточни, че щатната численост е малко над тази, която е осигурена за бюджета за 2019 г.  \r\nДеница КИТАНОВА", "date": "2019.11.06", "title": "Министър Младен Маринов: Тенденцията  в системата на МВР назначаване – напускане е обърната"}
{"url": "http://www.focus-news.net/news/2019/11/06/2717004/ministar-temenuzhka-petkova-shte-otkrie-kragla-masa-posvetena-na-mehanizmite-za-kapatsitet-i-vaglishtnite-regioni-v-prehod-na-7-noemvri.html", "text": "Министърът на енергетиката Теменужка Петкова ще открие кръгла маса, посветена на механизмите за капацитет и въглищните региони в преход. Това съобщиха от пресцентъра на  Министерството . Форумът е организиран от Института за енергиен мениджмънт и ще се проведе от 09.30 часа на 7 ноември 2019 г. в зала „Средец“ на столичния хотел „Балкан“. \r\nАкцент на обсъжданията по време на събитието се очаква да бъдат перспективите и предизвикателствата пред сигурността на електроенергийната система през следващите години, както и основните стъпки за въвеждане на механизми за капацитет в страната в периода на преход към нисковъглеродна икономика.", "date": "2019.11.06", "title": "Министър Теменужка Петкова ще открие кръгла маса, посветена на механизмите за капацитет и въглищните региони в преход, на 7 ноември"}
{"url": "http://www.focus-news.net/news/2019/11/06/2717008/bashta-iznasilil-dashterya-si-e-zadarzhan-pod-strazha-ot-varnenskiya-rayonen-sad.html", "text": "40-годишният Стоян И. е с мярка за неотклонение „Задържане под стража“, след като състав на Варненския районен съд уважи искането на прокуратурата. Мъжът е привлечен към наказателна отговорност за изнасилване на родната си дъщеря, която принудил към това със сила и заплашване. Това съобщиха от пресцентъра на  Апелативна прокуратура - Варна . След деянието жертвата на родния си баща е направила опит за самоубийство. Престъплението е извършено в условията на опасен рецидив, тъй като 40-годишният мъж е осъждан вече за изнасилване. На 1 ноември тази година в автомобила си  Стоян заплашил дъщеря си, а след това я насилил сексуално. 18-годишното момиче, което е ученичка, живее при майка си, тъй като родителите са разведени от години. Гостувало е на баща си в деня на престъплението.  Стоян завел момичето до магазина, след това със сила го завлякъл в мазата на къщата си. За да няма свидетели на сексуалното насилие, той качил дъщеря си в автомобила, извел я извън града и там я изнасилил. Определението, с което Варненският районен съд е взел най-тежката мярка за процесуална принуда на Стоян И. – задържане под стража, подлежи на обжалване пред Окръжния съд.", "date": "2019.11.06", "title": "Баща, изнасилил дъщеря си, е задържан под стража от Варненския районен съд"}
{"url": "http://www.focus-news.net/news/2019/11/06/2717006/ombudsmanat-diana-kovacheva-blagodarya-na-natsionalniya-branshovi-sayuz-na-hlebarite-i-sladkarite-za-rabotata-i-usiliyata-za-da-razvivate-balgarskoto-proizvodstvo-na-svetovno-nivo.html", "text": "Искам да благодаря на националния браншови съюз на хлебарите и сладкарите за работата и усилията, които ежедневно полагате, за да развивате българското производство на световно ниво. Това каза омбудсманът на Република България по време на откриването на международните специализирани изложения Месомания, Светът на млякото, Булпек, Салон на виното, Интерфуд & Дринк и #RETAIL SHOW 2019, предаде репортер на  Агенция „Фокус“ . „За мен е удоволствие да Ви поздравя по повод откриването на вече превърналия се в традиция българско изложение в хранително-вкусовия сектор. Много ми е приятно, че Булпек и Месомания вече се провеждат за 26 път“, каза тя. „Аз съм тук в качеството си на омбудсман, за да изразя своята  подкрепа и за да каже, че през годините институцията на омбудсмана също не веднъж е срещала подкрепата на браншовите организации, които представлявате. Заедно сме реализирали редица благородни каузи и инициативи в полза на най-уязвимите групи в обществото и заедно се борехме за падането на ДДС върху  дарените храни, защитавахме родния вкус пред Европейския парламент в кампанията срещу двойните стандарти при храните. Опитахме се да възпитаваме култура на хранене при младите хора“, подчерта омбудсманът. „Искам специално да благодаря на националния браншови съюз на хлебарите и сладкарите за поканата и възможността лично да ви благодаря за работата и усилията, които ежедневно полагате, за да развивате българското производство на световно ниво, а ние, потребителите, да имаме на трапезата си по-качествена и по-вкусна храна“, каза Ковачева. „Искам да Ви засвидетелствам своето признание и да ви пожелая в Интер експо център през тези три дни на изложението да срещнете нови бизнес партньори, да се радвате на съчетанието между традиция, качество и иноваторство в българското производство и да спечелите още повече клиенти. Пожелавам успех на изложението и на Вас“, допълни тя.  \r\nТеодора ПАТРОНОВА", "date": "2019.11.06", "title": "Омбудсманът Диана Ковачева: Благодаря на националния браншови съюз на хлебарите и сладкарите за работата и усилията, за да развивате българското производство на световно ниво"}
{"url": "http://www.focus-news.net/news/2019/11/06/2717000/ministar-mladen-marinov-operatsiyata-v-nesebar-nyama-prichinna-i-sledstvena-vrazka-s-promyanata-na-rakovodstvoto-na-odmvr-burgas.html", "text": "Операцията в Несебър няма причинна и следствена връзка с промяната на ръководството на ОДМВР – Бургас. Това каза министърът на вътрешните работи Младен Маринов в отговор на въпрос от депутата от НФСБ Валентин Касабов дали операцията в Несебър няма причинна и следствена връзка с промяната на ръководството на ОДМВР – Бургас, предаде репортер на  Агенция „Фокус“ .  „В случая с кмета на Несебър знаете водеща роля има КПКОНПИ съвместно със Специлаизираната прокуратура. Не мога да дам конкретика, защото това касае оперативни мероприятия. Мога да ви уверя, че това действие няма никаква причина и следствена връзка с промяната на ОДМВР – Бургас“, каза още Маринов. Главният секретар на МВР Ивайло Иванов допълни, че бившият директор на ОДМВР – Бургас Калоян Калоянов е подал заявление до министъра. „Първо, разговаря с мен за преназначаване в друга структура на МВР. Личните мотиви не е редно да ги обсъждам. Ние сме разговаряли с него надълго и нашироко“, каза още Иванов.  \r\nДеница КИТАНОВА", "date": "2019.11.06", "title": "Министър Младен Маринов: Операцията в Несебър няма причинна и следствена връзка с промяната на ръководството на ОДМВР – Бургас"}
{"url": "http://www.focus-news.net/news/2019/11/06/2717007/mestni-izbori-2019-aleksandar-andreev-tsik-izbiratelnata-aktivnost-na-vtori-tur-e-4210.html", "text": "Избирателната активност към 20.00 часа на втория тур е 42,10 %, като тя е изчислена на основата на общия брой избиратели, които са гласували за кметове на общини и кметове на кметства, което като абсолютно число са 1 674 147 избиратели. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . Във връзка с възникналата техническа грешна на ЦИК Андреев обясни, че става въпрос за преброяване на подписите в избирателните списъци. „Числото е взето на основата на избирателите, по подписите в избирателните списъци. Говорим за избиратели, а не за гласове. Все още има такива данни, които  излизат, че става въпрос за гласове, не за избиратели“, посочи той. По данни на ЦИК най-висока активност е отчетена в Белене и в Георги Дамяново – 83,33 %, а в Белене – 83,3 %. Най-ниската избирателна активност е в Пловдив – 28,91 % и във Варна – 28,97 %.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: Избирателната активност на втори тур е 42,10 %"}
{"url": "http://www.focus-news.net/news/2019/11/06/2717025/mestni-izbori-2019-aleksandar-andreev-tsik-ne-sa-ustanoveni-greshki-pri-popalvaneto-na-protokolite-v-shumen.html", "text": "По отношение на данните, които бяха въведени в ЦИК от протоколите, не бяха установени такива грешки, които  да могат по някакъв начин да повлияят върху обявените от общинската избирателна комисия резултат в Шумен. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . Александър Андреев посочи, че ако има спор по отношение на това дали правилно са отчетени, или  не протоколите, това е въпрос, който следва да бъде поставен пред административния съд. „Следва да бъде представен пред административния съд и в рамките на съдебното производство да се оцени законосъобразността на проведените в Шумен избори“, посочи говорителят на ЦИК.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: Не са установени грешки при попълването на протоколите в Шумен"}
{"url": "http://www.focus-news.net/news/2019/11/06/2717027/sluzhiteli-na-gdnp-sa-zadarzhali-izdirvan-s-10-godishna-prisada.html", "text": "47-годишен мъж от град Бяла, област Русе, е установен и задържан на 6 ноември в столицата при специализирана полицейска операция на служители от сектор „Издирване“ при Главна дирекция „Национална полиция“ (ГДНП). Това съобщиха от пресцентъра на  МВР . Мъжът е криминално проявен и с влязла в сила присъда „лишаване от свобода“ от 10 години за извършени кражби и длъжностно присвояване в условията на опасен рецидив. Тя му е постановена от Районния съд в Мездра. 47-годишният е обявен за общодържавно издирване през 2011 г., спрямо него има издадена европейска заповед за арест и е обявен за издирване с червена бюлетина от Интерпол. \r\nЗа случая е уведомена Районната прокуратура в Бяла. Предстои предаването на мъжа на органите на Министерството на правосъдието и привеждането му в затвора в Белене.", "date": "2019.11.06", "title": "Служители на ГДНП са задържали издирван с 10-годишна присъда"}
{"url": "http://www.focus-news.net/news/2019/11/06/2717030/prezidentat-rumen-radev-shte-se-sreshtne-s-ministara-na-vanshnite-raboti-na-lyuksemburg-zhan-aselborn-i-shte-prieme-vitsepremiera-na-severna-makedoniya-radmila-shekerinska-na-7-noemvri.html", "text": "Президентът Румен Радев ще се срещне на „Дондуков“ 2 с министъра на външните работи на Великото херцогство Люксембург Жан Аселборн от 12.00 часа на 7 ноември, четвъртък. Това съобщиха от  прессекретариата на държавния глава . \r\nВ 14.30 часа президентът ще приеме заместник министър-председателя и министър на отбраната на Република Северна Македония Радмила Шекеринска. \r\nОт 17.00 часа президентът Радев ще се срещне с делегация на Венецианската комисия, която е на посещение у нас.", "date": "2019.11.06", "title": "Президентът Румен Радев ще се срещне с министъра на външните работи на Люксембург Жан Аселборн и ще приеме вицепремиера на Северна Македония Радмила Шекеринска на 7 ноември"}
{"url": "http://www.focus-news.net/news/2019/11/06/2717033/roditelite-na-607-parvoklasnitsi-ot-oblast-kyustendil-sa-poluchili-ednokratna-pomosht.html", "text": "Родителите на 607 първокласници от област Кюстендил са получили еднократна помощ. Това съобщи за  Радио „Фокус” – Кюстендил  Радостина Васева, директор на Регионална дирекция за социално подпомагане – Кюстендил. Данните сочат, че броят на подадените заявления - декларации за отпускане на еднократна помощ за покриване част от разходите в началото на учебната година в дирекциите „Социално подпомагане” от регион Кюстендил за учебната 2019-2020 година са общо 632 броя. Издадените заповеди за отпускане на помощта са 592 за 607 деца, а издадените заповеди за отказ са 39. Едно заявление е в процес на обработка. За сравнение броят на подадените заявления - декларации за отпускане на помощ през изминалата учебна година е бил 661. Издадените заповеди за отпускане на помощта са 647 за 656 деца, а издадените заповеди за отказ – 14 боя.  250 лева е помощта, която се изплаща на две части. \r\nВенцеслав ИЛЧЕВ", "date": "2019.11.06", "title": "Родителите на 607 първокласници от област Кюстендил са получили еднократна помощ"}
{"url": "http://www.focus-news.net/news/2019/11/06/2717032/ukrepvane-na-svlachishte-se-izvarshva-po-patya-bobov-dol-malo-selo-v-oblast-kyustendil.html", "text": "Укрепване на свлачище се извършва по пътя Бобов дол – Мало село. Това съобщи за  Радио „Фокус” – Кюстендил  дежурният в Областно пътно управление – Кюстендил. Движението в участък от пътя се осъществява в една лента поради ремонтни дейности. В района на село Мламолово се изгражда анкерна стоманобетонова стена. Движението се регулира чрез светофарна уредба. Срокът е до 19 януари 2020 година. Заради ремонт е ограничено движението в 14-километров участък от Автомагистрала „Струма” в област Кюстендил. Ограничено е движението в посока Дупница - от пътен възел „Долна Диканя“ до пътен възел „Дупница – Север“. Причината е ремонт на фуга на съоръжението при 46-ти км. Трафикът за Дупница от пътен възел „Долна Диканя“ се насочва по път Е-79 като при пътен възел „Дупница – Север“ се връща обратно на автомагистралата в посока ГКПП „Кулата“. Срокът е до 29 ноември. Въведена е временна организация на движението в участък от автомагистрала „Струма” при Дупница. В платното в посока София има две ленти за движение за леките автомобили и пътни превозни средства до 12 т в посока София и една за Кулата. Платното за Кулата от автомагистралата, което е засегнато от пожара в депото за отпадъци, остава затворено за извършване на необходимите аварийно-възстановителни дейности. Превозните средства с маса по-голяма от 12 т, включително и автобусите, пътуващи към Кулата се отбиват от автомагистралата при пътен възел „Долна Диканя“, преминават по път Е-79 и при пътен възел „Бобошево“ продължават по автомагистрала „Струма“. За пътуващите към София отбиването по път Е-79 става при пътен възел „Бобошево“, а качването на магистралата е при пътен възел „Дупница Север“. Движението по път II-62 Дупница – Клисура от километър 42 до километър  59 се осъществява в една лента на отделни участъци поради рехабилитация на пътното платно. Срокът е до 17 септември 2020 година.  \r\nВенцеслав ИЛЧЕВ", "date": "2019.11.06", "title": "Укрепване на свлачище се извършва по пътя Бобов дол – Мало село в област Кюстендил"}
{"url": "http://www.focus-news.net/news/2019/11/06/2717029/ministar-mladen-marinov-imame-preizpalnenie-na-byudzheta-na-mvr-zashtoto-povishihme-sabiraemostta-i-tehnicheskite-sredstva-koito-sabirat-globi.html", "text": "Имаме преизпълнение на бюджета на МВР, защото повишихме събираемостта и техническите средства, които събират глоби. Това каза пред журналисти министърът на вътрешните работи Младен Маринов във връзка с бюджета на МВР за 2019 г., предаде репортер на  Агенция „Фокус“ . Министърът на вътрешните работи посочи, че освен всички добри неща, които прави МВР и глобява. „Глобите, които се налагат по отношение на Закона за движение по пътищата. В момента имаме преизпълнение на бюджета. Повишихме освен събираемостта и техническите средства, които събират глоби. Това не е радостно, но е един от начините, които намаляват войната по пътищата“, допълни още министърът.  \r\n „Когато говорим за бюджет винаги може още. Аз съм благодарен и на министър Горанов и на Министерство на финансите и на депутатите от Парламентарната група на ГЕРБ в лицето на г-н Ципов, че ни подкрепиха. Мисля ,че специално по отношение на персонал и обезпечаване на персонала това, което е предвидено от проектобюджета ще задоволи нуждите на МВР да поддържаме тази щатна численост и готовност да опазваме обществения ред“, допълни Младен Маринов. Той изрази надежда да няма затруднения при извършване на дейността по подмяна на българските документи за самоличност. „Средствата са предвидени по политики. Една от политиките е борба с пожарите, стихийните бедствия и пожарите. Бюджетни средства са предвидени, но там основно сме развили административен капацитет. Мога да похваля ГДПБЗН, че са първенци да работят по европейски програми и други начини за финансиране. Моята основна цел е насочена да подсигурим средства за лична защита на пожарникарите и техническа окомплектовка, която преди всичко да пази тяхното здраве  и живот. До този момент сме направили максималното, което можем. Сам вие казахте, че тази година беше изключително тежка по отношение на пожарите. Не очаквам и да е по-лека. За съжаление промените в климата са непредвидими. Мисля ,че на този етап и щатно и технически сме на едно добро ниво“, допълни още министърът.  \r\nДеница КИТАНОВА", "date": "2019.11.06", "title": "Министър Младен Маринов: Имаме преизпълнение на бюджета на МВР, защото повишихме събираемостта и техническите средства, които събират глоби"}
{"url": "http://www.focus-news.net/news/2019/11/06/2717028/mestni-izbori-2019-aleksandar-andreev-tsik-ne-mozhem-da-davame-stanovishta-vav-vrazka-s-kazusa-za-kmetskiya-post-v-nesebar.html", "text": "ЦИК до момента винаги е съблюдавала стриктно своите правомощия и в тази връзка има практика, че тя няма как да дава становища по тълкуването на законите на местната администрация в Несебър. Това каза говорителят на ЦИК Александър Андреев на брифинг след провелите се избори за местна власт, предаде репортер на  Агенция „Фокус“ . „В ЦИК разгледахме писмото от областния управител на Бургас, с което бяха поставени 4 основни въпроса. Всички те обаче са свързани с тълкуването и прилагането на Закона за местното самоуправление и администрация. Ние отговорихме писмено на областния управител на Бургас, с което изразихме това становище. Оттук нататък ЦИК ясно е дала отговор на това питане. Би трябвало областният управител да прецени всички приложими разпоредби в Закона за местното самоуправление във връзка с встъпването в длъжност на кмета на Община Несебър“, посочи още говорителят на ЦИК.  \r\nТеодора ПАВЛОВА", "date": "2019.11.06", "title": "Местни избори 2019: Александър Андреев, ЦИК: Не можем да даваме становища във връзка с казуса за кметския пост в Несебър"}
{"url": "http://www.focus-news.net/news/2019/11/06/2717034/vitsepremierat-ekaterina-zaharieva-shte-prieme-zhan-aselborn-ministar-na-evropeyskite-i-vanshnite-raboti-i-ministar-na-imigratsiyata-i-ubezhishteto-na-lyuksemburg-na-7-noemvri.html", "text": "На 7 ноември 2019 г. вицепремиерът и министър на външните работи Екатерина Захариева ще приеме Жан Аселборн, министър на европейските и външните работи и министър на имиграцията и убежището на Великото Херцогство Люксембург. Това съобщиха от пресцентъра на  Министерството на външните раноти . \r\nЕкатерина Захариева и Жан Аселборн ще имат среща на четири очи в Министерството на външните работи, която започва в 09.30 ч. В 09.50 ч.  ще започне пленарна среща между двете делегации.  \r\nВ 11.00 ч. министрите ще направят изявление пред медиите.", "date": "2019.11.06", "title": "Вицепремиерът Екатерина Захариева ще приеме Жан Аселборн, министър на европейските и външните работи и министър на имиграцията и убежището на Люксембург на 7 ноември"}
{"url": "http://www.focus-news.net/news/2019/11/06/2717031/boris-dzhonsan-neka-osashtestvim-brekzit-ili-da-se-izpravim-pred-posledstviyata-ot-uzhasnoto-pravitelstvo-na-korbin.html", "text": "Британският премиер Борис Джонсън призова гласоподавателите в страната да гласуват за неговата Консервативна партия по време на изборите на 12 декември или да се изправят пред последиците от „ужасното“ правителство и двата референдума, които предлага лидерът на опозиционната Лейбъристка партия Джереми Корбин, предава  Reuters . \r\nТой заяви това по време на официалния старт на предизборната си кампания. Джонсън заяви, че ако бъде върнат на власт от гласоподавателите с мнозинство, ще се заеме с ратифицирането на сделката за Брекзит незабавно. \r\n„Елате с нас, да осъществим Брекзит и да продължим напред или, и това е алтернативата за следващата година, да прекараме цялата 2020 г. в (…) още протакане и бавене“, заяви премиерът.  \r\n„(Лейбъристите) ще прекарат цялата 2020 г. в провеждането на два референдума, един за Шотландия и един за Брекзит“, добави още Джонсън.  \r\n \r\n : Теодор Пенев", "date": "2019.11.06", "title": "Борис Джонсън: Нека осъществим Брекзит или да се изправим пред последствията от ужасното правителство на Корбин"}
{"url": "http://www.focus-news.net/news/2019/11/06/2717038/d-r-vladimir-vladimirov-kmet-na-obshtina-kula-na-parvo-myasto-vinagi-sam-postavyal-tova-koeto-sa-iskali-horata-i-taka-shte-prodalzha-da-rabotya.html", "text": "На първо място винаги съм поставял това, което са искали хората и така ще продължа да работя. Това каза за  Радио „Фокус“ – Видин  д-р Владимир Владимиров, кмет на Община Кула. Това е трети мандат, в който той ще управлява общината. Той посочи, че всички, които живеят в общината трябва да бъдат съпричастни към проектите, които се реализират и програмите, изпълнявани в общината. „Ще продължим и с инфраструктурата и с довършването на някои проекти по енергийна ефективност. Специален приоритет ще обърнем на реновирането на сградите на детската градина и на училището. Ще трябва да реализираме и реконструкцията на бившия Дом за деца с умствени затруднения. Ще предприемем и действия за привличането на инвестиции, с които ще бъдат разкрити нови работни места в Кула“, каза д-р Владимиров. Той посочи, че едно от най-големите предизвикателства в община Кула  е решаване на проблемите на малките населени места, със застаряващо население осигуряване на транспорт до тях, качествено здравеопазване и социални грижи.  \r\nАнна ЛОЗАНОВА", "date": "2019.11.06", "title": "Д-р Владимир Владимиров, кмет на Община Кула: На първо място винаги съм поставял това, което са искали хората и така ще продължа да работя"}
{"url": "http://www.focus-news.net/news/2019/11/06/2717035/dots-d-r-zheko-kyosev-sotsiolog-balgarinat-e-toleranten-chovek-i-bi-priel-bezhantsi-no-samo-ako-te-rabotyat-plashtat-si-danatsite-i-spomagat-za-razvitieto-na-stranata-ni.html", "text": "Българинът е толерантен човек и би приел бежанци, но само ако те работят, плащат си данъците и спомагат за развитието на страната ни. Това каза за  Радио „Фокус“ - Пирин  доц. д-р Жеко Кьосев, социолог и преподавател в Югозападен университет „Неофит Рилски“. По думите му в основната на всичко това стои процесът на социализация, през който трябва да минат мигрантите ако решат да останат в България.  \r\n„Мисля си, обаче, че това е в сферата на научната фантастика, защото самите бежанци не желаят това нещо. От това всъщност се притесняват българите. Преди няколко седмици много се говореше и по темата за расизма заради случилото се на мача България – Англия. Още тогава Ви казах, че аз съм категоричен противник на твърдението, че ние сме расисти. Тоест личното ми убеждение е, че българинът би приел едни хора, които работят, плащат си данъците и спомагат за развитието на България. Все пак страхът на българите е много обясним, защото знаем,  че тези бежанци трябва да бъдат изхранвани, лекувани и така нататък“, каза още доц. Кьосев. Според него проблемът е много голям чисто социално.  \r\n„Разбира се, той е и политически, но в основната си е тежко социален. От там идват и страховете на хората, но и на правителството“, заяви доц. Кьосев. Той отбеляза, че към момента, с оглед напрежението между Турция и Сирия, нашите политици действат разумно и са започнали да мислят за решения на проблема, преди нещата да ескалират.  „Което според мен е съвсем нормално. Другото положително е, че този път сме решили да действаме предимно, разчитайки на дипломацията и договорите, които сме подписали с Турция до този момент. Тоест ще разчитаме на добрите междусъседски, дори приятелски отношение. Реално ние нямаме някакъв друг инструментариум, с който да се противопоставим на случващото се“, допълни доц. Кьосев.  \r\nЛивия НИНОВА", "date": "2019.11.06", "title": "Доц. д-р Жеко Кьосев, социолог: Българинът е толерантен човек и би приел бежанци, но само ако те работят, плащат си данъците и спомагат за развитието на страната ни"}
{"url": "http://www.focus-news.net/news/2019/11/06/2717026/hayko-maas-germaniya-ne-vizhda-usloviya-za-uchastie-vav-vazstanovyavaneto-na-siriya.html", "text": "Германия все още не вижда условия за участие във възстановяването на Сирия, каза в своя реч пред Бундестага германският външен министър Хайко Маас, предава  РИА Новости . \r\n\"В момента не виждаме условия за участие във възстановяването на (Сирия). Русия оказва натиск върху нас да участваме във възстановяването на страната. На международно ниво ние участваме в рамките на \"малката група за Сирия\", т.е. с Франция, Великобритания и САЩ имаме договорка, че въпросът за помощта за възстановяването ще стане приемлив за нас само ако политическият процес даде резултати“, заяви Маас. \r\n„Сега това не се случва, но ние подкрепяме политическия процес, участваме в него, подкрепяме (специалния представител на ООН) Гейр Педерсен логистично и финансово за провеждането на конференциите в Женева“, заяви още министърът. \r\nТой добави, че Германия също е готова да работи \"с отделни членове на групата в Астана\" и даде за пример срещата на върха между лидерите на Германия, Франция, Турция и Русия. Въпреки това \"разпределение на средствата за възстановяване на Сирия все още не е възможно\", според Маас. \r\n \r\n \r\n \r\n \r\n : Теодор Пенев", "date": "2019.11.06", "title": "Хайко Маас: Германия не вижда условия за участие във възстановяването на Сирия"}
{"url": "http://www.focus-news.net/news/2019/11/06/2717037/27-godishen-mototsikletist-e-v-tezhko-sastoyanie-sled-paten-intsident-s-protivopozharen-avtomobil-v-slanchev-bryag.html", "text": "Около 13.49 часа на кръстовище в близост до „Вива клиник” в Слънчев бряг по неустановени до момента причини възниква пътнотранспортно произшествие (ПТП) между противопожарен автомобил на РСПБЗН - Несебър, отзовал се на сигнал за пожар в с. Оризаре и придвижващ се с включена звукова и светлинна сигнализация и мотоциклет „Ямаха” с бургаска регистрация, управляван от 27-годишен мъж от Поморие. Това съобщиха от  ОДМР-Бургас   \r\nВ резултат на пътния инцидент пострадал мотоциклетиста, който в тежко състояние е откаран в УМБАЛ – Бургас и приет за лечение. В момента се уточнява здравословното му състояние и получените от ПТП наранявания.  \r\nИзвършва се оглед на местопроизшествието. Работата по случая продължава.", "date": "2019.11.06", "title": "27-годишен мотоциклетист е в тежко състояние след пътен инцидент  с противопожарен автомобил в Слънчев бряг"}
{"url": "http://www.focus-news.net/news/2019/11/06/2717041/osporiha-v-administrativen-sad-blagoevgrad-izbora-za-kmet-na-kmetstvo-damyanitsa-obshtina-sandanski.html", "text": "В Административен съд – Благоевград постъпи жалба против решение №205-МИ от 28.10.2019г. на ОИК Сандански, с което е обявен за избран за кмет на кметство село Дамяница, община Сандански Атанас Ангелов, издигнат от ПП ГЕРБ. Това съобщиха от пресцентъра на  Административен съд – Благоевград.  Жалбата е подписана от Вангел Вълков, кандидат за кмет на кметство село Дамяница, община Сандански и Христо Паралинов, кандидат за кмет на кметство село Дамяница, община Сандански.  \r\nОспореният избор е заради несъответствие в данните от протоколите на двете секционни комисии в село Дамяница и протокола на ОИК Сандански. Посочени са и доводи за неправилно отразяване действителните и недействителни гласове в бюлетината за кмет на кметство в избирателните секции в село Дамяница.", "date": "2019.11.06", "title": "Оспориха в Административен съд – Благоевград избора за кмет на кметство Дамяница, община Сандански"}
{"url": "http://www.focus-news.net/news/2019/11/06/2717040/tsvetelin-goranov-direktor-na-nu-hristo-botev-v-pleven-organizatsiyata-na-savmestniya-proekt-s-rspzbn-i-bchk-e-otlichna.html", "text": "Цветелин Горанов, директор на НУ \"Христо Ботев\" Плевен: Организацията на съвместния проект с РСПЗБН и БЧК е отлична. Това каза  за  Радио \"Фокус\"  Цветелин Горанов, директор на училището по повод проекта. \"До днес протичат теоретичните занимания, които се осъществяват в добре оборудваните ни с аудио и визуални помагала  кабинети\", каза Цветелин Горанов. Той подчерта, че учениците са показали голям интерес към занятията още в теоретичната част. \"Те са респектирани и от вида на служители в униформа, което има значение за кариерното развитие.  Някои от тях казаха, че искат да станат пожарникари\", посочи още Цветелин Горанов. \r\nВиолета КРЪСТЕВА", "date": "2019.11.06", "title": "Цветелин Горанов, директор на НУ \"Христо Ботев\" в Плевен: Организацията на съвместния проект с РСПЗБН и БЧК е отлична"}
{"url": "http://www.focus-news.net/news/2019/11/06/2717039/kontsert-na-pfa-dobrudzha-posveten-na-40-godini-ot-osnovavaneto-na-aemo-stariya-dobrich-shte-se-provede-na-7-noemvri.html", "text": "Община Добрич кани гражданите на концерт на ПФА „Добруджа“, посветен на 40 години от основаването на АЕМО „Стария Добрич“ на 7 ноември от 12.00 часа пред Часовниковата кула. Това съобщиха от пресцентъра на  Общината . За пореден път невероятните изпълнители и танцьори на Ансамбъла ще ни докоснат до необятния български фолклор, който не само ни е съхранил през вековете като българи, но и е определил нашата българска съкровищница. ПФА „Добруджа“ ще зарадва гражданите със самобитност, пъстрота и уникалност.", "date": "2019.11.06", "title": "Концерт на ПФА „Добруджа“, посветен на 40 години от основаването на АЕМО „Стария Добрич“ ще се проведе на 7 ноември"}
{"url": "http://www.focus-news.net/news/2019/11/06/2717044/d-r-stanislav-polomski-tssmp-vidin-s-15-lineyki-shte-osashtestvyavame-prez-zimniya-sezon-speshnata-pomosht-v-oblastta.html", "text": "С 15 линейки ще осъществяваме през зимния сезон спешната помощ в областта, каза за  Радио „Фокус“ – Видин  д-р Станислав Поломски, директор на Центъра за спешна медицинска помощ. Той посочи, че всички линейки са снабдени със зимни губи и масла за двигателите. \"Филиалите на ЦСМП в Кула и Белоградчик са снабдени с линейки с висока проходимост. ЦСМП във Видин също е снабден с линейка с висока проходимост. Надявам се да няма проблеми през зимата, от наша страна сме направили всичко възможно, остава пътищата да бъдат добре почистени“, каза д-р Поломски. Той допълни, че в рамките на областта има достатъчно спешни екипи, които оказват медицинска помощ. „8 екипа са постоянно на дежурства. Три във Видин, два в Белоградчик и във филиалите в Кула, Брегово и Димово по един“, обясни д-р Поломски. Във филиалите има достатъчно лекарства за оказване на спешна помощ. „Лекарствата не ни притесняват. Поръчваме за месец материали и лекарства, но ако свършат, в рамките на едно денонощие ни ги доставят“, каза директорът на ЦСМП във Видин. Осигурено е отопление за помещенията на филиалите на ЦСМП в областта.  \r\nАнна ЛОЗАНОВА", "date": "2019.11.06", "title": "Д-р Станислав Поломски, ЦСМП-Видин: С 15 линейки ще осъществяваме през зимния сезон спешната помощ в областта"}
{"url": "http://www.focus-news.net/news/2019/11/06/2717036/tass-lavrov-smyata-che-garantsiite-na-saveta-za-sigurnost-na-oon-doprinasyat-za-urezhdaneto-na-krizata-v-kipar.html", "text": "По-активното подпомагане на процеса на преговори от страна на членовете на Съвета за сигурност на ООН, както и гаранциите от тях ще допринесат за разрешаването на кипърския проблем, заяви на пресконференция руският външен министър Сергей Лавров, след разговорите с гръцкия си колега Никос Дендиас, предава  TACC . \r\n\"Вярваме, че напредъкът в прилагането на решенията на ООН за уреждането на (конфликта) в Кипър ще бъде улеснен чрез по-активно участие на постоянните членове на Съвета за сигурност в подкрепа на процеса на преговори, тъй като те са съавтори на всички резолюции относно начините за преодоляване на настоящата криза\", каза Лавров. \r\n„И ние считаме за правилно да се стремим да заменим сегашната архаична система от гаранции“, добави още министърът. \r\nОсвен това той отбеляза, че Русия основно се застъпва за „прилагането на всички съответни резолюции на Съвета за сигурност на ООН относно необходимостта от постигане на споразумение между кипърските страни за създаване федерация“ на средиземноморския остров. Според него Русия също така приветства предстоящата тристранна среща на генералния секретар на ООН Антониу Гутериш с президента на Кипър Никос Анастасиадис и лидера на турските киприоти на острова Мустафа Акънджъ. \r\nПреките  преговори за обединението на острова се водят под егидата на ООН от няколко десетилетия. Последният им кръг се проведе в Швейцария през лятото на 2017 г. и завърши без резултат. На 26 септември 2019 г., на заседание на Общото събрание на ООН в Ню Йорк, Анастасиадис заяви, че кипърските власти са готови да възобновят преговорите.  \r\n \r\n : Теодор Пенев", "date": "2019.11.06", "title": "ТАСС: Лавров смята, че гаранциите на Съвета за сигурност на ООН допринасят за уреждането на кризата в Кипър"}
{"url": "http://www.focus-news.net/news/2019/11/06/2717045/v-administrativen-sad-blagoevgrad-e-postapila-zhalba-ot-kandidat-za-kmet-na-kresna-sreshtu-izbornite-rezultati.html", "text": "В Административен съд – Благоевград е постъпила жалба от Милчо Караджов, кандидат за кмет на Община Кресна, издигнат от ПП ГЕРБ. Това съобщиха от пресцентъра на  Административен съд – Благоевград.  Жалбоподателят оспорва решение №85-МИ на Общинска избирателна комисия Кресна от 28 октомври 2019 г. за определяне на изборните резултати за избор на кмет на Общината.  \r\nСпоред жалбоподателя са допуснати съществени нарушения на избирателния процес в изборния ден, както и при подготовката на изборите, които водят до промяна на изборния резултат. Посочват се доводи за влиянието в обявените изборни резултати на гласовете на лица със спорно право на гласуване по настоящ адрес.", "date": "2019.11.06", "title": "В Административен съд – Благоевград е постъпила жалба от кандидат за кмет на Кресна срещу изборните резултати"}
{"url": "http://www.focus-news.net/news/2019/11/06/2717048/izvarshva-se-rehabilitatsiya-na-tretoklasen-pat-109-avtomagistrala-struma-lozenitsa.html", "text": "Извършва се рехабилитация на третокласен път – 109 автомагистрала „Струма“ – Лозеница. Това съобщиха за  Радио „Фокус“ – Пирин  от Областно пътно управление – Благоевград. Поради тази причина движението от км 0+000 до км 10+754 е ограничено за всички моторни превозни средства. До 31 декември преминаването ще се извършва по обходен маршрут както следва: АМ „Струма“ – п.в. „Ново Кономлади” – по общински път през селата Ново Кономлади – Капатово – Кромидово – Хърсово – Виногради – път ІІІ-109 Лозеница – Мелник и обратно. В Област Благоевград няма въведени други ограничения за движението на леки и товарни автомобили. Към този час трафикът по основните пътни направления – автомагистрала „Струма“, главен път Е-79 и второкласен път – 19 Симитли – Гоце Делчев е нормално натоварен. През деня не са регистрирани тежки пътни инциденти. Повишена опасност от падащи камъни има в Кресненското дефиле, също и в района на проходите Предел и Папаз Чаир.  \r\nЛивия НИНОВА", "date": "2019.11.06", "title": "Извършва се рехабилитация на третокласен път – 109 автомагистрала „Струма“ – Лозеница"}
{"url": "http://www.focus-news.net/news/2019/11/06/2717049/naznachena-e-vatreshna-proverka-v-dg-mir-v-plovdiv-sled-signal-na-roditeli-za-nedopustimo-povedenie-kam-5-godishnoto-im-dete.html", "text": "Назначена е вътрешна проверка в детска градина (ДГ) „Мир“ в район „Западен“ в Пловдив след сигнал на родители за недопустимо поведение към 5-годишното им дете. Това каза пред журналисти заместник-кметът по образование Стефан Стоянов, предаде репортер на  Радио „Фокус“ – Пловдив . Според родителите, възпитателка е наказала 5-годишния им син да чисти тоалетната. В същия сигнал семейството твърди, че момченцето било системно тормозено, а в друг случай, че е било оставено без следобедна закуска, тъй като не е слушало. „Има притеснителни сигнали, има оплаквания от едно от семействата, че  детето им е наказвано и то системно, което е напълно недопустимо. Не е възможно в 21-ви век деца да бъдат унижавани в образователна институция. Това не е редно по никакъв начин“, коментира Стоянов и допълни, че досега не е имало подобни проблеми в тази детска градина.   \r\nПо думите на Стоянов, напрежението в детската градина е започнало през миналата седмица. „Активно водихме разговори с част от родителите, направиха се няколко родителски срещи, на една от които присъстваха представители на отдел „Образование“ към Общината. Целта е да изясним всички проблеми в детската градина и откъде се генерира това напрежение, съответно да се предприемат мерки. Не може да допуснем в която и да било детска градина да се получава подобно напрежение между родители и екип, а децата да бъдат под допълнителен стрес“, каза заместник-кметът. \r\nСтефан Стоянов посочи, че екипът на Общината се е опитал превантивно през миналата седмица да влезе в диалог с всички страни по случая. „Нека да мие проверката, за да имаме официално позиция и стигнем до истината – да знаем какво точно се е  случило точно и да вземем максимално адекватни мерки, най-вече в интерес на децата“, коментира той. \r\nПо думите на Стоянов, директорката на детска градина „Мир“ е назначена от месец и половина след проведен конкурс. „Имаме 6 нови директори на детски градини, но никъде другаде няма такъв проблем. Ако, разбира се, е допусната такава грешка от новия директор, ще се вземат необходимите мерки. Най-важно е да има спокойствие в детската градина и да няма напрежение“, каза още заместник-кметът по образование. \r\nНякои от родителите подкрепят възпитателката и твърдят, че наказваното дете е проявявало агресия към останалите в групата. \r\n„Децата са различни и всяко има своите индивидуалности. Има по-будни и по буйни деца, но това не е аргумент което и да е било дете да бъде наказвано и да бъде лишавано от нормално пребиваване в детската градина“, подчерта Стоянов. \r\nПроверката в детска градина „Мир“ в Пловдив трябва да приключи до края на следващата седмица. По непотвърдена информация, възпитателката, наказвала детето, е подала молба за напускане. \r\nТони МИХАЙЛОВ", "date": "2019.11.06", "title": "Назначена е вътрешна проверка в ДГ „Мир“ в Пловдив след сигнал на родители за недопустимо поведение към 5-годишното им дете"}
{"url": "http://www.focus-news.net/news/2019/11/06/2717047/36-godishen-matros-e-pochinal-pri-izvarshvane-na-meditsinski-pregledi-s-imitatsionni-vodolazni-spuskaniya-v-barokamera-vav-varna.html", "text": "36-годишен матрос е починал при извършване на медицински прегледи с имитационни водолазни спускания в барокамера. Това съобщиха от пресцентъра на  Министерството на отбраната . При извършване на годишни медицински прегледи на водолазния състав от Военноморските сили с имитационни водолазни спускания в барокамера днес във Военноморската болница в гр. Варна почина матрос III клас Спас Стоилов Пенчев от военно формирование 34 590-Бургас. По време на това рутинно изследване в барокамерата заедно с матрос Спас Пенчев са се намирали общо четирима души. Останалите трима матроси са в добро състояние. Именно те са сигнализирали за наличие на проблем с матрос Пенчев и присъстващият наблюдаващ лекар незабавно е оказал помощ на военнослужещия. Смъртта вероятно е настъпила в резултат на внезапно възникнал здравословен проблем. Причините ще бъдат окончателно изяснени и потвърдени след приключването на досъдебното производство. \r\nМатрос Спас Пенчев е на 36 годни. На служба в Българската армия е от 2014 г. Той е семеен с едно дете. \r\nРъководството на Министерството на отбраната и Българската армия изказва съболезнования на семейството и близките на матрос Спас Пенчев.", "date": "2019.11.06", "title": "36-годишен матрос е починал при  извършване на медицински прегледи с имитационни водолазни спускания в барокамера във Варна"}
{"url": "http://www.focus-news.net/news/2019/11/06/2717052/pochinal-e-27-godishniyat-mototsikletist-koyto-postrada-pri-paten-intsident-s-protivopozharen-avtomobil-v-slanchev-bryag.html", "text": "Починал е 27-годишният мотоциклетист, който пострада при пътен инцидент с противопожарен автомобил в Слънчев бряг. Това съобщи за  Радио \"Фокус\"-Бургас . Инцидентът възникна около 13.49 часа на кръстовище в близост до „Вива клиник” в Слънчев бряг по неустановени до момента причини. Пътнотранспортното произшествие е между противопожарен автомобил на РСПБЗН - Несебър, отзовал се на сигнал за пожар в с. Оризаре, и придвижващ се с включена звукова и светлинна сигнализация мотоциклет „Ямаха” с бургаска регистрация, управляван от 27-годишен мъж от Поморие.  \r\nМария КУРТЕВА", "date": "2019.11.06", "title": "Починал е 27-годишният мотоциклетист, който пострада при пътен инцидент с противопожарен автомобил в Слънчев бряг"}
{"url": "http://www.focus-news.net/news/2019/11/06/2717043/n1-sarbiya-albin-kurti-shte-nastoyava-za-reparatsii-ot-sarbiya-tvardi-kosovski-deputat.html", "text": "Депутатът от косовското движение „Самоопределение“ Албулена Хакшиу заяви, че след формирането на правителство, оглавено от Албин Курти, той ще бъде първият премиер, който ще настоява за военни репарации от Сърбия, предава телевизия  N1 . \r\nТя добави, че подходът за нормализация на отношенията в диалога между Белград и Прищина може да бъде променен под лидерството на Курти.  \r\n„Относно диалога, трябва да постигнем консенсус и косовския парламент и държавата трябва да поставят първо ясни условия на Сърбия, включително репарации“, заяви Хакшиу. Тя имаше предвид репарации за войната от 1998-1999 г. в тогавашната провинция Косово.  \r\nДепутатът добави, че конституцията на Косово не предвижда включването на партия „Сръбска листа“ в правителството, което ще бъде формирано.  \r\n„Не можем да пренебрегваме сърбите, които признават независимостта на Косово, които работят за нашия прогрес и да се обърнем вместо това към „Сръбска листа“, добави тя.  \r\n \r\n : Теодор Пенев", "date": "2019.11.06", "title": "N1 (Сърбия): Албин Курти ще настоява за репарации от Сърбия, твърди косовски депутат"}
{"url": "http://www.focus-news.net/news/2019/11/06/2717046/kandidati-za-obshtinski-savetnitsi-osporvat-pred-administrativen-sad-blagoevgrad-rezultatite-ot-izborite-za-obshtinski-savet-v-bansko.html", "text": "В Административен съд – Благоевград е постъпила жалба против решение №104-МИ от 28.10.2019 г. на Общинска избирателна комисия Банско, в частта, в която са обявени изборните резултати по преференциалния вот на кандидатите за общински съветници. Това съобщиха от пресцентъра на  Административен съд – Благоевград . Жалбата е подписана от 7 кандидати за общински съветници, участници в изборите на община Банско, проведени на 27 октомври 2019 г.  \r\nЖалбоподателите твърдят, че изборният резултат не е отчетен правилно. Посочени да доводи за несъответствие в данните от протоколите на секционни комисии и официалните данни, отразени в базата данни в сайта на Централната избирателна комисия, както и разминаване в данните за отразени преференции за кандидати в листите на партии и коалиции.", "date": "2019.11.06", "title": "Кандидати за общински съветници оспорват пред Административен съд – Благоевград резултатите от изборите за общински съвет в Банско"}
{"url": "http://www.focus-news.net/news/2019/11/06/2717051/vazstanoveno-e-dvizhenieto-po-pat-i-1-vratsa-mezdra.html", "text": "Възстановено е движението по път I-1 Враца – Мездра. Това съобщиха от пресцентъра на  Агенция \"Пътна инфраструктура\" .", "date": "2019.11.06", "title": "Възстановено е движението по път I-1 Враца – Мездра"}
{"url": "http://www.focus-news.net/news/2019/11/06/2717054/natovareno-e-dvizhenieto-po-avtomagistrala-trakiya-v-oblast-sliven-v-kraya-na-rabotniya-den.html", "text": "Натоварено е движението по автомагистрала \"Тракия\" в област Сливен в края на работния ден. Трафикът и по останалите пътищата в Сливен и областта е интензивен, но без задръствания, съобщиха от  Областно пътно управление - Сливен . Пътните настилки са сухи и нормално проходими. \r\nЗатворени за тежкотоварни автомобили над 10 т са проходите Твърдишки и Вратник. Котленският проход е отворен за всички превозни средства. Опасност от падащи камъни има по пътя Сливен – Ичера – Градец. \r\nДвижението по път II-66 Сливен – с. Старо село от км 2+000 до км 17+000 се осъществява с повишено внимание поради изрязване на храсти. Участъкът е сигнализиран с пътни знаци. Срокът е до 30 ноември 2019 г.", "date": "2019.11.06", "title": "Натоварено е движението по автомагистрала \"Тракия\" в област Сливен в края на работния ден"}
{"url": "http://www.focus-news.net/news/2019/11/06/2717055/zamestnik-ministar-verginiya-krasteva-shte-prisastva-na-diskusionen-klub-ot-zrantseto-do-hlyaba-na-7-noemvri.html", "text": "Заместник-министърът на земеделието, храните и горите Вергиния Кръстева ще вземе участие в дискусионен клуб „От зрънцето до хляба“ утре, 7 ноември 2019 г., (четвъртък). Това съобщиха от пресцентъра на  Министерството . Инициативата е на Националния браншови съюз на хлебарите и сладкарите. \r\nСъбитието ще се проведе от 11.00 часа в Интер Експо Център, зала Панорама.", "date": "2019.11.06", "title": "Заместник-министър Вергиния Кръстева ще присъства на дискусионен клуб „От зрънцето до хляба“ на 7 ноември"}
{"url": "http://www.focus-news.net/news/2019/11/06/2717056/sport-levski-pobedi-etar-veliko-tarnovo-s-30-v-domakinski-mach-ot-15-ti-krag-na-balgarskata-efbet-liga.html", "text": "Левски победи Етър Велико Търново  с 3:0 в домакински мач от 15-ти кръг на българската „Ефбет“ лига. Левски поведе в резултата в 23-ата минута след гол на Холмар Ейолфсон. Малко след началото на второто полувреме гол отбеляза и Паулиньо, а в 67-ата минута Дени Алар оформи крайния резултат. Така Левски запази втората си позиция с 35 точки, с две повече от Локомотив Пловдив и се намира на четири точки от лидера Лудогорец. Етър е девети с 14 точки.", "date": "2019.11.06", "title": "Спорт: Левски победи Етър Велико Търново  с 3:0 в домакински мач от 15-ти кръг на българската „Ефбет“ лига"}
{"url": "http://www.focus-news.net/news/2019/11/06/2717058/dobri-sa-usloviyata-za-shofirane-po-patishtata-v-oblast-burgas.html", "text": "Добри са условията за шофиране по пътищата в област Бургас. Това съобщиха за  Радио \"Фокус\" - Бургас  от Областното пътно управление. Пътищата са сухи и нормално проходими, няма затворени участъци. Движението е интензивно по основните направления в областта, както и по входно-изходните пътни артерии на град Бургас.  \r\nСтрупване на автомобили се наблюдава в района на пътен възел \"Юг\", на кръстовището с кръгово движение край бургаската болница, както и по пътната отсечка кв. \"Банево\" - Бургас. В централната градска част интензивен трафик се наблюдава в района на кръстовището между булевардите \"Сан Стефано\" и \"Демокрация\", в района на Новата поща, както и в района на кръстовището с кръгово движение \"Трапезица\".  \r\nМария ПОПЧЕВА", "date": "2019.11.06", "title": "Добри са условията за шофиране по пътищата в област Бургас"}
{"url": "http://www.focus-news.net/news/2019/11/06/2717057/trima-dushi-sa-postradali-sled-kato-kola-se-e-e-blasnala-v-darvo-v-kardzhali.html", "text": "Трима души са пострадали, след като кола се е е блъснала в дърво в Кърджали. това съобщиха от  ОДМВР - Кърджали . Част от ул. „Осми март“ в Кърджали е затворена за движение след пътнотранспортно произшествие днес малко преди 16 часа. Лек автомобил „БМВ“, управляван от 24-годишен, се блъснал в дърво и след това паднал в двор на къща. Водачът и двама пътници са били транспортирани до Спешното отделение в кърджалийската болница. По първоначални данни неправилно изпреварване е причина за катастрофата. На място са екипи на полицията и пожарната служба. Извършва се оглед на мястото на произшествието. Образувано е досъдебно производство.", "date": "2019.11.06", "title": "Трима души са пострадали, след като кола се е е блъснала в дърво в Кърджали"}
{"url": "http://www.focus-news.net/news/2019/11/06/2717060/aktsenti-v-sutreshniya-blok-dobro-utro-balgariya-na-radio-fokus-za-7-noemvri.html", "text": "Национална информационна кампания в подкрепа на донорството и трансплантацията под мотото „Да! За живот!“ стартира Министерство на здравеопазването. Какво не знаем за донорството? Защо българинът би потърсил донор, но не е склонен самият той да бъде такъв? За донорството и трансплантациите на органи като хуманните актове, които спасяват човешки животи, ще говорим в сутрешния блок „Добро утро, България“ на  Радио „Фокус“  с Росен Иванов, Изпълнителен директор на Изпълнителна агенция „Медицински надзор“.  \r\nБСП подкрепи Мая Манолова в искането й за касиране на изборите в София, партията настоява за касиране и в община Шумен. Какви са аргументите и очакванията на левицата ще коментираме с Иван Иванов, депутат от ПГ на „БСП за България“.   \r\nОще на първи тур Стара Загора избра за трети път Живко Тодоров за свой кмет. Минути преди да положи своята клетва за работа в името на старозагорци на тържествено заседание, в ефира ни той ще представи приоритетите си за следващите 4 години. \r\nАРТ терапия като вариант за лечение на хора с психични проблеми организира Центърът за психично здраве „Човеколюбие“ в Пазарджик. Повече за въздействието и резултатите от този нов изключително ефикасен метод ще научим от репортажа на Албена Жилекова от Радио „Фокус“ – Пазарджик. \r\n Тези и още теми – в „Добро утро, България” от 06.00 до 10.00 часа на 7 ноември, с водещ Веселка Иванова.", "date": "2019.11.06", "title": "Акценти в сутрешния блок „Добро утро, България“ на Радио „Фокус“ за 7 ноември"}
{"url": "http://www.focus-news.net/news/2019/11/06/2717059/ria-novosti-berlin-schita-dogovora-za-ustanovyavane-na-rezhima-otkrito-nebe-za-edin-ot-stalbovete-na-sigurnostta-v-evropa.html", "text": "Германското правителство счита Договора за установяване на режима „Открито небе“, от който САЩ по-рано обяви, че може да се оттегли, като един от стълбовете на сигурността в Европа, заяви представителят на германското външно министерство Кристофър Бургер. \r\n\"Темата за Договора за установяване на режима „Открито небе“ е много важна за нас. Той е един от стълбовете на архитектурата на сигурността в Европа, важен елемент за изграждането на доверие между Европа, Русия и САЩ\", каза Бургер по време на брифинг. \r\nТой добави, че „съхранението на това споразумение е важна тема за нас“. \r\nВ същото време представителят на германското министерство не отговори пряко на въпроса дали Берлин ще заяви позицията си за договора по време на посещението в страната на държавния секретар на САЩ Майк Помпео, който пристигна в на 6 ноември и ще остане два дни. Програмата му включва срещи с канцлера Ангела Меркел, колегата му Хайко Маас и министрите на отбраната и финансите. \r\nПо-рано американските медии съобщиха, че президентът на САЩ Доналд Тръмп е подписал документ, който изявява намерението на САЩ да се оттегли от Договора за установяване на режима „Открито небе“. Той е подписан през 1992 г. и се превръща в една от мерките за изграждане на доверие в Европа след студената война. Споразумението започва да функционира през 2002 г. и целта му е да позволи на участващите в него страни да събират информация за въоръжените сили и дейностите на държавите, част от договора. \r\n \r\n : Теодор Пенев", "date": "2019.11.06", "title": "РИА Новости: Берлин счита Договора за установяване на режима „Открито небе“ за един от стълбовете на сигурността в Европа"}
{"url": "http://www.focus-news.net/news/2019/11/06/2717062/predstoyashti-mezhdunarodni-sabitiya-za-7-noemvri-agentsiya-fokus.html", "text": "*** \r\n  Избори за горна камара на паралмента. \r\n*** \r\n \r\n  Среща на финансовите министри на страните от еврозоната. \r\n*** \r\n \r\n  Визита на турския президент Реджеп Тайип Ердоган. \r\n*** \r\n \r\n  Съвместна пресконференция на германския канцлер Ангела Меркел и генералния секретар на НАТО Йенс  \r\nСтолтенберг. \r\n*** \r\n \r\n  Ръководителят на Международния валутен фонд Кристалина Георгиева дава началото на двудневна конференция.", "date": "2019.11.06", "title": "Предстоящи международни събития за 7 ноември (Агенция „Фокус“)"}
{"url": "http://www.focus-news.net/news/2019/11/06/2717061/pregled-na-mezhdunarodnite-novini-do-1800-chasa-agentsiya-fokus.html", "text": "Германското правителство счита Договора за установяване на режима „Открито небе“, от който САЩ по-рано обяви, че може да се оттегли, като един от стълбовете на сигурността в Европа, заяви представителят на германското външно министерство Кристофър Бургер. \r\n\"Темата за Договора за установяване на режима „Открито небе“ е много важна за нас. Той е един от стълбовете на архитектурата на сигурността в Европа, важен елемент за изграждането на доверие между Европа, Русия и САЩ\", каза Бургер по време на брифинг. \r\nТой добави, че „съхранението на това споразумение е важна тема за нас“. \r\nВ същото време представителят на германското министерство не отговори пряко на въпроса дали Берлин ще заяви позицията си за договора по време на посещението в страната на държавния секретар на САЩ Майк Помпео, който пристигна в на 6 ноември и ще остане два дни. Програмата му включва срещи с канцлера Ангела Меркел, колегата му Хайко Маас и министрите на отбраната и финансите. \r\nПо-рано американските медии съобщиха, че президентът на САЩ Доналд Тръмп е подписал документ, който изявява намерението на САЩ да се оттегли от Договора за установяване на режима „Открито небе“. Той е подписан през 1992 г. и се превръща в една от мерките за изграждане на доверие в Европа след студената война. Споразумението започва да функционира през 2002 г. и целта му е да позволи на участващите в него страни да събират информация за въоръжените сили и дейностите на държавите, част от договора. \r\n*** \r\n \r\n  Иран намалява задълженията си по Съвместния всеобхватен план за действие (СВПД), без да нарушава Договора за неразпространение на ядрени оръжия, а всички стъпки на Техеран се проверяват от Международната агенция за атомна енергия (МААЕ), пише московското издание  ”Российская газета“ . \r\nТова заяви руският външен министър Сергей Лавров. \r\n„Всички стъпки на Иран за намаляване на тези задължения се извършват след уведомяването на МААЕ и в присъствието на техни инспектори, без да се нарушават разпоредбите на Договора за неразпространение на ядреното оръжие“, подчерта Лавров. \r\nПо неговите думи, руската страна добре разбира защо Техеран не спазва своите задължения от договора. Иран намалява нивото на изпълняваните задължения, което в съответствие с резолюциите на Съвета за сигурност на ООН се явява доброволно и е пряко обвързано със задълженията на други държави и осигурява законните икономически интереси на Техеран.  \r\nПо-рано президентът на Иран Хасан Роухани заяви, че от 6 ноември неговата страна ще продължи да не изпълнява задълженията си по ядрената сделка и за четвърти път ще действа в противоречие на клаузите й. Той заяви, че Техеран ще започне да обогатява уран в съоръжението „Фордо“, което ще се случи в присъствието на инспектори на МААЕ. Роухани отбеляза, че всички действия на страната му са обратими.  \r\n*** \r\n \r\n  Депутатът от косовското движение „Самоопределение“ Албулена Хакшиу заяви, че след формирането на правителство, оглавено от Албин Курти, той ще бъде първият премиер, който ще настоява за военни репарации от Сърбия, предава телевизия  N1 . \r\nТя добави, че подходът за нормализация на отношенията в диалога между Белград и Прищина може да бъде променен под лидерството на Курти.  \r\n„Относно диалога, трябва да постигнем консенсус и косовския парламент и държавата трябва да поставят първо ясни условия на Сърбия, включително репарации“, заяви Хакшиу. Тя имаше предвид репарации за войната от 1998-1999 г. в тогавашната провинция Косово.  \r\nДепутатът добави, че конституцията на Косово не предвижда включването на партия „Сръбска листа“ в правителството, което ще бъде формирано.  \r\n„Не можем да пренебрегваме сърбите, които признават независимостта на Косово, които работят за нашия прогрес и да се обърнем вместо това към „Сръбска листа“, добави тя.  \r\n*** \r\n \r\n  По-активното подпомагане на процеса на преговори от страна на членовете на Съвета за сигурност на ООН, както и гаранциите от тях ще допринесат за разрешаването на кипърския проблем, заяви на пресконференция руският външен министър Сергей Лавров, след разговорите с гръцкия си колега Никос Дендиас, предава  TACC . \r\n\"Вярваме, че напредъкът в прилагането на решенията на ООН за уреждането на (конфликта) в Кипър ще бъде улеснен чрез по-активно участие на постоянните членове на Съвета за сигурност в подкрепа на процеса на преговори, тъй като те са съавтори на всички резолюции относно начините за преодоляване на настоящата криза\", каза Лавров. \r\n„И ние считаме за правилно да се стремим да заменим сегашната архаична система от гаранции“, добави още министърът. \r\nОсвен това той отбеляза, че Русия основно се застъпва за „прилагането на всички съответни резолюции на Съвета за сигурност на ООН относно необходимостта от постигане на споразумение между кипърските страни за създаване федерация“ на средиземноморския остров. Според него Русия също така приветства предстоящата тристранна среща на генералния секретар на ООН Антониу Гутериш с президента на Кипър Никос Анастасиадис и лидера на турските киприоти на острова Мустафа Акънджъ. \r\nПреките  преговори за обединението на острова се водят под егидата на ООН от няколко десетилетия. Последният им кръг се проведе в Швейцария през лятото на 2017 г. и завърши без резултат. На 26 септември 2019 г., на заседание на Общото събрание на ООН в Ню Йорк, Анастасиадис заяви, че кипърските власти са готови да възобновят преговорите.  \r\n*** \r\n \r\n  Британският премиер Борис Джонсън призова гласоподавателите в страната да гласуват за неговата Консервативна партия по време на изборите на 12 декември или да се изправят пред последиците от „ужасното“ правителство и двата референдума, които предлага лидерът на опозиционната Лейбъристка партия Джереми Корбин, предава  Reuters . \r\nТой заяви това по време на официалния старт на предизборната си кампания. Джонсън заяви, че ако бъде върнат на власт от гласоподавателите с мнозинство, ще се заеме с ратифицирането на сделката за Брекзит незабавно. \r\n„Елате с нас, да осъществим Брекзит и да продължим напред или, и това е алтернативата за следващата година, да прекараме цялата 2020 г. в (…) още протакане и бавене“, заяви премиерът.  \r\n„(Лейбъристите) ще прекарат цялата 2020 г. в провеждането на два референдума, един за Шотландия и един за Брекзит“, добави още Джонсън. \r\n*** \r\n \r\n  Русия е обезпокоена от ясните антируски намерения на страните от НАТО, включително САЩ, които трупат военно присъствие в Източното Средиземноморие, заяви руският външен министър Сергей Лавров след разговори с гръцкия си колега Никос Дендиас, предава  TACC . \r\n\"Основно сме загрижени за случващото се в Източното Средиземноморие, включително и не на последно място действията на САЩ и НАТО за изграждане на военното си присъствие в този регион с ясно антируско намерение\", каза той. \r\nКакто подчерта Лавров, това \"изисква държавите от региона да разработят позиция, която да не бъде изградена сляпо в съответствие с курса на НАТО\", а да разчитат на интересите на собствената си национална сигурност и на законното желание да развиват отношенията си с всички партньори, включително с Русия. \r\nЛавров коментира и ситуацията с продължаващите действия на Турция в Източното Средиземноморие.  \r\nТой заяви, че „Русия призовава всички заинтересовани страни, включително Турция, Кипър, Гърция, Израел и Египет, да разрешат тези въпроси чрез процеса на преговори и постигането на взаимно приемливи споразумения в рамките на нормите, установени от Конвенцията за морското право от 1982 г.“. \r\nВластите в Република Кипър обвиняват Турция в действия, които нарушават суверенитета на страната, след като Анкара изпрати сондажен кораб в Изключителната икономическа зона на островната държава. \r\n*** \r\n \r\n  Гръцкият външен министър Нико Дендиас изрази своята надежда за това, че след срещата му с руския му колега Сергей Лавров между Атина и Москва ще бъде отворена нова страница в двустранните отношения, пише електронното издание на вестник  Kathimerini . \r\nТой заяви това по време на срещата си с министъра в руската столица. \r\n„Голямо удоволствие за мен е да съм в Москва днес. Това е моята първа визита откакто съм назначен като външен министър. Имахме много интересна дискусия лице в лице (с Лавров) в много приятна приятелска атмосфера. По време на разговора успяхме да демонстрираме важността, която и двамата отдаваме на промотирането на нашето сътрудничество. Този опит да се подсилят отношенията ни има една цел – да се усилят двустранните връзки по широк обхват от въпроси, базирани на съществуващите условия“, заяви Дендиас. \r\n„Освен това (искаме) и да постигнем по близко сътрудничество и да взаимно разбирателство за международните и регионални въпроси“, добави гръцкият министър.  \r\nТой освен това благодари на Лавров за това, че е обърнал внимание на дългата история на гръко-руските взаимоотношения, които включват и факта, че първият държавен глава на Гърция, Йоан Каподистриас е получил образование в Русия. \r\nЛавров от своя страна заяви, че новото правителство В Гърция „ни предоставя възможност да анализираме и да ревизираме нашите двустранни отношения да видим как те може още да се развият“.  \r\nРуският министър благодари на Дендиас, че е приел поканата за разговори в Москва. \r\n„Днес ние ще имаме възможност да дискутираме двустранните отношения, както и широк спектър от въпроси, като нашето сътрудничество в Европа и ситуацията в Източното Средиземноморие и по света“, добави Лавров.  \r\nСлед срещата между двете делегации и подписването на „Програмата за консултации Гърция-Русия 2020-2022“, двамата министри ще проведат пресконференция.  \r\n*** \r\n \r\n  Настоящата криза в Сирия се характеризира с много губещи и само един основен победител – Русия, коментират в редакцията на американското списание  Foreign Policy . \r\nДокато държавният глава на САЩ Доналд Тръмп попадна под критиката, както в собствената си страна, така и извън нея заради прибързаното изтегляне на американските войски от Сирия, Турция изпрати армията си в близкоизточната страна. Резултатът бе смъртта на поне 250 кюрди и превръщането на около 300 хиляди души в бежанци. Междувременно Русия увеличи своето влияние върху Анкара и Дамаск. \r\nНа 22 октомври турският президент Реджеп Ердоган и държавният глава на Руската федерация  Владимир Путин постигнаха споразумение за изтласкване на Сирийските демократични сили (СДС), състоящи се предимно от кюрди, от Северна Сирия. Руските и турските сили ще патрулират заедно в зоните в непосредствена близост до границата. В съответствие с постигнатото по-рано споразумение кюрдите ще се присъединят към Пети корпус на сирийската армия. Този корпус включва чуждестранни доброволци и се контролира от Русия. \r\nМалко след това споразумение между Русия и Турция обаче, администрацията на Тръмп рязко започна да върти педалите в обратна посока, като обяви, че ще изпрати около 500 американски войници за защита на петролните находища в Сирия от бъдещи атаки на групировката „Ислямска държава“. Всъщност целта на Тръмп е да получи контрол върху петрола, за да го използва като средство за влияние върху сирийското правителство. Дамаск и Москва веднага осъдиха този ход на САЩ като нарушение на международното право, тъй като нефтените находища са разположени на сирийска територия. \r\n„Това, което Вашингтон прави сега, е превземането и установяването на контрол върху нефтените находища в Източна Сирия… Всъщност това е акт на международен държавен бандитизъм“, заяви говорителят на Министерство на отбраната на Русия генерал-майор Игор Конашенков. \r\nОт друга страна, турското правителство е доволно от предислокацията на американските сили, защото ще улесни изселването на СДС от Северна Сирия, а това е обявената цел за нахлуването на войските на Ердоган. Но какво ще стане, ако СДС откаже да сътрудничи? „Тогава Русия ще бъде гарант\", заяви Мустафа Кибароглу, професор по международни отношения в университет В Истанбул. „Ролята на Русия е ключова тук“. \r\nРусия също представлява заплаха. Ако кюрдите не се поддадат, руските войски просто ще се оттеглят на позициите си, а турските войски ще „помлеят” кюрдите - това беше предупреждението на говорителя на Кремъл Дмитрий Песков. \r\nТурция отдавна спори със САЩ по много външнополитически въпроси, включително войната в Ирак, Иран, Израел и кюрдите. Но след началото на конфликта в Сирия, който изглежда беше част от Арабската пролет, Анкара и Вашингтон имаха обща цел: заедно подкрепиха въоръжените бунтовници, които се ангажираха да свалят сирийския президент Башар Асад. \r\nБунтовниците обаче не можаха да получат необходимата подкрепа и звездата им започна да залязва, особено след включването на руската авиация в сирийската война на страната на Асад. Когато стана ясно, че той ще остане на власт, Ердоган коригира своята политика и участва в спонсорираните от Русия мирни преговори в Казахстан (т.нар. Астанински процес). \r\nОтношенията на Турция със САЩ се влошиха, след като мнозина граждани на страната повярваха в участието на Вашингтон в опита за преврат срещу Ердоган. Турското правителство обвини за него човек на име Фетхула Гулен, турски религиозен лидер, живеещ в САЩ като бежанец. Сега към това уравнение добавете факта, че САЩ загубиха всичките си скорошни войни в региона: в Афганистан, Ирак, Сирия и Либия. Ердоган изчисли, че докато влиянието на САЩ намалява, Русия предлага все по-впечатляваща противотежест. \r\nВъзраждането на руското влияние в региона се случва в момент, в който Турция, дългогодишен член на НАТО и съюзник на Запада, изглежда започва да се насочва към Москва.   \r\nТурция наскоро се сдоби и организира доставката на руските системи С-400 до базите си - и това предизвика възмущение във Вашингтон. В момента е изградена първата част от газопровода „Турски поток“. Освен това Русия възнамерява да изгради четири атомни електроцентрали в страната. \r\nРусия, подобно на САЩ, преследва собствените си икономически и военни интереси в Близкия изток. И двете сили рекламират високодоходни оръжейни договори на своите производители на оръжия. И двете сили се опитват да контролират цените на петрола в своя полза: Русия би искала да продава нефт на страни като Турция и Израел, а САЩ продължават да купуват петрол от страните от Персийския залив. И двете страни са готови да пожертват интересите на кюрдите, за да спечелят мощното и геостратегическо правителство в Анкара като свой съюзник.  \r\nНай-близкото до нас във времето, отговорно представяне на Русия в играта за влияние в Близкия изток, започна на 6 октомври тази година, когато се проведоха важни телефонни разговори между Тръмп и Ердоган. След като научи за турските планове за операция, вместо да изрази възмущение, американският президент се съгласи да изтегли 50 американски войници от турско-сирийската граница. Той по същество се превърна в зелена светлина за инвазията на турците. \r\nНа 9 октомври турските войски и съюзните сирийски наемници пресякоха границата и обсадиха няколко града с преобладаващо кюрдско население. Ердоган публично обяви плановете си за преместване на два милиона сирийски бежанци, живеещи в Турция, в „зона за сигурност\", която той е изрязал от северната сирийска територия. Екстремистките „милиции“, обучени от турците, според Amnesty International бият и убиват затворници. Според наблюдатели те биха могли да извършат военни престъпления. \r\n„С увереност можем да кажем, че е планирано етническо прочистване - кюрдският народ в Сирия ще бъде прочистен“, алармира Мазлум Абди, военен лидер на СДС в интервю за The New York Times. И в тези условия, за изненада на мнозина, СДС сключи спешно споразумение с Москва и Дамаск. Армиите на Сирия и Русия бързо преместиха позициите си на север. \r\n \r\nСДС се надява, че присъствието на руски и сирийски войски ще попречи на по-нататъшното разпространение на турската агресия, както и на това Дамаск да се съгласи на политически компромис, който ще позволи създаването на кюрдска автономия в рамките на сирийската държава. И това въпреки факта, че Асад в миналото отказваше да изпълнява подобни изисквания. \r\nРуската армия се гордее с критичната си роля в тези събития. „Когато се появи руският флаг, военните действия престават“, цитира ТАСС думите на един руски офицер. Но това е самата роля, която американските войски някога играеха. Силата на Америка в региона обаче бавно залязва. \r\nНа 28 октомври Силите за специални операции на САЩ нападнаха съоръжение в северозападна Сирия, убивайки лидера на „Илсямска държава“ Абу Бакр ал-Багдади. Въпреки че това е тактическа победа, смъртта му едва ли ще промени динамиката на промяната на властта в региона. Тръмп успя да унищожи цялото доверие в САЩ, той разгневи съюзниците и направи враговете ни по-нахални. И всичко това всъщност е без „връщане на американски войници в родината им“, както той обеща по време на президентската си кампания през 2016 г. \r\nРусия, от друга страна, си изигра добре картите. Днес Русия осигурява значителен дял от енергийните нужди на Турция и изпраща 6-7 милиона туристи годишно на почивка в страната. В допълнение към закупуването на ракетни системи, Анкара обмисля също доставките на изтребители Су-35 и Су-57.  \r\nВашингтон остро възразява срещу оръжейните сделки между Русия и Турция. Системите на НАТО са разработени за синхронно използвани и технологиите им са пазени в строга тайна. Представители на администрацията на Тръмп отбелязаха, че руските съветници, изпратени в страната за обучение на военните на Анкара за експлоатация на С-400, биха могли да събират разузнавателна информация за военната техника на НАТО. Вярно е обаче и друго - че шпионите от САЩ също ще имат достъп до С-400. \r\n*** \r\n \r\n  Действията на САЩ за създаване на условия за дискусия за признаването на Православната църква на Украйна (ПЦУ) и подкрепата за тази схизматична структура показват опитите на САЩ да насърчат разкол в целия православен свят. Това подчерта министърът на външните работи на Руската федерация Сергей Лавров след разговори с гръцкия си колега Никос Дендиас в Москва, предава  TACC . \r\nКакто отбеляза Лавров, писмото до предстоятеля на схизматичната църква в Украйна Епифаний от този на Гръцката православна църква, архиепископа на Атина и цяла Гърция Йероним е било предшествано от посещение в Атина от държавния секретар на САЩ Майк Помпео. Според Лавров първият дипломат на Вашингтон „не скри, че сред въпросите, които той е решавал там, е бил и този“. \r\n„Както разбирам, със същата цел американските дипломати пътуват до Атон. Предстоятелят на схизматичната ПЦУ Епифаний публично заяви, че създаването на тази структура не би било възможно без пряката подкрепа на САЩ. И сега става очевидно, че САЩ не искат да се ограничават с това, което вече е направено, а се опитват да насърчат разкола в православния свят като цяло\". \r\nСпоред Лавров външното влияние по въпроси, отнасящи се до Гръцката православна църква и Автокефалната църква на Украйна, е очевидно. „Не съм чувал Гръцката православна църква да е признала официално схизматичната православна църква в Украйна. Чух, че има писмо от архиепископ Йероним, адресирано до водача на схизматиците, но не видях официалното изявление на Гръцката православна църква. По отношение на условията, при които писмото е изпратено, и като цяло в рамките на Гръцката православна църква започна дискусия по този въпрос - да, тук е очевидно външно влияние“, отбеляза първият дипломат на Москва. \r\nМинистърът отбеляза, че църковният въпрос няма да бъде изкуствена пречка в отношенията между Русия и Гърция. „Що се отнася до въздействието на тази ситуация в църковния свят върху междуправителствените, междудържавните отношения между Москва и Атина, ние нямаме желание изкуствено да създаваме проблеми и пречки за развитието на нашето сътрудничество във всички области на взаимно изгодна основа. Още веднъж подчертавам, че в междуправителствените и междудържавните отношения никой няма да създава изкуствени пречки\".  \r\nЛавров също така е приел поканата на гръцкия си колега да посети страната му. „Благодарен съм за поканата да посетя Гърция - ще го направя с удоволствие“. По искане на ТАСС за изясняване на условията на посещението, руският министър заяви, че те ще бъдат „допълнително договорени между външните работи на двете страни“. \r\nПрез юли миналата година гръцкото правителство реши да изгони двама руски дипломати и забрани на още двама да влизат в страната. Атина ги обвини в намеса във вътрешните работи на страната, както и в действия, които подкопават националната сигурност. Москва предприе огледални мерки. На този фон Лавров отмени посещението си в Атина, насрочено за септември същата година. \r\n*** \r\n \r\n  Русия ще продължи да надгражда своя отбранителен потенциал, но е готова да направи всичко, за да подпомогне „процеса на разоръжаване“. Това заяви държавният глава на страната Владимир Путин на среща с висши офицери и прокурори по повод назначаването им на по-високи длъжности и отличаването им с най-високите за тях звания, предава  TACC . \r\n„Нашата армия и флот доказаха готовността си, възнамеряваме да надградим своя отбранителен потенциал и да поставим на бойно дежурство системи за сигнализация от хиперзвукови, лазерни и други съвременни оръжия, които другите държави все още нямат\", поясни Путин. Но това, отбеляза президентът, „не е причина Русия да заплашва никого“. \r\n„Напротив, ние сме готови да направим всичко по силите си, за да прокараме процеса на разоръжаване, като вземем предвид най-новите ни оръжейни системи, чиято задача е единствено да гарантира сигурността, като отчита нарастващите заплахи за нас\", подчерта държавният глава на Руската федерация. \r\n*** \r\n \r\n  В петък в Белград пристига Томас Зарзецки, който ръководи Работна група 231 на американския Държавен департамент, отговаряща за прилагането на санкциите срещу руския военен сектор и онези, които си сътрудничат с него, съобщава белградският ежедневник  „Вечерне новости“ . \r\nТемата на срещите му със сръбските представители вероятно са заплахи за санкции, които могат да бъдат наложени на Белград заради военното сътрудничество с Москва, което вече бе споменато от специалния представител на САЩ за Западните Балкани Матю Палмър. \r\nВизитата на Зарзецки е насрочена веднага след като Сърбия обяви, че е купила руските системи за противовъздушна отбрана (ПВО) „Панцир-С“. В правомощията на неговия отдел, който прилага „Закона за противодействие на противниците на Америка чрез санкции“, е да наказва отделни лица, компании или държави, за които е установено, че умишлено са участвали в „значителен обмен“ с военния и разузнавателния сектор на Руската Федерация. \r\nТози документ съдържа и списък на компаниите в руската индустрия, с които е забранено сътрудничеството според американските регулации. Този списък може да послужи като основа за Америка да наложи санкции на Белград, ако счете обмена на Сърбия с Русия в отбранителната промишленост за „значителен“. \r\nА именно, сред „забранените“ фирми са няколко компании, с които Сърбия си сътрудничи или закупува военна техника. Там са КБП, бюрото което проектира „Панцир“, но също и „Микоян“, производителят на самолетите МиГ –които Сърбия също закупи, както и публичното дружество РОЕ, чрез което се извършват всички продажби на руско оръжие и военна техника. \r\nЧерният списък включва и руската компания за вертолети, която интегрира разработването и производството на повечето видове хеликоптери и известен институт в Казан, който произвежда вертолетите Ми-17, които Белград купи от Русия, а също и Ми-35 („убиеца на танкове“), които Сърбия поръча и чиято доставка в следващите две години. \r\nМатю Палмър, който беше на балканска обиколка в последните дни, заяви в Скопие, че „има възможност придобиването на специфични руски системи от Сърбия да доведе до въвеждането на санкции“.  \r\nМинистърът на външните работи на Сърбия Ивица Дачич, който се срещна с Палмър, обаче заяви, че няма основание за налагане на ограничителни мерки заради покупката на руско оръжие. \r\n„Не сме глупави да не знаем какво е позволено“, заяви Дачич.", "date": "2019.11.06", "title": "Преглед на международните новини до 18:00 часа (Агенция „Фокус“)"}
{"url": "http://www.focus-news.net/news/2019/11/06/2717063/tsvetelina-penkova-grupa-na-sotsialistite-i-demokratite-v-ep-krayno-vreme-e-vaprosat-s-dvoyniya-standart-na-hranite-da-bade-reshen.html", "text": "Евродепутатът Цветелина Пенкова повдигна темата за двойния стандарт при храните на заседание на Комисията по вътрешен пазар и защита на потребителите в Европейския парламент (ЕП). Това съобщиха от  пресофиса на Пенкова . Съвместният изследователски център (JRC) представи доклада си относно разработената и хармонизирана методология за подбор и анализ на храните. „Отбелязах, че това е крачка напред за премахването на двойните стандарти, но наблегнах и на факта, че акцентът в законодателните инициативи трябва да е върху качеството на предлаганите продукти, а не върху вкусовите предпочитания на потребителите”, отбеляза Пенкова. Комисията ще отпусне бюджет от 1,26 милиона евро на потребителски организации, за да подпомогне тестването на продукти и идентифицирането на лоши практики. „Продължавам активно да следя и работя по темата.” заяви представителят на Групата на социалистите и демократите в ЕП.", "date": "2019.11.06", "title": "Цветелина Пенкова, Група на социалистите и демократите в ЕП: Крайно време е въпросът с двойния стандарт на храните да бъде решен"}
{"url": "http://www.focus-news.net/news/2019/11/06/2717067/mokri-sa-patnite-nastilki-vav-vidinska-oblast.html", "text": "Мокри са пътните настилки  във Видинска област, на много места вали дъжд, съобщиха за  Радио „Фокус“ – Видин  от Областно пътно управление. Трафикът за ГКПП „Дунав мост 2“ е натоварен, пътуват предимно тежкотоварни автомобили. На ГКПП „Дунав мост 2“ с  предимство преминават леките и лекотоварните автомобили. На другите два гранични пункта в областта – „Връшка чука“ и „Брегово“ трафикът е спокоен, няма образувани опашки от чакащи автомобили. Най-много автомобили се движат в участъка Видин – Дунавци. Остава забраната за преминаване на автомобили над 12 тона през прохода Петрохан. Във Видин трафикът е засилен на входно изходните артерии на града, в централната градска част и по бул. \"Панония\".  \r\nАнна ЛОЗАНОВА", "date": "2019.11.06", "title": "Мокри са пътните настилки  във Видинска област"}
{"url": "http://www.focus-news.net/news/2019/11/06/2717066/vazstanoveno-e-dvizhenieto-po-ulitsa-osmi-mart-v-kardzhali.html", "text": "Възстановено е движението по ул.\"Осми март\" в Кърджали, част от която беше затворена след катастрофа, съобщиха от  ОДМВР-Кърджали . Автомобилът \"БМВ\", паднал в градината на къща след удар в дърво, вече е вдигнат от мястото на произшествието. Приключен е огледът от дежурна оперативна група на Районно управление на МВР-Кърджали.", "date": "2019.11.06", "title": "Възстановено е движението по улица \"Осми март\" в Кърджали"}
{"url": "http://www.focus-news.net/news/2019/11/06/2717064/novoizbranite-predstaviteli-na-mestnata-vlast-v-obshtina-breznik-tarzhestveno-polozhiha-kletva-za-vstapvane-v-dlazhnost.html", "text": "Първо заседание на Общински съвет – Брезник за Мандат 2019 – 2023 г. се проведе в Малкия салон на Народно читалище „Просвещение-1870”. Заседанието бе открито областният управител на ПерникИрена Соколова, която го свика със Заповед № И-13 от 31 октомври 2019 г. Това съобщиха от пресцентъра на  Областната администрация . \r\nСоколова пожела четири годишен мандат отличаващ се с консенсусно, надпартийно вземане на решения за продължаващо успешно развитие на общината и населените места. „Надявам се, че съвместната работа на кмета Васил Узунов с Общински съвет ще се ръководи по линията на конструктивния диалог, гражданско и политическо достойнство за подобряване средата на живот за всички жители”, заяви тя. \r\nСъпредседателстващ на заседанието по традиция бе най-възрастният новоизбран съветник - Веска Алексова. \r\nСлед обявяването на официалните резултати от изборите, 13-те общинските съветници и избраният за кмет на Общината Васил Узунов положиха клетва. Узунов ще управлява за трети мандат, след като на местните избори 2 197 избиратели гласуваха за него и бе избран още на първи тур. \r\nС таен избор за председател на Общинския съвет в Брезник бе избран Иван Методиев Тинков с 9 гласа „за”. \r\nВстъпилия в длъжност кмет Васил Узунов благодари на жителите на общината за гласуваното доверие доверие към него и увери, че и занапред ще работи за промяната на града и населените места с реализирането на смислени, целесъобразни и необходими инфраструктурни и социално-икономически проекти. \r\nСлед тържествената сесия кметът, областният управител и граждани поднесоха цветя на паметника в градската градина в памет на загиналите войни при отбраната на Брезник по време на Сръбско-българската война и битката от 6 ноември 1885 година.", "date": "2019.11.06", "title": "Новоизбраните представители на местната власт в община Брезник тържествено положиха клетва за встъпване в длъжност"}
{"url": "http://www.focus-news.net/news/2019/11/06/2717068/iskra-ivanova-specheli-golyamata-nagrada-ot-izlozhenieto-za-detsa-i-roditeli-family-days-expo-vav-veliko-tarnovo.html", "text": "Искра Иванова спечели ексклузивната награда от изложението за деца и родители Family Days Expo. Това каза в интервю за  Радио „Фокус“-Велико Търново  акушерката Тони Калушкова, която е сред първоначалните организатори. Тя уточни, че наградата е многокомпонентна и включва 6-месечни карти за двигателните програми в центъра на Happy Mums по време и след бременност, домашно посещение от акушерка, безплатен курс за майчинството, масаж за бременни и семейна фотосесия. \r\nТони Калушкова отбеляза, че няма точна статистика за броя на посетителите на тазгодишното събитие. „Мисля, че това трябва да се отчете като пропуск, тъй като имаше възможност при влизането всеки посетител да попълни талонче, с което да участва в жребия за големите награди. Това също е нещо ново, което не бяхме включили в изложението миналата година. Не се случи както го мислихме, защото имаше доста хора, но много малко от тях бяха попълнили такова талонче. Следващата година обмисляме да направим онлайн регистрация и входът ще бъде само с такава, за да може да имаме по-ясна и точна статистика за броя посетители“, каза Тони Калушкова. \r\nОсновните теми, които са били засегнати на щанда на Happy Mums, разбира се, са били свързани с бременност и раждане. „Правихме консултации по кърмене за жените, които се интересуват. Детският психолог Дани Малакова консултира майки, които имаха въпроси, имахме и бахов терапевт. Нели, която води възстановителната програма след раждане в нашия център, също беше там, за да разясни как се провежда тя и как помага“, посочи акушерката. \r\nТони Калушкова обясни, че датата на събитието е обвързана с Деня на християнското семейство. „Опитваме се да го съобразим и с други събития в страната, насочени към тази област и аудитория. Следващата година изложението ще бъде отново по това време, а след това ще помислим“, допълни акушерката. \r\nРени АТАНАСОВА", "date": "2019.11.06", "title": "Искра Иванова спечели голямата награда от изложението за деца и родители Family Days Expo във Велико Търново"}
{"url": "http://www.focus-news.net/news/2019/11/06/2717042/kandidat-za-obshtinski-savetnik-v-razlog-iska-prebroyavane-na-preferentsiite-v-sadebna-zala.html", "text": "В Административен съд – Благоевград е оспорен резултатът от произведените избори за общински съветници в община Разлог. Това съобщиха от пресцентъра на  съда . Образувано е дело по жалба на Марин Христов – кандидат за общински съветник от листата на ДПС, против решение №118 от 29 октомври 2019 г. на Общинска избирателна комисия (ОИК) – Разлог за избора на общински съветници.  \r\nЖалбоподателят оспорва решението на ОИК, в частта за разпределението на мандатите между партиите и коалициите, според броя преференции за отделните кандидати, и имената на избраните за общински съветници. \r\nВ жалбата са посочени доводи за грешки и нарушения при преброяване и отчитане на преференциите и валидността на вота в три секционни комисии в село Баня, което е довело до промяна в изборния резултат за партия ДПС, относно разпределението на мандатите. Жалбоподателят иска ново преброяване на всички бюлетини в посочените секционни избирателни комисии.", "date": "2019.11.06", "title": "Кандидат за общински съветник в Разлог иска преброяване на преференциите в съдебна зала"}
{"url": "http://www.focus-news.net/news/2019/11/06/2717069/novoizbranite-obshtinski-savetnitsi-kmetove-na-kmetstvata-i-kmet-na-obshtina-veliko-tarnovo-inzh-daniel-panov-vstapiha-v-dlazhnost.html", "text": "Новоизбраните общински съветници, кметове на кметствата и кмет на Община Велико Търново инж. Даниел Панов встъпиха в длъжност на тържествена церемония в музей „Възраждане и Учредително събрание”, предаде репортер на  Радио „Фокус”-Велико Търново . Събитието бе открито областният управител проф. Любомира Попова, която пожела на всички новоизбрани представители на местната власт успех. Последва връчване на техните мандати от председателя на Общинската избирателна комисия Десислава Йонкова. След това съветниците и кметовете положиха клетва, че ще спазват Конституцията и законите на Република България, ще работят за благоденствието на жителите и за развитието на района.  \r\nКметовете на населени места са общо 13. В новосформирания Общински съвет влизат общо 37 съветници, като седем от тях са жени. Най-младият е Деян Кузов на 26 години, а най-възрастният - Стоян Витанов, на 65 години. Тези, които за пръв път са част от местния парламент, са 1/3 от състава му.  \r\nКметът Панов, който бе избран за трети пореден мандат, заяви, че водещи в неговото управление отново ще са честността и отговорността към гражданите. Освен това той благодари на всички, които за пореден път са гласували доверие на него и на екипа му. „Аз няма да търгувам нито с доверието на великотърновци, нито със собственото си достойнство, както не съм го правил досега. Велико Търново ще продължи по начертания и единствен пред Старата столица път – да бъде съвременна и динамично развиваща се община. Така пожелаха и преди 140 години нашите предци“, каза още в словото си кметът инж. Даниел Панов. Той припомни също, че през настоящата година се навършват 90 години от рождението на великия български писател Йордан Радичков и призова всички управници да се уповават на неговите думи: „Добрият човек ще познаеш по огъня. Злите хора оставят след себе си пожарища, добрият човек оставя подире си огнище“.  \r\nЦеремонията продължи с първото тържествено заседание на Общинския съвет, чието начало по традиция даде най-възрастният общински съветник – доайенът Стоян Витанов. Първата редовна сесия ще се проведе, по традиция, в последния четвъртък на месец ноември.  \r\nЛуиза ТРАНЧЕВА", "date": "2019.11.06", "title": "Новоизбраните общински съветници, кметове на кметствата и кмет на Община Велико Търново инж. Даниел Панов встъпиха в длъжност"}
{"url": "http://www.focus-news.net/news/2019/11/06/2717050/rossiyskaya-gazeta-rusiya-smyata-che-iran-ne-narushava-dogovora-za-nerazprostranenie-na-yadreni-orazhiya.html", "text": "Иран намалява задълженията си по Съвместния всеобхватен план за действие (СВПД), без да нарушава Договора за неразпространение на ядрени оръжия, а всички стъпки на Техеран се проверяват от Международната агенция за атомна енергия (МААЕ), пише московското издание  ”Российская газета“ . \r\nТова заяви руският външен министър Сергей Лавров. \r\n„Всички стъпки на Иран за намаляване на тези задължения се извършват след уведомяването на МААЕ и в присъствието на техни инспектори, без да се нарушават разпоредбите на Договора за неразпространение на ядреното оръжие“, подчерта Лавров. \r\nПо неговите думи, руската страна добре разбира защо Техеран не спазва своите задължения от договора. Иран намалява нивото на изпълняваните задължения, което в съответствие с резолюциите на Съвета за сигурност на ООН се явява доброволно и е пряко обвързано със задълженията на други държави и осигурява законните икономически интереси на Техеран.  \r\nПо-рано президентът на Иран Хасан Роухани заяви, че от 6 ноември неговата страна ще продължи да не изпълнява задълженията си по ядрената сделка и за четвърти път ще действа в противоречие на клаузите й. Той заяви, че Техеран ще започне да обогатява уран в съоръжението „Фордо“, което ще се случи в присъствието на инспектори на МААЕ. Роухани отбеляза, че всички действия на страната му са обратими.  \r\n \r\n : Теодор Пенев", "date": "2019.11.06", "title": "„Российская Газета“: Русия смята, че Иран не нарушава Договора за неразпространение на ядрени оръжия"}
{"url": "http://www.focus-news.net/news/2019/11/06/2717071/predstoyashti-sabitiya-v-stranata-za-7-noemvri-agentsiya-fokus.html", "text": "Oт 12.00 часа държавният глава Румен Радев ще се срещне на „Дондуков“ 2 с министъра на външните работи на Великото херцогство Люксембург Жан Аселборн.  \r\n   \r\n \r\n*** \r\n \r\nOt 14.30 часа президентът ще приеме заместник министър-председателя и министър на отбраната на Република Северна Македония Радмила Шекеринска.  \r\n \r\n   \r\n*** \r\n \r\nОт 17.00 часа президентът Радев ще се срещне с делегация на Венецианската комисия, която е на посещение у нас. \r\n \r\n \r\n*** \r\n \r\nОт 09.30 Вицепремиерът и министър на външните работи Екатерина Захариева и Жан Аселборн, министър на европейските и външните работи и министър на имиграцията и убежището на Великото Херцогство Люксембург, ще имат среща на четири очи в Министерството на външните работи. В 09.50 ч.  ще започне пленарна среща между двете делегации.  В 11.00 ч. министрите ще направят изявление пред медиите. \r\n \r\n*** \r\n \r\nОт 09:00 часа ще се проведе заседание на Народното събрание.  \r\n \r\n \r\n*** \r\n \r\nОт 09.00 часа в Централния военен клуб, ще се проведе международната конференция „Европейската отбрана – една цел, много предизвикателства“. \r\n \r\n*** \r\n \r\nОт 09.30 часа в зала „Средец“ на София Хотел Балкан, ще се проведе кръгла маса на тема: „Въглищните региони и механизмът за капацитети като част от бъдещия пазарен модел на България“. На събитието ще бъде министърът на енергетиката Теменужка Петкова.   \r\n \r\n \r\n*** \r\n \r\nОт 11:00 часа в Интер Експо Център, зала Панарома заместник-министърът на земеделието, храните и горите Вергиния Кръстева ще вземе участие в дискусионен клуб „От зрънцето до хляба“ . \r\n \r\n \r\n*** \r\n \r\nОт 9.30 часа в заседателната зала в сградата на Висшия съдебен съвет, ще се проведе заседание на ВСС. \r\n \r\n \r\n*** \r\n \r\nОт 14.30 ч. в зала \"Изток\" на Народното събрание Комисията по бюджет и финанси ще разгледа Закона за държавния бюджет и бюджетите на ДОО и НЗОК. \r\n \r\n*** \r\n \r\nОт 10.30ч., в залата на администрацията на УМБАЛ „Александровска“, в присъствието на изпълнителните директори (на „Български пощи“ - г-н Деян Дънешки и на УМБАЛ „Александровска“ - доц. Костадин Ангелов) ще бъде валидирана юбилейна пощенска марка „140 години Александровска болница”. \r\n \r\n \r\n*** \r\n \r\nОт 09:30 часа в Представителството на ЕК в България, ще се проведе Европейският ден на предприемача. \r\n \r\n \r\n*** \r\n \r\nОт 10:00 часа в зала „Рубин“ на хотел „Рамада“, заместник-министърът на образованието и науката Деница Сачева ще участва в националния форум на мрежата от Глобални библиотеки в България „Библиотеките днес“. \r\n \r\n \r\n*** \r\n \r\nОт 11:00 часа в сградата на Национална компания „Железопътна инфраструктура“, София, бул. „Мария Луиза“ 110, Генералният директор на Национална компания „Железопътна инфраструктура“ инж. Красимир Папукчийски ще подпише договора за модернизация на железопътен участък Оризово-Михайлово. \r\n \r\n \r\n*** \r\n \r\nОт 11:00 часа в Софийска градска художествена галерия ще се проведе дискусията „Музеят – възможен или невъзможен”. \r\n \r\n*** \r\n \r\nОт 11:00 часа в Националния пресклуб на БТА, Политическа партия МИР ще даде пресконференция на тема: \"ПП МИР с пробив на местните избори: Анализ на резултатите\". \r\n \r\n \r\n*** \r\n \r\nОт 12:00 часа в зала „Люмиер“ ПП ГЕРБ ще проведе национална среща на партията.   \r\n \r\n \r\n*** \r\n \r\nОт 12.30 часа в зала „Опера“, хотел InterContinental Sofia, ще се проведе семинар за журналисти на тема: „Поеми си дъх - за по-бърза диагноза и по-добра прогноза за рака на белия дроб“. \r\n \r\n \r\n*** \r\n \r\nОт 13:15 часа в Националния институт по метеорология и хидрология ще стартира образователната дейност по програма \"Образование с наука\". Институтът ще посрещне 60 ученика от 51-во СОУ, които ще се запознаят с работата на метеоролозите и хидролозите и ще видят как се правят измервания в метеорологичния парк. \r\n \r\n \r\n*** \r\n \r\nОт 14:00 часа в зала „Проджект лаб“, ще се проведе дискусия-среща, организирана от Камарата на архитектите в България КАБ за бъдещата Национална детска болница. \r\n \r\n \r\n*** \r\n \r\nОт 18:00 часа в Регионалния исторически музей, ще бъде открита изложбата „Манифестиращата идеология 1944 – 1989“. \r\n \r\n \r\n*** \r\n \r\nОт 18:30 часа в Унгарския културен институт ще се проведе клавирен концерт на Дьорд Клебницки. \r\n \r\n \r\n*** \r\n \r\nОт 18:30 часа в Зала „Оборище“-5, ще се състои груповата изложба на петимата финалисти на конкурса за Българско Съвременно Изкуство ‘МОСТ”. \r\n \r\n \r\n*** \r\n \r\nОт 19.30 ч., зала „Диамант“ на хотел „Рамада“ ще бъдат връчени третите Годишни награди на Фондация „Глобални библиотеки – България“. \r\n \r\n \r\n*** \r\n \r\nОт 20:00 часа в Комеди Клуб на едно място ще се съберат най-добрите стендъп комедианти от България и света. \r\n \r\n \r\n*** \r\n \r\nОт 19.00 часа във Фестивален център Варна ще се състои премиера на мюзикъла от Иглика Пеева \"Мене ме, мамо, Змей люби\". С участието на Коцето Калки, Петя Буюклиева, Жени Лечева, Тодор Мадолев, родената във Варна актриса Таня Карбова и др. \r\n \r\n \r\n*** \r\n \r\nОт 19.00 часа в Зала „Аула\" на Икономически университет – Варна, ще бъде представена благотворителната постановка „Репетиции на Мечо Пух\" на театър „Инфаркт\". Постановката се поставя със съдействието на Студентски съвет към Медицински университет – Варна и Студентски съвет на Икономически университет – Варна. \r\n \r\n \r\n*** \r\n \r\nОт 10.00 часа в Областна дирекция на МВР – Велико Търново ще бъдат наградени участниците в турнирите по футбол и по стрелба по случай професионалния празник на българската полиция – 8 ноември.  \r\n \r\n \r\n*** \r\n \r\nОт 11.00 часа в пресклуба на БТА Валентин Николов ще представи нов вариант на „Ромео и Жулиета”. Авторът вече е патентовал своята версия и ще предостави повече подробности на всички регионални и национални медии.  \r\n \r\n*** \r\n \r\nОт 14.00 ч. в читалнята на Централна университетска библиотека на ВТУ „Св. св. Кирил и Методий“ ще бъде представена книгата на Наталия Бояджиева „Светлина от Изтока“ (разкази за Китай).  \r\n \r\n \r\n*** \r\n \r\nВ 15.30 ч. в Читалнята на Регионална библиотека „Петко Р. Славейков“ ще се състои на среща на писателката Ива Георгиева с медиите във връзка с дебютния й роман „Нарисувай есента в очите ми“ на Ива Георгиева. Премиерата е от 18.00 ч.  \r\n \r\n \r\n*** \r\n \r\nОт 12:00 часа в зала „Чуждоезикова читалня“ към Регионална библиотека „Михалаки Георгиев“ ще  се проведе пресконференция по проект BG05SFOP001-2.009-0167 „Повишаване на гражданското участие в местните политики по управление на отпадъците“, финансиран по Оперативна програма „Добро управление” и изпълняван от Сдружение „България в Европа“. \r\n \r\n \r\n*** \r\n \r\nОт 10.00 ч. в ОДМВР-Враца ще бъде проведен редовния месечен брифинг.  \r\n \r\n \r\n*** \r\n \r\nОт 17.30 ч. в НЧ „Пробуда -1904“ в кв. Калтинец ще се отбележат 115 години НЧ „Пробуда-1904“.  \r\n \r\n*** \r\n \r\nОт 18.00 ч. в Зала 1 на Общината Българска асоциация на онкоболните – Горна Оряховица организира благотворителен концерт с участието на Балет „Етна“, Балет „Грация“, Танцов фолклорен клуб „Балканика“, Мъжка певческа група „Георги Измирлиев“, Вокална група.  \r\n \r\n \r\n*** \r\n   \r\nОт 12.00 часа пред Часовниковата кула ще се проведе концерт на ПФА „Добруджа“, посветен на 40 години от основаването на АЕМО „Стария Добрич“. \r\n \r\n \r\n*** \r\n \r\nOт 15:00 часа в заседателна зала на Общината, ще се проведе заседание на Общинския съвет.  \r\n \r\n \r\n*** \r\n \r\nОт 09.30 часа в залата на Община Кюстендил ще се проведе първо заседание на новоизбрания Общински съвет. \r\n \r\n \r\n*** \r\n \r\nОт 10:00 часа в залата на читалище „Пробуда“ ще проведе първата сесия на Общинския съвет. \r\n \r\n \r\n*** \r\n \r\nВ 09.00 часа в зала 10 на Окръжния съд ще се проведе заседание по делото срещу Светослав К., обвинен в умишлено убийство.  \r\n \r\n \r\n*** \r\n \r\nВ 09.00 часа в зала 6 на Окръжния съд ще се проведе заседание по делото срещу Николай Б. и Стефан К., обвинени в притежание и разпространение на високорискови наркотични вещества.  \r\n \r\n \r\n*** \r\n \r\nВ 10.00 часа в зала 5 на Окръжния съд ще се проведе заседание по делото срещу Пенчо Д., обвинен че при управление на МПС е нарушил правилата за движение и по непредпазливост е причинил смъртта на 74-годишния И. Г. \r\n \r\n \r\n*** \r\n \r\nОт 11:00 часа в Регионалния етнографски музей в Пловдив ще се проведе открит урок по Околен свят за втори клас. На събитието ще присъстват заместник-министърът на образованието и науката Таня Михайлова и заместник-министърът на културата Амелия Гешева.  \r\n \r\n \r\n*** \r\n \r\nОт 11:00 часа в Палата №13 на Международен панаир, вицепрезидентът Илияна Йотова ще бъде гост на откриването на международното изложение за текстилна техника и продукти „ТексТейлър Експо 2019“. \r\n \r\n \r\n*** \r\n \r\nОт 18.00 часа в Арт залата на Регионална библиотека ,,Христо Смирненски\" ще се състои предствянето на книгата ,,Хроника на духа\" от Татяна Любенова. \r\n \r\n \r\n*** \r\n \r\nОт 19.00 часа в Драматично-куклен театър ,,Иван Радоев\" ще се играе постановката ,,Изборът на Марта\" от Жорди Галсеран, гостуване на Драматичен театър \"Стоян Бъчваров\"- Варна. \r\n \r\n*** \r\n \r\nот 14:00 ще се проведе пресконференция в кабинета на инж. Иван Витанов - управител на ВиК - Перник. \r\n \r\n \r\n*** \r\n \r\nОт 13:30 часа в ОДМВР ще се проведе Ден на отворените врати.  \r\n \r\n \r\n*** \r\n \r\nОт 14:00 часа на открито стрелбище СК \"Дръзки\" ще се проведе празничен турнир по стрелба с боен пистолет за служители на РУ и ОДМВР. \r\n \r\n \r\n*** \r\n \r\nOт 09:00 часа, в зала \"П. Р. Славейков\" на Общината ще започне тържествената сесия на Общинския съвет. \r\n \r\n \r\n*** \r\n \r\nОт 09:00 часа в спортната зала на СУ\" Йоан Екзарх Български\", ще се проведат двубои по борба и футбол във връзка с празника на полицията.", "date": "2019.11.06", "title": "Предстоящи събития в страната за 7 ноември (Агенция „Фокус“)"}
{"url": "http://www.focus-news.net/news/2019/11/06/2717074/sport-botev-plovdiv-pobedi-dunav-ruse-kato-gost-s-21-v-mach-ot-15-ti-krag-na-balgarskata-efbet-liga.html", "text": "Футбол: Ботев Пловдив победи Дунав Русе като гост с 2:1 в мач от 15-ти кръг на българската „Ефбет“ лига. Гостите откриха резултата в 13-ата минута с гол на Фернандо Виана, а в 49-ата минута той отбеляза отново за 2:0. В 85-ата минута Ботев остана с човек по-малко, след Джонатан Перейра получи директен червен картон. Домакините намалиха резултата след гол от дузпа на Ахмед Ахмедов, но резултата се запази до края на мача. Така Дунав Русе се намира на 10-та позиция във временното класиране с 13 точки, колкото има и Ботев.", "date": "2019.11.06", "title": "Спорт: Ботев Пловдив победи Дунав Русе като гост с 2:1 в мач от 15-ти кръг на българската „Ефбет“ лига"}
{"url": "http://www.focus-news.net/news/2019/11/06/2717073/blizo-50-izlozhiteli-se-vklyuchiha-vtoroto-izdanie-na-izlozhenieto-za-detsa-i-roditeli-family-days-expo.html", "text": "Близо 50 изложители се включиха Второто издание на изложението за деца и родители Family Days Expo. Това каза в интервю за  Радио „Фокус“-Велико Търново  акушерката Тони Калушкова, която е сред първоначалните организатори на инициативата. Тя припомни, че идеята за създаването на Family Days е възникнала преди много години. „Първото издание беше организирано съвсем спонтанно от три жени – майки, активистки и аз с тях. След това на едната й се роди дете, излезе в майчинство и спряхме да го организираме, но миналата година възобновихме изложението и през уикенда се проведе второто поредно издание. Организираме го съвместно с Община Велико Търново и фирма за събития, които ни осигуряват оборудване и щандове. Идеята на това изложение е да дадем възможност на родителите от нашата област да имат достъп до стоки и услуги, които се използват в големите градове. Все пак на изложението идват хора и от съседните градове. Смятаме, че Велико Търново е град, който заслужава да има нещо такова за родители и деца, както и за семействата като цяло, тъй като събитието не е насочено само към бъдещи или скоро станали родители“, каза Тони Калушкова.  \r\nТя отбеляза, че след като е приключило тазгодишното издание, организаторите са получили много положителни коментари. „Като цяло посетителите отчитат, че изложението им е било полезно заради стоките и услугите, до които са имали възможност да се докоснат, да си купят или получат повече информация. Новото тази година е, че подготвихме т. нар. Салон на експертите, в който поканихме специалисти от различни области, които бяха подготвили теми. Ние не знаехме как точно ще се приеме това от посетителите, но се оказа, че е много полезно, тъй като те имаха възможност да участват в дискусии с лекари, психолози, ембриолози, логопеди, специалисти по емоционална интелигентност за деца и т.н. Това също много впечатли гостите, защото имаха възможност както за индивидуална консултация с експертите, така и да пазаруват не преференциални цени“, обясни акушерката. \r\nРени АТАНАСОВА", "date": "2019.11.06", "title": "Близо 50 изложители се включиха Второто издание на изложението за деца и родители Family Days Expo"}
{"url": "http://www.focus-news.net/news/2019/11/06/2717065/makfaks-makedoniya-pendarovski-prie-predlozhenieto-na-italiya-povtorno-da-bade-otvoren-vaprosa-za-pregovori-za-prisaedinyavane-kam-es.html", "text": "Президентът на Северна Македония Стево Пендаровски прие предложението на италианския си колега Серджо Матарела отново да бъде отворен въпроса за присъединяването на страната в Европейския съюз, предава скопската медия  “Макфакс” . \r\nПендаровски е на официално посещение в Република Италия. Той беше посрещнат лично от своя колега Серджо Матарела в Рим.  \r\nДвамата президенти проведоха среща лице в лице, която беше последвана от разговор между официалните делегации на Скопие и Рим.  \r\nПендаровски благодари за продължаващата подкрепа на Италия за Македония и за нейните стратегически цели - членството в ЕС и НАТО. \r\nВ тази връзка италианската страна информира президента, че е приета инициативата на Италия за извънредно заседание по общите въпроси в Брюксел, което ще отвори отново въпроса за започване на преговори за присъединяване със Северна Македония и Албания. \r\nПендаровски добави, че интеграцията на Северна Македония и страните от Западните Балкани в ЕС и НАТО е в интерес на регионалната сигурност и просперитет. \r\nНа срещата между президентите се говореше и за двустранните отношения между Скопие и Рим. Пендаровски и Матарела отбелязаха традиционно приятелските отношения между двете страни, които са допълнени от висока степен на разбиране и доверие и отличен политически диалог. Тези фактори ще допринесат за засилването на търговията и икономическото сътрудничество, според президентството на Пендаровски.  \r\n \r\n : Теодор Пенев", "date": "2019.11.06", "title": "„Макфакс“ (Македония): Пендаровски прие предложението на Италия повторно да бъде отворен  въпроса за преговори за присъединяване към ЕС"}
{"url": "http://www.focus-news.net/news/2019/11/06/2717070/afp-publichnite-izslushvaniya-po-razsledvaneto-za-impiychmant-na-prezidenta-na-sasht-donald-tramp-zapochvat-do-dni.html", "text": "Първите открити изслушвания в разследването за импийчмънт на президента на САЩ Доналд Тръмп започват на 13 ноември, според председателя на Комисията за разузнаване на Конгреса Адам Шиф, предава  AFP . \r\nНа 13 ноември в парламента ще свидетелства служителят от американското посолство в Украйна Уилиам Тейлър, който подсили обвиненията, че Тръмп се е опитвал да накара Киев да проведе разследвания срещу сина на политическия противник на президента Джо Байдън.  \r\nБившият посланик в САЩ в Украйна, Мари Йованович, която заяви пред разследващите, че е била отстранена от поста си заради „фалшиви твърдения“, ще свидетелства пред парламента на 15 ноември, според Шиф.  \r\n : Теодор Пенев", "date": "2019.11.06", "title": "AFP: Публичните изслушвания по разследването за импийчмънт на президента на САЩ Доналд Тръмп започват до дни"}
{"url": "http://www.focus-news.net/news/2019/11/06/2717076/the-times-of-israel-razlichiyata-mezhdu-upravlyavashtata-partiya-i-opozitsiyata-v-izrael-ostavat-vapreki-prodalzhavashtite-pregovori.html", "text": "Последните преговори между управляващата партия на Израел „Ликуд“ и опозиционната „Синьо и Бяло“ не доведоха до пробив, който би позволил формирането на широко коалиционно правителство, заявиха говорители на двете политически сили, пише вестник  The Times of Israel . \r\n„Голямата пропаст между двете партии остава“, заявиха говорителите на двете политически сили, след провелите се по-рано преговори, като описаха атмосферата по време на разговорите като ”добра, сериозна и интересна“.  \r\nСпоред изявлението преговорите ще продължат „в следващите дни“. \r\nПредставители на двете партии се срещнаха на 6 ноември за третия етап, откакто президентът на Израел Риувен Ривлин предостави мандата за формиране на правителство на опозиционния лидер Бени Ганц.  \r\nПреговорите са в задънена улица, след като лидерът на „Синьо и бяло“ обвини премиерът Бенямин Нетаняху от управляващата партия „Ликуд“, в това, че блокира формриането на нова коалиция като отказва да приеме исканията на опозицията. В социалната мрежа „Туитър“ Ганц заяви, че според него министър-председателят се опитва да предизвика трети избори в Израел за по-малко от година.  \r\nСпоред него Нетаняху се опитва да предотврати единно правителство със своето нежелание да се откаже от своя блок от партии, които премиерът настоява да бъдат включени в коалицията. \r\n„Нетаняху иска да завлече Израел към трети избори. Аз ще направи всичко възможно да предотвратя това и да формирам правителство“, заяви Ганц в социалната мрежа. \r\nПо-рано президентът Ривлин предостави на опозиционният лидер мандата за формиране на ново правителство, след като Нетаняху не успя да стори това след изборите от 17 септември. Но шансовете на Ганц се разглеждат като малки, тъй като премиерът едва ли ще желае да се откаже от своя блок от съюзнически партии. Лидерът на „Синьо и бяло“ разполага с време до 20 ноември за да формира правителство.  \r\nАтаките на Ганц идват след като израелският вестник  Globes  публикува свой доклад, в който се твърди, че в действителност е постигнат прогрес в преговорите за единно правителство. Информацията твърди, че истинските преговори са скрити от пресата и са започнали малко след изборите. \r\nСпоред изданието, макар все още да има няколко ключови проблема, които остават неразрешени, са постигнати споразумения по принципните въпроси. Освен това по-голямата чат от ръководството на „Синьо и бяло“ са съгласни с това да бъде приложен механизма, в който Нетаняху ще се завърне на поста премиер, но по-късно ще бъде заместен от Ганц, докато води делата си за корупция.  \r\n \r\n : Теодор Пенев", "date": "2019.11.06", "title": "The Times of Israel: Различията между управляващата партия и опозицията в Израел остават, въпреки продължаващите преговори"}
{"url": "http://www.focus-news.net/news/2019/11/06/2717077/administrativniyat-sad-vav-vratsa-e-obrazuval-shest-dela-po-zhalbi-protiv-izborni-rezultati.html", "text": "Административният съд във Враца е образувал шест дела по жалби против изборни резултати, съобщиха за  Радио „Фокус“ – Видин  от съда. Съдебен състав ще разгледа жалба срещу решението на Общинската избирателна комисия (ОИК) в Бяла Слатина за избор на кмет в село Бърдарски геран. Още две жалби срещу решения на ОИК-Бяла Слатина са подадени за избор на кмет на Общината и за избор на общински съветници.  \r\nОт \"БСП за България\" обжалват решението на Общинска избирателна комисия - Оряхово за избиране на общински съветници, като се посочва, че не отразен преференциален вот. Жалби от кандидат за общински съветник от Коалиция \"БСП за България\", както и от кандидат за независим общински съветник оспорват решенията на Общинската избирателна комисия - Враца за избиране на кметове и общински съветници. Жалба от \"БСП за България\" обжалва решението на ОИК – Оряхово за избиране на общински съветници за грешно отразен преференциален вот в протокола от конкретна избирателна секция за кандидат.", "date": "2019.11.06", "title": "Административният съд във Враца е образувал шест дела по жалби против изборни резултати"}
{"url": "http://www.focus-news.net/news/2019/11/06/2717078/zhelyo-boychev-bsp-mantrite-za-uspeha-v-borbata-s-koruptsiyata-tryabva-da-badat-provereni-kato-rezultat-v-prihodnata-chast-na-byudzheta.html", "text": "Мантрите за успеха в борбата с корупцията трябва да бъдат проверени като резултат в приходната част на бюджета. Това каза за обзорното предаване „Това е България“ на  Радио „Фокус“  народния представител от ПГ на „БСП за България“ Жельо Бойчев за пакетът данъчни закони за догодина, който беше одобрен на първо четене. „Твърдя, че редица данъци като относителни тегла в приходната част на бюджета не показват ръст. Това са ДДС, акцизи и корпоративно облагане. Освен това има увеличение на приходите от тези данъци, което се дължи на икономическия растеж в страната и инфлацията. Би трябвало да има по-големи относителни тегла като приходи в бюджета, дължащи се на по-ефективна работа на администрацията и засилен контрол, който не позволява бюджета да бъде ощетяван, обясни той. Според Жельо Бойчев това е големия измерител и ще бъде и тема в предстоящия дебат при обсъждането на бюджета в приходната му част. Смисълът на промените в данъчните закони е да се затворят възможностите за злоупотреби към бюджета на страната ни, допълни той.  \r\nЦоня СЪБЧЕВА", "date": "2019.11.06", "title": "Жельо Бойчев, БСП: Мантрите за успеха в борбата с корупцията трябва да бъдат проверени като резултат в приходната част на бюджета"}
{"url": "http://www.focus-news.net/news/2019/11/06/2717075/danachnite-zakoni-minaha-na-parvo-chetene-obzor.html", "text": "Парламентът прие промени в Закона за корпоративното подоходно облагане на първо четене. „За“ промените гласуваха 104 народни представители, „против“ - 81 и „въздържали се“ 3, с което те бяха приети. С проекта се измениха и много данъчни закони, сред които Законът за местни данъци и такси, Законът за ДДС, Законът за счетоводството и други. Законът за корпоративното подоходно облагане е изготвен във връзка с необходимостта от пълно въвеждане в националното данъчно законодателство на европейски директиви. С текстовете се въвежда специфична данъчна регулация за неутрализиране на случаите на хибридни несъответствия и на несъответствия с данъчно задължено лице, което е местно лице за данъчни цели на повече от една юрисдикция. Текстовете дефинират и понятието хибридни несъответствия. Става въпрос за тези несъответствия при хибридни образувания и инструменти, които могат да доведат до приспадане без включване, което означава намаление на данъчния финансов резултат в юрисдикцията на платеца, без да е налице увеличение на данъчния финансов резултат в юрисдикцията на получателя, или двойно приспадане, което означава намаление на данъчния финансов резултат в юрисдикцията на платеца и едновременно с това намаление на данъчния финансов резултат в юрисдикцията на инвеститора. В законопроекта е направено предложение за намаляване на административната тежест и улесняване при ползване на данъчните облекчения за лица с намалена работоспособност, за деца с увреждания и за лични вноски за осигурителен стаж при пенсиониране. В преходните и заключителни разпоредби на Закона за корпоративното подоходно облагане се правят изменения в Закона за местните данъци и такси. Текстовете предвиждат при безвъзмездно придобиване на имущества, различни от недвижими имоти, ограничени вещни права върху недвижими имоти и моторни превозни средства, да се подава данъчна декларация за облагане с данък. В тези случаи в общината ще има информация за придобитото имущество, като органите по приходите ще могат да определят данъка и да упражняват контрол. Предвижда се при наличие на основания за ползване на данъчно облекчение собствениците на автобуси, извършващи обществен превоз на пътници по редовни автобусни линии в градовете и в слабо населените планински и гранични райони, които се субсидират от общините, да уведомяват общината, като подават данъчна декларация в двумесечен срок от настъпване на обстоятелствата. С проекта се изменя и Закона за ДДС. Текстовете уреждат случаите, в които физически лица и едноличните търговци, трябва да се облагат с патентен данък.В рамките на дебата от опозицията обвиниха управляващите, че отново се опитват на тъмно в буквалния и преносния смисъл да направят цялата приходна част на държавата.  Заместник-председателят на ПГ на „БСП за България“ Драгомир Стойнев  разкритикува управляващите ,че не участват в дебата.  „Уважаеми г-н председател, уважаема г-жо Дариткова, не е нормално, когато се гледат данъчните закони, които са в основата на един бюджет, управляващите да мълчат. Искате да имаме конструктивен диалог и да се грижим за рейтинга на Народното събрание и в същото време да говори само и единствено опозицията. В крайна сметка не стига, че нарушавате и правилника и вкарвате текстове в преходни и заключителни разпоредби, в същото време не излизате и не ги защитавате. Срам ли ви е?, попита още Стойнев. Той призова председателя да призове ПГ на ГЕРБ да се изкажат, за да има дебат. „Не е нормално в една държава членка на ЕС да говори единствено и само опозицията“, подчерта Стойнев. Народният представител от БСП Жельо Бойчев отчете, че с  данъчните закони се дава изключително неприятен сигнал към цялата бизнес среда, към българските и чуждите инвеститори.  \r\nОт своя страна  председателят на Бюджетна комисия и депутат от ГЕРБ Менда Стоянова  коментира, че  Законът за корпоративното подоходно облагане в 90 % транспонира европейски директиви, за които цялата зала трябва да е съгласна. \"Уважаеми колеги, ще се изкажа съвсем кратко. Този законопроект и законопроектите, които са в преходни и заключителни разпоредби в 90 % от обема си транспонират директиви. 6 броя европейски директиви. Освен текстовете, които транспонират новите неща в директивите има няколко разпоредби, които касаят намаляване на административната тежест на данъкоплатците, което всички в тази зала трябва да подкрепим и няколко разпоредби, които правят корекция с цел да се предотвратят възможностите за избягване на данъчни плащания, които са основно в Закона за ДДС и може би тази разпоредба в Закона за местните данъци и такси. Не съм съгласна с това, че е нямало достатъчно време за обсъждани и за вземане на различни мнения. Законът е гледан в Комисия по бюджет и финанси на 9 октомври. Днес сме 6 ноември - един месец по-късно. Мисля, че всеки, който искаше да търси различни мнения и обсъждания на текстовете, можеше да го направи. От тази трибуна не чухме някакви конкретни неща, с които колегите не са съгласни и имат различно мнение и предложения\", каза още Стоянова. Тя посочи, че законопроектът има две важни части. \"Първата от тях е оценката на въздействието, където се намират числата и цифрите, които показват какво очакваме като въздействие върху бизнеса и бюджета. Още по-важно е една голяма, дебела таблица, в която е цялото обществено обсъждане, което се е случило по всеки един текст и там съмненията и становищата както на бизнеса, на различни НПО и физически лица, които са решили да вземат отношение, така и отговорът на администрацията по тях, в никакъв случай не съм съгласна, че не е имало обсъждане\", допълни още Стоянова.  \r\nДеница КИТАНОВА", "date": "2019.11.06", "title": "Данъчните закони минаха на първо четене (ОБЗОР)"}
{"url": "http://www.focus-news.net/news/2019/11/06/2717081/rumyana-glavcheva-ekspert-seizmolog-dopisen-chlen-na-bani-seizmichna-aktivnost-e-registrirana-v-yugozapadna-shveytsariya-nyama-shteti.html", "text": ". От нощта на понеделник срещу вторник – 01:54 на 5 ноември – територията на община Савие, северно от град Сион (Зитен, нем.) – административен център на швейцарския кантон Вале (Валис, нем.) в Югозападна Швейцария, е подложена на много активна земетръсна дейност, информира  Румяна Главчева, експерт-сеизмолог, дописен член на БАНИ, дългогодишен ръководител на секция „Сеизмология” в Геофизичен институт (дн. НИГГГ-БАН). \r\nДо 18 часá местно време днес мрежата за наблюдение на швейцарската сеизмологична служба в Цюрих регистрира около 150 труса. Деветнадесет от тях са с магнитуд 2 и по-голям, като 12 са с магнитуд от 2.5 нагоре. Най-силните земетресения са четири и са с магнитуди между 3.0 и 3.3; за сравнение, Евро-Средиземноморският център съобщава 3 труса в магнитуден диапазон 3.3-3.5 и още два с магнитуд 2.9. Малките разлики в оценките се дължат на различен подход. Не по-малко от 25-30 труса са усетени от населението в района между Сион (10 км южно от епицентъра) и Сиер (15 км югоизточно), район на изток-югоизток от Женевското езеро, а максималните – и в частта Бернски Оберланд на кантона Берн (Бернски Оберланд е на север от засегнатия кантон Вале (Валис)). Активираната област е сред масива на Алпите и достига дълбочина 10 км. Преимущество в сеизмогенезиса има дълбочинният слой на 4-5 км под земната повърхност.  \r\nЗоната на активността от последните дни е една от най-сеизмоактивните зони на територията на Швейцария. Сеизмичността по тези места, според швейцарските изследователи, се дължи на натрупване на напрежения, причинени от междуконтиненталната колизия на Африка с Европа, и от компесаторните напрежения, предизвикани от геоморфоложкото развитие на Алпите.  \r\nПоследното голямо земетресение в Швейцария с динамичен магнитуд 5,8 (6.1 по скалата на Рихтер) е с епицентър също северно от Сион на 25 януари 1946 г. Земетресението е отнело 3 човешки живота и причинило тежки щети на около 3500 сгради в Сиер, Сион и околностите им – максимална интензивност от VIII степен.  До края на 1946 са усетени над 500 афтершока, сред тях четири с интензитет VI и VII степен. Щетите, причинени от земетръсната активност през 1946 година се оценяват на 26 милиона днешни швейцарски франка.", "date": "2019.11.06", "title": "Румяна Главчева, експерт-сеизмолог, дописен член на БАНИ: Сеизмична активност е регистрирана в Югозападна Швейцария, няма щети"}
{"url": "http://www.focus-news.net/news/2019/11/06/2717072/the-jerusalem-post-izrael-e-gotov-da-podkrepi-kyurdite-v-siriya-po-vseki-vazmozhen-nachin.html", "text": "Израел е готов да помага на кюрдите в Сирия по всички възможни начини, заяви заместник-министърът на външните работи в Тел Авив Ципи Хотовели, пише вестник  The Jerusalem Post . \r\nТя добави, че все още не може да разкрие повече детайли за това каква помощ Тел Авив ще изпраща на кюрдите, тъй като това може да навреди на тяхната кауза. \r\n„Израел е получавал множество искания за помощ по дипломатически и хуманитарни въпроси. Ние им помагаме по различни канали“, заяви Хотовели, попитана за ситуацията на кюрдите в Сирия.  \r\nВ допълнение, външното министерство е помагало на неправителствени организации да изпращат помощ за кюрдите в Северна Сирия, според заместник-министъра.  \r\nХотовели напомни, че премиерът на Израел Бенямин Нетаняху е „осъдил турската инвазия в Северна Сирия“ и е предупредил за „етническото прочистване на кюрдите“, както и че Тел Авив ще продължи да се застъпва за тях в диалога си със САЩ.  \r\nТя добави, че подкрепата за кюрдите в Сирия произлиза от „историческите връзки“ и „общите интереси“ на Израел с тях.  \r\n„Кюрдите са умерен и прозападен фактор в Близкия Изток“, добави Хотовели.  \r\nПо-рано представители на опозиционната партия „Синьо и бяло“ обвиниха правителството, че не е успяло да предвиди кризата в Северна Сирия.  \r\n \r\n : Теодор Пенев", "date": "2019.11.06", "title": "The Jerusalem Post: Израел е готов да подкрепи кюрдите в Сирия по всеки възможен начин"}
{"url": "http://www.focus-news.net/news/2019/11/06/2717079/tass-amerikanska-delegatsiya-shte-poseti-turtsiya-za-novi-pregovori-za-siriya.html", "text": "Специалният представител на Белия дом за Сирия Джеймс Джефри и други американски служители ще посетят Анкара и Истанбул, за да преговарят с турското ръководство, както и с посланици на сирийската опозиция, предава  TACC , като се позовава на пресслужбата на Държавния департамент на САЩ. \r\nСпоред информацията Джефри ще води делегацията, която ще посети Турция на 8 и 9 ноември. Американските представители очакват да обсъдят с турските си колеги и сирийската опозиция \"настоящата ситуация в североизточна Сирия\". \r\nТе освен това ще разговарят във връзка с прилагането на резолюция 2254 на Съвета за сигурност на ООН, насочена към разрешаването на кризата в Сирия, както и за продължаващата борба с терористичната групировка „Ислямска държава“, се казва в съобщението на американското външно министерство.  \r\n \r\n \r\n \r\n \r\n : Теодор Пенев", "date": "2019.11.06", "title": "ТАСС: Американска делегация ще посети Турция за нови преговори за Сирия"}
{"url": "http://www.focus-news.net/news/2019/11/06/2717080/ataka-sas-zakonodatelna-initsiativa-za-otmyana-na-zakona-za-sotsialnite-uslugi-obzor.html", "text": "„Атака“ оповести законодателна инициатива за отмяна на Закона за социалните услуги на брифинг на партията в Народното събрание. Народният представител от „Атака“ и зам.-председател на партията Десислав Чуколов заяви, че законът трябва да влезе в сила на 1 януари 2020 г. По думите му с този закон държавата аутсорства социалните улуги на частни фирми и неправителствени организации (НПО), като им дава изключително големи права. „С приемането на този закон извеждането на дете може да става само по сигнал,включително и анонимен. Децата могат да бъдат взети от всяко едно семейство за 24 часа без съдебно решение и заповед. По сигнал социален работник ще може да влиза в дома ни“, обясни Чуколов. „Правим така, че всъщност тези фирми, частни НПО, български и чуждестранни ще бъдат заплатени със средства на данъкоплатеца“, допълни още Чуколов и обясни, че те сами ще определят размера на цената на услугите, които предлагат. Той определи Закона за социалните услуги е бич за българските семейства и деца. Чуколов призова да се потърси отговорност на хората, изготвили Закона за социалните услуги. Той обърна внимание, че законът е изготвен от представител на ВМРО в Социалното министерство Султанка Петрова. \"Пак казвам, че има достатъчно време до 1 януари, когато би трябвало да влезе Законът за социалните услуги, време, което ние от \"Атака\" ще използваме, за да убедим останалите парламентарни групи, че всъщност е пропуснат един закон да бъде приет без достатъчно обсъждане. Изминалите месеци имаше многохилядни митинги в редица градове на България срещу този закон. Ще има и в близките дни в много български градове“, каза още Чуколов.  \r\nДеница КИТАНОВА", "date": "2019.11.06", "title": "„Атака“ със законодателна инициатива за отмяна на Закона за социалните услуги (ОБЗОР)"}
{"url": "http://www.focus-news.net/news/2019/11/06/2717053/the-guardian-zhan-klod-yunker-smyata-che-brekzit-vloshava-sashtestvuvashtite-vav-velikobritaniya-problemi.html", "text": "Брекзит само влошава съществуващите във Великобритания проблеми, заяви напускащият председател на Европейската комисия Жан Клод Юнкер, пише лондонското либерално издание  The Guardian . \r\nЮнкер, който се очаква да напусне поста си като председател на ЕК, заяви това в интервю за германската медия  ARD . \r\n„Великобритания също има проблеми, настрана от Брекзит. Тези проблеми станаха по-големи с Брекзит. Те се опитват да прикрият това, но те само стават по-големи“, заяви той.  \r\nЮнкер описа изтеглянето на Обединеното кралство от структурите на ЕС като вечен кръг от „обещания, неспазени обещания и лъжи, повтарящи се отново и отново“. Тези коментари идват два дни след като председателят на ЕК обвини премиера на Великобритания Борис Джонсън в това, че е подвел обществото по време на референдума за напускането на ЕС в Обединеното кралство през 2016 г.  \r\nВъпреки това в друго свое изказване пред британски медии, Юнкер прие по дипломатичен тон и заяви, че харесва Джонсън.  \r\nТой не уточни коя част от изказванията на премиера през 2016 г. са били лъжи, но може да е имал предвид твърденията по време на кампанията за Брекзит преди референдума, че Великобритания „изпраща“ на ЕС 406 млн. eвро, които бяха наречени „подвеждащи“. \r\nЮнкер може да е имал предвид и друго твърдение от тогава, според което Турция и четири други страни ще се присъединят към ЕС до 2020 г. \r\nПредседателят на ЕК освен това описа плана на опозиционния лидер и ръководител на Лейбъристката партия Джереми Корбин за нова сделка за Брекзит нереалистичен. Той все пак отбеляза също, че неговият наследник, Урсула фон дер Лайен, която ще застане на председателското място ще реши дали има място за „маневри“ за нова сделка.  \r\nЮнкер освен това изрази скептицизма си за надеждите на Консервативната партия за преразглеждане на сделката за свободна търговия за по-малко от година, което според него ще „отнеме време“.  \r\nПо-рано главният преговарящ на ЕС за Брекзит Мишел Барние заяви, че базовото споразумение за свободна търговия може да бъде сключено до 11 месеца, но също така предупреди, че преговорите ще бъдат „трудни“.  \r\nОсвен това Брюксел не е убеден от обещанията на Джонсън да избегне удължаване на преходния период на Брекзит след 2020 г. \r\nБарние каза, че лятото на 2020 г. ще бъде „момента на истината“, за да се види дали ще е необходимо удължаване на този период. \r\n \r\n : Теодор Пенев", "date": "2019.11.06", "title": "The Guardian: Жан Клод Юнкер смята, че Брекзит влошава съществуващите във Великобритания проблеми"}
{"url": "http://www.focus-news.net/news/2019/11/06/2717083/svetlana-krasteva-nachalnik-na-darzhaven-arhiv-vidin-predstavi-v-sarbiya-doklad-za-d-r-vladimir-stefanov-i-eksperimentalnoto-speleolechenie-na-bronhialna-astma-v-peshterata-magura.html", "text": "Светлана Кръстева, началник на Държавен архив – Видин, представи доклада си „Доктор Владимир Стефанов и експерименталното спелеолечение на бронхиална астма в пещерата Магура“ на конференция в сръбския град Зайчар, съобщиха за  Радио „Фокус“ – Видин  от Държавния архив. ХІ конференция „История на медицината, фармацията, ветеринарното дело и народната здравна култура“ бе  организирана в Зайчар от местния Исторически архив „Тимочка крайна“. Участваха историци, архивисти, лекари, изследователи от сръбските градове Белград, Пожаревац, Ниш, Нови Сад, Ужице, Враня, Неготин, Зайчар, от Македонската асоциация за история на медицината, от Института за нова история на Сърбия.  \r\nВъв връзка с дългогодишните приятелски отношения между архивите в Зайчар и Видин и в съответствие със Cпоразумението за сътрудничество в областта на архивното дело между Държавна агенция „Архиви“ и Исторически архив „Тимочка крайна“ – Зайчар, Република Сърбия, в конференцията участва и  Светлана Кръстева, началник на Държавен архив – Видин. Нейният доклад бе изслушан с интерес от аудиторията, за който допринесе и съпътстващата го презентация.", "date": "2019.11.06", "title": "Светлана Кръстева, началник на Държавен архив – Видин, представи в Сърбия доклад за д-р Владимир Стефанов и експерименталното спелеолечение на бронхиална астма в пещерата Магура"}
{"url": "http://www.focus-news.net/news/2019/11/06/2717082/valentin-nikolov-gerb-bulgartransgaz-se-razviva-mnogo-uspeshno-a-pechalbata-mu-otiva-v-proekti-i-badeshti-prihodi-ot-tranzitni-taksi.html", "text": "„Булгартрансгаз“ се развива много успешно, а печалбата му отива в проекти и бъдещи приходи от транзитни такси. Това каза за обзорното предаване „Това е България“ на  Радио „Фокус“  председателят на парламентарната комисия по енергетика, народен представител от ГЕРБ Валентин Николов. „Аз мисля, че „Булгартрансгаз“ има бъдеще. Предвид това, което правителството успя да предвиди като процеси. „Булгартрансгаз“  успя да реализира по европейското законодателство всички процедури за изграждането на Балкански поток и хъб „Балкан“ без забележка. Освен това запазихме компанията българска, защото имаше голям натиск да бъде продадена. „Булгартрансгаз“  има голямо бъдеще и ще спомогне държавния бюджет“, коментира той.Голяма печалба на АЕЦ „Козлудуй“ Валентин Николов  обясни с факта, че централата е в свободния пазар и много малък процент от нея е на регулиран, като това й дава възможност да продава на пазарни цени. Освен това цената на електрическата енергия расте и то не само у нас. За битовите потребители цената на тока расте с максимум 3%, което обира инфлацията, каза още той и обясни, че не се очаква следващо повишаване. Николов каза още, че от 1 януари 2020 г. започва работа и газовата борса у нас, което ще задължи „Булгаргаз“ да продава на пазарни цени и само газоразпределителните дружества и „Топлофикация“ ще останат на регулиран пазар. \r\nЦоня СЪБЧЕВА", "date": "2019.11.06", "title": "Валентин Николов, ГЕРБ: „Булгартрансгаз“ се развива много успешно, а печалбата му отива в проекти и бъдещи приходи от транзитни такси"}
{"url": "http://www.focus-news.net/news/2019/11/06/2717084/blizo-1400-globi-i-nad-500-nakazatelni-postanovleniya-za-velosipedisti-v-parviya-etap-ot-aktsiya-zima-obzor.html", "text": "\"Пътна полиция\" провежда акция „Зима“, която се състои от три кампании. В момента в ход е първата, която акцентира върху засилен контрол над водачите на велосипеди. Гл. инспектор Илия Георгиев от \"Пътна полиция\" разясни докъде е стигнала акцията. По думите му за изминалите 10 месеца на настоящата година са наложени глоби с фиш на почти 1400 водачи на велосипеди. Издадени са и повече от 500 наказателни постановления. Гл. инсп. Георгиев заяви, че според статистиката 21 водачи на велосипеди са загинали при пътнотранспортни произшествия, а 327 са били ранени през тази година. Той припомни, че всички би трябвало да се съобразяват с велосипедистите и да проявяват толерантност на пътя.  \r\nГл. инсп. Георгиев обърна особено внимание на необходимото оборудване – фар, светлоотразители по спиците и в задната част на велосипеда. „Използването на светлоотразителна жилетка е задължително в тъмната част от денонощието, както и при управление на велосипед извън населено място и при намалена видимост“, посочи още той и допълни, че е важно всички водачи на велосипеди да знаят, че е необходимо да се движат в колона един зад друг, а не един до друг. По думи на гл. инспектор Илия Георгиев при управление на велосипед, водачите не трябва да махат ръцете си от кормилото, не трябва да освобождават педалите и най-вече е добре да се грижат за собствената си безопасност. Той препоръча използването на предпазни каски, както и водачите на велосипеди да са достатъчно концентрирани за случващото се около тях. Гл. инсп. Георгиев поясни, че когато се констатира нарушение от страна на водач на велосипед, се налага глоба с фиш, която варира от 10 до 20 лв, в зависимост от конкретното нарушение.  \r\nТой допълни, че следващият етап от акция „Зима“ ще акцентира на подготовката на превозните средства за зимното време и обърна внимание на всички водачи за проверка на гуми, светлини, чистачки и др. По думи на гл. инсп. Георгиев ще се осъществява контрол и върху пешеходците и от „Пътна полиция“ ще се постараят всички участници в движението да бъдат подготвени да спазват правилата. Той посочи, че вторият етап на акцията започва от 15 ноември и ще продължи до края на месеца.  \r\nЗорница КОСТАДИНОВА", "date": "2019.11.06", "title": "Близо 1400 глоби и над 500 наказателни постановления за велосипедисти в първия етап от акция „Зима“ (ОБЗОР)"}
{"url": "http://www.focus-news.net/news/2019/11/06/2717088/eksperti-ot-germanskata-politsiya-byaha-na-rabotno-poseshtenie-v-kardzhali-po-problemite-na-mladezhkata-prestapnost.html", "text": "Двама експерти от полицията в град Майнц, Германия, бяха на двудневно работно посещение в Кърджали по проблемите на младежката престъпност, съобщиха от  ОДМВР-Кърджали . Темата е част от дългосрочна програма за сътрудничество между МВР в България и Министерството на вътрешните работи и спорта на германската федерална провинция Райнланд-Пфалц. Ръководителят на област „Младежи“ в Дирекция на полицията в Майнц Михаел Елзен и експертът за младежко правосъдие Стефани Щенцхорн се включиха в работна дискусия, ръководена от директора на ОДМВР-Кърджали старши комисар Атанас Илков, с участието на районния прокурор Гергана Колева, началника на Отдела за закрила на детето в Кърджали Веска Карамилева, инспектори от ГДНП и Областната дирекция на МВР. Във фокуса на обсъждането бяха превенцията на младежката престъпност, законодателните решения, уреждащи наказателната отговорност на непълнолетните, престъпления, които са характерни за тази възрастова група, особеностите в досъдебната и съдебната фаза при разследването. Германските експерти посетиха ОУ „П. К. Яворов“ в Кърджали, където директорът Елена Янева ги запозна със спецификата на работа с деца от различни общности в процеса на обучение.", "date": "2019.11.06", "title": "Експерти от германската полиция бяха на работно посещение в Кърджали по проблемите на младежката престъпност"}
{"url": "http://www.focus-news.net/news/2019/11/06/2717089/mestni-izbori-2019-4210-izbiratelna-aktivnost-i-7-zhalbi-za-kupuvane-na-vtoriya-tur-obzor.html", "text": "С 42.10% избирателна активност и 7 жалби за купуване на гласове приключи вторият тур на местните избори. Това съобщи на брифинг говорителят на Централната избирателна комисия (ЦИК) Александър Андреев, който представи официалните данни след официалния край на местните избори. Общият брой на избирателите на втори тур е 1 674 147.  По данни на ЦИК най-висока активност е отчетена в Белене – 83.3% и в Георги Дамяново – 83.33%. Най-ниската е в Пловдив – 28.91% и във Варна – 28.97%.  \r\n44% от българите са се възползвали от възможността да изберат преференция в листите за общински съветници,  като в абсолютно число това са общо 1 363 183 избиратели. Най-много с преференции е гласувано в Симитли – 92% и в Челопеч – 86%. Най-малко – в Черноочене – 3%, Якоруда – 4%, Хитрино – 8%. В Столична община от преференциалния вот са се възползвали 21% от избирателите, в Пловдив – 36%, а във Варна – 45%. В другите по-големи градове използването на преференции варира между 40 и 50%, като вследствие на този вид вот в 16 от листите има пренареждане на кандидатите.    \r\nОбщият брой на жалбите и сигналите, извън тези, които са получени в двата изборния дни – 27 октомври и 3 ноември, е 348 – това са жалбите и сигналите, които през времето от насрочването на изборите до днешния ден са получени извън двата изборни дена. 78 от тях са срещу решения на общинските избирателни комисии (ОИК), 137 са относно регистрацията на кандидати, партии и коалиции. 18 от тях са за повторно преброяване. В изборния ден – на 3 ноември, са постъпили общо 129 жалби и сигнали, от които 62 във връзка с нарушения на организацията в изборния ден: най-често сигнали относно СИК във връзка с откриването на изборния ден, допускането на застъпници и представители в изборните помещения или други нарушения на цялостната организация на изборите в секциите. 16 са жалбите и сигналите във връзка с нарушения на избирателните права. Това най-често е свързано с недопускане на избиратели да гласуват, тъй като нямат уседналост в даденото населено място. 44 са сигналите и жалбите за предизборна агитация в изборния ден, като 20 от тях са свързани с публикуването на резултати от социологическите проучвания, по които ЦИК е взела решения, установила е нарушението и оттук нататък следва съставянето на акт за нарушение и впоследствие решение за налагането на предвидената административно-наказателна санкция. Наказанието е имуществена санкция или глоба. Мярката е срещу общо 9 медии, които са публикували данни в страниците си или по друг начин по време на изборния ден.  7 са жалбите за купуване на гласове, които са постъпили в ЦИК. По отношение на такива сигнали ЦИК и ОИК нямат компетентност и те са препратени към органите на прокуратурата и МВР за извършване на необходимите проверки и предприемане на наказателни преследвания, ако се установи, че наистина е извършено престъпление.  \r\nОтносно казуса с изборите в Шумен, Александър Андреев заяви, че във връзка с данните, които са въведени в ЦИК от протоколите, не са били установени такива грешки, които  да могат по някакъв начин да повлияят върху обявения от общинската избирателна комисия резултат в Шумен. Той посочи, че ако има спор по отношение на това дали правилно са отчетени, или  не протоколите, това е въпрос, който следва да бъде поставен пред административния съд.  \r\nАндреев коментира и друг възникнал казус – с кмета на Несебър, който продължава да е в ареста, въпреки че е избран за нов кметски мандат в общината. Той посочи, че решаването на проблема  не е в правомощията на ЦИК и с него трябва да се заеме областният управител на Бургас Вълчо Чолаков. ЦИК ясно е дала отговор, в който се посочва, че трябва областният управител да прецени всички приложими разпоредби в Закона за местното самоуправление във връзка с встъпването в длъжност на кмета на Община Несебър.  \r\nТеодора ПАВЛОВА", "date": "2019.11.06", "title": "Местни избори 2019: 42.10% избирателна активност и 7 жалби за купуване на втория тур (ОБЗОР)"}
{"url": "http://www.focus-news.net/news/2019/11/06/2717085/nimh-utre-oblachnostta-nad-stranata-shte-e-razkasana-s-poveche-slanchevi-chasove-na-mesta-v-iztochnite-rayoni.html", "text": "И през следващото денонощие времето ще е динамично, с температури, главно в източната половина от страната, значително по-високи от обичайните. Това съобщи за  Агенция \"Фокус\"  Красимир Стоев, дежурен синоптик в  Националния институт по метеорология и хидрология  (НИМХ). Облачността над страната ще е разкъсана, с повече слънчеви часове на места в източните райони. Над Западна България ще е предимно значителна и на места в северозападните райони, а до вечерта и през нощта срещу петък на повече места в Западна България ще превали дъжд, в отделни райони с гръмотевици. В източната половина от страната ще продължи да духа умерен, северно от планините и временно силен югозападен вятър, а в Западна България вятърът ще се обърне от запад-северозапад и с него ще проникне хладен въздух. Дневните температури ще бъдат в широк интервал – от 14°-16° в крайните северозападни райони до 24°-26° в източните райони и северно от планините Минималните температури ще са между 7° и 12°, в източните райони и местата чувствителни на южен вятър - до 16°-18°. \r\nАтмосферното налягане е и ще се задържи по-ниско от средното за ноември.   \r\nНад Черноморието ще има разкъсвана облачност, намаляваща на места до слънчево. Ще духа умерен и временно силен югозападен вятър. Максимални температури на въздуха: 21°-25°. Температура на морската вода е 15°-18°. Вълнението на морето ще е 2-3 бала. \r\nНад планините ще има разкъсана, над масивите от западната половина от страната значителна облачност. На места там ще превали дъжд, а по най-високите части на Рила и Пирин – дъжд и сняг. Ще духа силен, по билата - бурен югозападен вятър, като привечер в ниските планински части вятърът ще се ориентира от запад. Максимална температура на височина 1200 метра около 15°, на 2000 метра – около 9°. \r\nВ петък повече облачност и превалявания ще има на отделни места в северозападните райони и на повече места в Рило-Родопската област; вятърът в Западна България ще е югоизточен, слаб до умерен. Над източната половина от страната ще преобладава слънчево време, с умерен вятър от юг-югозапад и по-високи температури. През почивните дни ще има променлива облачност, отново по-топло и с повече слънце на изток, а в западните и южните райони на места ще превали дъжд, с по-голяма вероятност в неделя. Дневните температури ще са с градус-два по-ниски.", "date": "2019.11.06", "title": "НИМХ: Утре облачността над страната ще е разкъсана, с повече слънчеви часове на места в източните райони"}
{"url": "http://www.focus-news.net/news/2019/11/06/2717087/voice-of-america-mayk-pompeo-otletya-za-dvudnevno-poseshtenie-v-berlin.html", "text": "Държавният секретар на САЩ Майк Помпео отлетя към Германия за посещение, което ще отбележи 30 години от падането на Берлинската стена и за да подчертае нуждата от подсилването на трансатлантическото партньорство между двете страни, предава американската медия  Voice of America . \r\nВизитата на Помпео идва само дни, след като Дания даде разрешение за построяването на тръбопровода „Северен поток-2“, свързващ Русия и Германия.  \r\nВисш държавен служител от Белия дом заяви, че САЩ все още са загрижени за енергийната сигурност на своите европейски партньори и нарече газопровода „основно политически инструмент“ на Русия и „не изцяло комерсиален проект“.  \r\n„Често сме изразявали нашите притеснения. Виждаме това като инструмент, чрез който Русия иска да използва енергийните си ресурси, за да подпомогне своите геополитически цели“, заяви той.  \r\nДържавният служител добави, че според него „Северен поток-2“ заплашва енергийната сигурност, като „прави европейските страни и наши съюзници по-зависими от една държава“.  \r\nГермания е най-големият потребител на газ в Европа, тъй като сама произвежда много малко подобни ресурси и е много зависима от вноса му. Тамошните държавни служители отхвърлят притесненията на Вашингтон по отношение на безопасността и геополитиката.  \r\nВ друг ход, пренебрегващ предупрежденията на Вашингтон, Германия не изключи китайската компания „Хуауей“ от това да вземе участие в изграждането на 5G интернет мрежата в страната.  \r\nДруг държавен служител заяви, че САЩ е призовала всички държави и особено своите съюзници и партньори внимателно да обмислят дългосрочно сътрудничество с неблагонадеждни търговски партньори, които имат достъп до важна инфраструктура.  \r\nМайк Помпео ще участва в честванията за края на Студената война. Той освен това ще се срещне с германския външен министър Хейко Маас, за да обсъдят трансатлантическото партньорство и заплахите от Русия, Китай и Иран, според информация на Държавния департамент на САЩ.  \r\nПо-късно дипломатът ще се срещне и с германския канцлер Ангела Меркел и други държавни служители в Берлин, за да проведат разговори за двустранните отношения и притесненията на Вашингтон.  \r\n \r\n : Теодор Пенев", "date": "2019.11.06", "title": "Voice of America: Майк Помпео отлетя за двудневно посещение в Берлин"}
{"url": "http://www.focus-news.net/news/2019/11/06/2717086/zhelyo-boychev-bsp-transponiraneto-na-evropeyski-direktivi-kato-mehanichno-prepisvane-ne-bi-postignalo-tselite-koito-si-postavya.html", "text": "Транспонирането на европейски директиви като механично преписване, без да са съобразени с особеностите в страната, не би постигнало целите, които си поставя. Това каза за обзорното предаване „Това е България“ на  Радио „Фокус“  народния представител от ПГ на „БСП за България“ Жельо Бойчев за пакетът данъчни закони за догодина, който беше одобрен на първо четене. По думите му това засяга пряко всяка търговска фирма у нас. „Липсата на преценка за адаптация на тези норми и директиви, и дословното им въвеждане по никакъв начин не осигурява тяхното прилагане. Напротив – по-скоро го обезсмисля, тъй като те не постигат целите, които би трябвало да следват в момента. И всичко това се поднася буквално в последния момент и ние си играем да изненадваме българските търговски субекти, а не да играем заедно с тях и да обсъждаме тези проблеми, които наистина ги има. И да търсим решение, съобразено с практиката и с реалната действителност“, коментира той. Жельо Бойчев обърна внимание, че по начина, по който се променя данъчното законодателство, не се дава ясен сигнал за предвидимостта на бизнес средата в България, а обратното. \r\nЦоня СЪБЧЕВА", "date": "2019.11.06", "title": "Жельо Бойчев, БСП: Транспонирането на европейски директиви като механично преписване не би постигнало целите, които си поставя"}
{"url": "http://www.focus-news.net/news/2019/11/06/2717092/v-kardzhali-zapochna-uchenicheski-shampionat-po-futbol.html", "text": "На стадион „Горубсо” в Кърджали започна общинският кръг на ученическите игри по футбол, предаде кореспондент на  Радио „Фокус“ . Местното ученическо футболно първенство включва три възрастови групи - от 5-ти до 7-ми, от 8-ми до 10-ти и от 11-ти до 12-ти клас. Участват 20 отбора, като в първите две възрастови групи тимовете са по 6, а в третата - 8. Техническа конференция с учителите от всички училища е била проведена преди започването на игрите, като регламентът е да се  играе по системата на елиминиране, а шампионите в общинските ученически игри ще се класират за областния кръг по футбол.  \r\nУченическите игри по волейбол, баскетбол, тенис на маса и шахмат ще се състоят след зимната ваканция – през месеците януари и февруари 2020 година. \r\nДарина ДЕЕНИЧИНА", "date": "2019.11.06", "title": "В Кърджали започна ученически шампионат по футбол"}
{"url": "http://www.focus-news.net/news/2019/11/06/2717093/den-na-otvorenite-vrati-pod-nadslov-v-sveta-na-knigite-se-provede-v-regionalna-biblioteka-dimitar-talev-blagoevgrad.html", "text": "Ден на отворените врати под надслов „В света на книгите“ се проведе в Регионална библиотека „Димитър Талев“ – Благоевград. Това съобщиха за  Радио „Фокус“ - Пирин  от библиотеката. В рамките на събитието бяха организирани „екскурзии в библиотеката“, рисуване на приказни герои, детско кино и др. В инициативата се включиха групово 9 класа с учителите си. Библиотеката посетиха и по-малки деца с родителите им. Всеки от участниците си взе книга, която да прочете у дома. Най-голям интерес децата са проявили към книгите с приказки, романи и енциклопедии, които могат да ползват.  \r\nЛивия НИНОВА", "date": "2019.11.06", "title": "Ден на отворените врати под надслов „В света на книгите“ се проведе в Регионална библиотека „Димитър Талев“ – Благоевград"}
{"url": "http://www.focus-news.net/news/2019/11/06/2717090/albin-kurti-ne-moga-da-tretiram-bosna-i-hertsegovina-po-sashtiya-nachin-kato-sarbiya.html", "text": "Въпреки че Босна и Херцеговина не признава независимостта на Косово, тя няма да бъде третирана по същия начин като Сърбия, заяви лидерът на косовското движение „Самоопределение“ и кандидат за министър-председател Албин Курти, предава държавната  RTK .  \r\nКурти също така говори във връзка с преговорите за премахване на визите за пътуване на граждани на Босна и Херцеговина, като заяви, че такъв ход ще повлияе на гражданите и не на политиците.  \r\n„Всички в политиката намират начин да решат своите проблеми, докато гражданите, за които тези политици трябва да се грижат, страдат най-много. Прищина и Сараево ще изградят нов мост, който не е съществувал досега, понеже аз смятам, че бошняците в Косово, както албанците в Босна и Херцеговина заедно са част от този регион“, заяви Курти.  \r\n \r\n : Теодор Пенев", "date": "2019.11.06", "title": "Албин Курти: Не мога да третирам Босна и Херцеговина по същия начин като Сърбия"}
{"url": "http://www.focus-news.net/news/2019/11/06/2717097/kaloyan-pargov-bsp-sofiya-tselta-za-udvoyavane-na-listata-na-obshtinskite-savetnitsi-na-bsp-v-sofiya-e-postignata.html", "text": "Целта за удвояване на листата на общинските съветници на БСП в София е постигната. Това каза за обзорното предаване „Това е Българи“ на  Радио „Фокус“  председателят на БСП-София Калоян Паргов след заседание на Изпълнителното бюро на софийската организация и допълни, че дори имат едно място повече от очакваното. По думите му лидерът на левицата - Корнелия Нинова е похвалила софийската предизборна кампания. Паргов коментира и цялостната картина от резултатите от местните избори в страната. \r\n„Мога да коментирам резултата като симбиоза между резултатите на БСП през 2007 г. и 2011 г. През 2007 г. имахме 12 общински съветници и 2-ма районни кметове, а през 2011 г. имахме 12 общински съветника и 0 районни кмета. На фона на тези две години, сега имаме 15 районни съветника и 2-ма районни кметове. На балотажите малко не ни достигна в някои райони, за да реализираме допълнително победи на районни кметове“, каза той. Калоян Паргов  коментира, че ГЕРБ намалява резултата в местните избори, а БСП ги увеличава, макар и не достатъчно, за да е голям победител. „София е трудна територия на левицата“, обясни той и обърна внимание, че разликата между кандидата на БСП за кмет - Мая Манолова и представителя на ГЕРБ - Йорданка Фандъкова е едва 20 хил. гласа. В ляво никога не е имало партия, на която БСП да разчита, освен производните, които както се появяват, така и затихват, допълни той. \r\nЦоня СЪБЧЕВА", "date": "2019.11.06", "title": "Калоян Паргов, БСП-София: Целта за удвояване на листата на общинските съветници на  БСП в София е постигната"}
{"url": "http://www.focus-news.net/news/2019/11/06/2717096/london-evening-standard-bivshiyat-govoritel-na-kamarta-na-obshtinite-na-velikobritaniya-dzhon-barkou-nareche-brekzit-greshka.html", "text": "Бившият говорител на Камарата на общините Джон Бъркоу нарече Брекзит „грешка“ в първите си коментари след като напусна поста си, пише британското издание  London Evening Standard . \r\nБъркоу, който по-рано отхвърляше твърденията, че подкрепя оставането на страната в структурите на Европейския съюз докато изпълняваше длъжността говорител на Камарата заяви, че според него оставането в Общността е най-добрата опция за международния статут на Лондон.  \r\n„Не мисля, че това помага на Великобритания. Брекзит е най-голямата грешка на тази страна след (Втората световна) война. По-добре да сме част от ЕС“, заяви той в изявление пред журналистическата организация „Foreign Press Association”. \r\nБъркоу заяви още, че излизането от ЕС ще е „необикновено нежелателно“. \r\n„Но сега мога да кажа какво мисля – Брекзит е най-голямата грешка в историята на външната ни политика“.  \r\nТой освен това добави, че според него излизането от ЕС ще отнеме твърде дълго време, без значение дали сделката за Брекзит бъде успешно гласувана от парламента.  \r\nПо-рано Бъркоу напусна поста си, след като прекара десетилетие като говорител на Камарата на общините. Като негов наследник беше назначен Линдзи Хойл.  \r\n \r\n : Теодор Пенев", "date": "2019.11.06", "title": "London Evening Standard: Бившият говорител на Камарта на Общините на Великобритания Джон Бъркоу нарече Брекзит „грешка“"}
{"url": "http://www.focus-news.net/news/2019/11/06/2717095/ministarat-na-zemedelieto-hranite-i-gorite-desislava-taneva-otkri-mezhdunarodni-izlozheniya-na-hranitelnata-i-riteyl-industriyata-obzor.html", "text": "Министърът на земеделието, храните и горите Десислава Танева откри международните специализирани изложения Месомания, Светът на млякото, Булпек, Салон на виното, Интерфуд & Дринк и #Retail Show '2019 в Интер експо център.  Министър Танева  каза по време на откриването, че много се радва, че ще може да се наслади на новите постижения на всички производители. Тя подчерта, че това международно изложение стана едно от най-големите в Югоизточна Европа. Министърът каза още, че производството на месо и месни продукти бележи ръст с 6.7% през 2018 г. спрямо предходната 2017 г. Тя допълни, че малко над 3% е и увеличението при произведените и продадените мляко и млечни продукти. „Такъв тренд се регистрира и за първите девет месеца на 2019 г. Увеличено производство и износ се наблюдава и при птичите яйца“, допълни още министър Танева. Тя подчерта, че нивата във всяко едно от хранителните производства в България се запазва или бележи ръст. По думите й, въпреки трудностите в ежедневието данните за обмена със селскостопански стоки са положителни. „България отчита ръст при износа на селскостопански продукти всяка година.  Основен партньор в търговията за страната ни остава Европейският съюз с близо 75% от стокообмена. „Имаме положително търговско салдо от стокообмена със селскостопански стоки в размер на 600 млн. евро“, каза още Десислава Танева. Министърът на земеделието изрази надежда, че тази тенденция за ръст в производствата ще се запази. „Това, което зависи от нас, от нашия екип, ще положим усилия да се направи. България има прекрасна храна, прекрасни производители с прекрасни предприятия. Радвам се, че това изложение е възможност да се представят и пред чуждестранни партньори, да намират нови такива и да постигат все по-добри резултати“, подчерта Танева. \r\nМинистър Танева връчи награди в Националния конкурс за най-добра опаковка „Приз Пак“ на ученици от Националната гимназия за приложни изкуства „Св. Лука“ в София. За разширяване на достъпа до добра храна бяха наградени и проф. Йордан Гогов и шеф Виктор Ангелов.  \r\n Омбудсманът на Република България Диана Ковачева  благодари на националния браншови съюз на хлебарите и сладкарите за работата и усилията, които ежедневно полагат, за да развиват българското производство на световно ниво. „Аз съм тук в качеството си на омбудсман, за да изразя своята подкрепа и за да каже, че през годините Институцията на омбудсмана също не веднъж е срещала подкрепата на браншовите организации, които представлявате. Заедно сме реализирали редица благородни каузи и инициативи в полза на най-уязвимите групи в обществото и заедно се борехме за падането на ДДС върху дарените храни, защитавахме родния вкус пред Европейския парламент в кампанията срещу двойните стандарти при храните. Опитахме се да възпитаваме култура на хранене при младите хора“, подчерта омбудсманът.  \r\n Мариана Кукушева, председател на Управителния съвет на Националния браншови съюз на хлебопроизводителите и сладкарите в България , съобщи, че тази година голямата инициатива на браншовия съюз се нарича „От зрънцето до хляба“. „За поредна година сме тук, за да се уверим в качеството, богатия асортимент, в невероятния вкус на храните, произвеждани в България. Това са храни, които са символ на традиционното хранене. Храни, които носят вкуса на миналото, храни, които вече са стъпили в бъдещето“, допълни тя.  \r\nТази година в изложенията участват повече от 550 български и чуждестранни фирми на площ от над 16 000 кв. м. Производители и преработвателни ще покажат храни и напитки , опаковки и опаковъчни системи, нови машини, оборудване, иновации в производствените процеси и технологии за хранително-вкусовата промишленост, търговско оборудване. Международните изложения ще продължат до 9 ноември. \r\nТеодора ПАТРОНОВА", "date": "2019.11.06", "title": "Министърът на земеделието, храните и горите Десислава Танева откри международни изложения на хранителната и ритейл индустрията (ОБЗОР)"}
{"url": "http://www.focus-news.net/news/2019/11/06/2717098/sportnite-sastezaniya-za-studenti-za-kupa-8-mi-dekemvri-zapochvat-vav-varna.html", "text": "Спортните състезания за студенти за купа \"8-ми декември\" започват във Варна, предаде репортер на  Радио „Фокус“ – Варна . В програмата са включени спортовете боулинг, тенис на маса, мини футбол,лекоатлетически крос, волейбол, шахмат, стрийтбол 3х3 и плуване. Организатор е дирекция „Спорт“, студентските съвети и академичните звена отговарящи за спорта във варненските университети. \r\nНачалното събитие е боулинг турнира, който се проведе по-рано днес. За 10.00 часа на 7 ноември е насрочено състезанието по тенис на маса по системата лично - отборно за мъже и жени. \r\nМачовете по мини-футбол започват на 8 ноември, от 16.00 часа, на спортните площадки в общински спортно-развлекателен комплекс „Младост“. Първите срещи са между отборите на ВВМУ „Н. Й. Вапцаров“, Икономическия, Техническия и Медицинския университет. Всяко висше учебно заведение може да се включи в състезанието с два отбора от по 12 състезатели. Финалните мачове са насрочени за 13 ноември, от 15.00 часа. Лекоатлетическият крос традиционно ще се проведе в Морската градина, под Летния театър, на 9 ноември (събота), от 11.00 часа. За участие са поканени всички студенти, без ограничения, които ще премерят сили в дисциплините 2000 и 1000 метра, съответно за мъже и жени. \r\nЗа първи път през тази година ще има и турнир по шахмат, които е насрочен за 14 ноември, от 15.00 часа, в зала Юнашки салон. Закритият басейн „Д-р Л. Лазаров“ в плувен комплекс „Приморски“ ще домакинства състезанията по плуване от 10.30 часа на 16 ноември. Всички участници трябва да се запишат в звената по спорт в университетите. От 13.00 часа на 18 ноември с мач при мъжете между ВВМУ „Н. Й. Вапцаров“ и Техническия университет в базата на Медицински университет – Варна ще започнат състезанията по волейбол. Стрийтбол 3х3 за мъже и жени, стартира от 17.00 часа на 20 ноември залата на Медицинския университет.  \r\nОфициалното награждаване и закриване на „Купа 8 декември“ ще се състои от 18.00 часа на 22 ноември в Юнашкия салон. \r\nДесислава ВАСИЛЕВА", "date": "2019.11.06", "title": "Спортните състезания за студенти за купа \"8-ми декември\" започват във Варна"}
{"url": "http://www.focus-news.net/news/2019/11/06/2717094/ria-novosti-siriyskite-demokratichni-sili-vazobnoviha-satrudnichestvoto-si-s-mezhdunarodnata-koalitsiya.html", "text": "„Сирийските демократични сили“ (СДС) обявиха, че са възобновили сътрудничеството си с войските на международната коалиция за борба с терористичната групировка „Ислямска държава“, предава  РИА Новости . \r\n“В резултат на срещи с лидерите на коалицията, СДС възобновиха съвместната работа с нея в борбата с „Ислямска държава“ и подсигуряването на инфраструктурата на Североизточна Сирия, в съответствие с (...) последните събития в региона“, твърди в свое съобщение в социалната мрежа „Туитър“ главнокомандващият кюрдските сили Мазлум Абди. \r\nПо-рано САЩ и коалицията под тяхното ръководство обявиха изтеглянето на част от войските си от Сирия на фона на турската операция „Извор на мира“, която започна на 9 октомври с нападения срещу кюрдски цели.  \r\nОсвен това стана ясно, че президентът на САЩ Доналд Тръмп е одобрил военна мисия за защитата на сирийските нефтени находища. \r\nСпоред информацията, решението на американския президент предполага присъствието в Сирия на стотици американски военнослужещи, въпреки факта, че по-рано Тръмп обяви изтеглянето на силите на Вашингтон от региона. Според новия план американските военни ще защитават значителна част от територията, контролирана от сирийските кюрди. Отбелязва се, че точният размер на територията остава да се определи. \r\n \r\n \r\n \r\n \r\n : Теодор Пенев", "date": "2019.11.06", "title": "РИА Новости: „Сирийските демократични сили“ възобновиха сътрудничеството си с международната коалиция"}
{"url": "http://www.focus-news.net/news/2019/11/06/2717099/huffington-post-boris-dzhonsan-zapochna-predizbornata-si-kampaniya-sred-haos-v-konservativnata-partiya.html", "text": "Премиерът на Великобритания Борис Джонсън започна официално предизборната кампания на управляващата Консервативна партия, която е изправена пред хаос, пише лондонската редакция на  Huffington Post . \r\nМинистър-председателят заяви, че е посетил кралицата на Великобритания Елизабет II и тя се е съгласила от разпусне парламента преди изборите, насрочени за 12 декември. \r\nВ своя реч в началото на кампанията, произнесена пред резиденцията на правителството, Джонсън заяви, че не е имал избор, но да предложи изборите, за да „осъществи Брекзит“, като се зарече да се бори с „протакането и забавянето“ на опозиционния лидер и ръководител на Лейбъристката партия Джереми Корбин.  \r\n„Току що посетих Нейно величество кралицата и тя се съгласи да разпусне парламента за изборите“, каза той. \r\n„И искам да знаете, разбира се, че аз не желая предсрочни избори и никой не иска избори през декември, но стигнахме до етап, където нямаме избор, защото нашият парламент е парализиран, той е в задънена улица от три и половина години“, добави премиерът.  \r\nНеговото изявление дойде малко след като Британският министър за Уелс Алън Кеърнс подаде оставка, след като беше замесен в скандал, свързан със съдебно дело, а лидера на Камарата на общините Джейкъб Рийс-Мог коментира, че жертвите от пожара в лондонската кула Гренфел са действали неразумно, което предизвика призиви за неговата оставка. \r\nВъпреки това Джонсън се опита да насочи фокуса на кампанията към Брекзит.  \r\n„Ако се върна с работно мнозинство, тогава ще направя така, че парламентът да работи за вас“, заяви той, като се зарече, че Брекзит повече няма да бъде бавен.  \r\nДжонсън добави, че според него е било твърде объркващо, че депутатите са гласували за неговата сделка, а след това са отказали да предоставят график, за да може тя да бъде обсъдена.   \r\n„И аз се страхувам, (...) че ако парламентът получи своето, тогава тази страна няма да напусне (ЕС) на 31 януари и това, разбира се, е лошо за демокрацията, това е бедствие за вярата в политиката“, добави премиерът. \r\n„Защо депутатите просто решават, че могат да отменят резултатите от референдума?“, добави министър-председателят, като имаше предвид референдума за Брекзит във Великобритания от 2016 г. \r\nДжонсън добави, че единственият начин да се избегне „кошмара“ на плана на Корбин е да се гласува за „умерено и съчувствено“ консервативно правителство. \r\n„И аз ще направя тази страна най-доброто място за живеене, за отглеждане на семейство, за започване на бизнес“, добави премиерът.  \r\nДжонсън отказа да направи допълнителни коментари пред журналистите, след края на речта си.  \r\n \r\n : Теодор Пенев", "date": "2019.11.06", "title": "Huffington Post: Борис Джонсън започна предизборната си кампания сред хаос в Консервативната партия"}
{"url": "http://www.focus-news.net/news/2019/11/06/2717103/dva-folklorni-festivala-perpera-v-kardzhali-i-tsvetove-na-ulitsata-v-ivaylovgrad-shte-se-provedat-na-9-noemvri.html", "text": "Два фолклорни фестивала - „Перпера“ в Кърджали и „Цветове на улицата“ в Ивайловград, ще се проведат на 9 ноември със съдействието на двете общини, предаде кореспондент на  Радио „Фокус“ . 19 фолклорни състава с над 370 участници за шести път ще се надиграват от 14.15 ч. на сцената на Дома на културата в Кърджали в рамките на традиционния фестивал на любителските клубове по танци. От област Хасково ще има 2 състава от града и по два от Харманли, Димитровград, Симеоновград и Хасковски минерални бани. Четири състава ще участват от област Стара Загора – 2 от областния град и 2 от Раднево. От община Рудозем, област Смолян, ще има клубове от селата Чепинци, Рибница и Войкова лъка. От област Кърджали ще се представят 6 клуба – 2 от Кърджали и 4 от Момчилград, Джебел, Кирково и Бенковски. Целта на фестивала е съхранение и популяризиране богатството на българския фолклор. Организатори на фестивал „Перпера“ са Тракийско дружество „Димитър Маджаров”, Тракийско младежко дружество-Кърджали, Народно читалище „Тракия – 2009”-Кърджали и танцов клуб „Хоротропци-Тракия”, със съдействието на Община Кърджали. Фестивалът ще започне с шествие на участниците от 13.30 ч. по бул. „България“ – от Пощата до Дома на културата. \r\nПо същото време в Ивайловград на площад „Тракия“ ще се представят фолклорни и поп изпълнители от България и Турция във фестивала „Цветове на улицата“. Той е организиран от Сдружение ГИОРИ – Association GIORI, по проекта „Цветовете“, финансиран от Европейския съюз по Програма за трансгранично сътрудничество Интеррег-ИПП България-Турция 2014-2020, в партньорство със Сдружение „Гражданска инициатива за обществено развитие и интеграция” (България), Община Кешан (Турция) и Кметство Чамлъджа (Турция). Ще участват: Тракийски хор „Яни Попов”, женска група за автентичен фолклор от село Свирачи, женска фолклорна група от село Чамлъджа, Турция, кукери от кв. „Лъджа”, дервишите Мехмет Али Куш и Мохамед Кирез, певиците Петя Манева и Стилияна-Роса Матева, поп и рап изпълнителя Коце Дянков и поп звездата Огюз Беркай Фидан, Дилян Дянков и Илиян Дянков. На финала DJ Zlatko ще забавлява участници и гости със стрийт парти. \r\nДарина ДЕЕНИЧИНА", "date": "2019.11.06", "title": "Два фолклорни фестивала - „Перпера“ в Кърджали и „Цветове на улицата“ в Ивайловград, ще се проведат на 9 ноември"}
{"url": "http://www.focus-news.net/news/2019/11/06/2717101/sport-yuventus-pobedi-kato-gost-lokomotiv-moskva-s-21-v-mach-ot-grupovata-faza-na-shampionskata-liga.html", "text": "Футбол: Ювентус победи като гост Локомотив Москва с 2:1 в мач от груповата фаза на Шампионската лига. Италианският отбор поведе в резултата в самото начало на мача с гол на Аарон Рамзи. В 12-ата минута обаче Алексей Миранчук изравни. В последните минути на двубоя победата за Ювентус донесе гол на Дългас Коста. Така италианският отбор остава лидер в група Д със 7 точки, колкото има и вторият Атлетико Мадрид. Локомотив Москва са трети с три точки.", "date": "2019.11.06", "title": "Спорт: Ювентус победи като гост Локомотив Москва с 2:1 в мач от груповата фаза на Шампионската лига"}
{"url": "http://www.focus-news.net/news/2019/11/06/2717100/16-godishnata-iva-georgieva-predstavya-premierno-debyutniya-si-roman-narisuvay-esenta-v-ochite-mi-vav-veliko-tarnovo-na-7-noemvri.html", "text": "16-годишната Ива Георгиева представя премиерно дебютния си роман „Нарисувай есента в очите ми“ във Велико Търново, предаде репортер на  Радио „Фокус“-Велико Търново . Младата авторка е ученичка и с тази творба стана победител във Втория конкурс за съвременни любовни романи на Фондация „Буквите“. „Благодарение на този успех, вече съм един от най-младите автори не само във Велико Търново, а и в цяла България. По време на конкурса бяха публикувани много статии, свързани с участието и победата ми“, казва Ива Георгиева. \r\nНа едва 15-годишна възраст ученичката от Профилираната хуманитарна гимназия  „Св. св. Кирил и Методий”-Велико Търново се класира за втори кръг на конкурса „Съвременни любовни романи“ и, благодарение на хъса и таланта си, успя да застане наравно с останалите седем класирали се автори, сред които имаше хора на възраст над 30 години, професор, студенти и опитни творци. Тя бе най-младият участник, успял да достигне до този етап на конкурса. Романите, които събраха най-много гласове от публиката, ще бъдат издадени. \r\nПремиерата на книгата „Нарисувай есента в очите ми“, с която Ива Георгиева се нареди сред осемте най-добри от страната, е на 7 ноември, от 18.00 ч., в Регионална библиотека „Петко Р. Славейков“. \r\nРени АТАНАСОВА", "date": "2019.11.06", "title": "16-годишната Ива Георгиева представя премиерно дебютния си роман „Нарисувай есента в очите ми“ във Велико Търново на 7 ноември"}
{"url": "http://www.focus-news.net/news/2019/11/06/2717102/velosipedi-stanaha-art-obekti-v-izlozhba-na-uchenitsi-vav-varna.html", "text": "Велосипеди влизат в ролята на арт обекти във фотографска изложба на ученици, посветена на Варна - Европейска столица на спорта, предаде репортер на  Радио „Фокус“ – Варна . Възитаниците на Елвира Георгиева от школа \"Позитив\" при  Общински детски комплекс във Варна, са запечатали с фотоапаратите си двуколесните, разположени в различни красиви пространства. Повече от 20 детски фотографии вече са подредени във фоайето на Регионална библиотека \"Пенчо Славейков\" - Варна. Официално експозицията ще може да бъде разгледана след 7 ноември. Желаещите да се срещнат с авторите на кадрите, ще могат да го направят от 10.30 ч. на 9 ноември  \r\nДесислава ВАСИЛЕВА", "date": "2019.11.06", "title": "Велосипеди станаха арт обекти в изложба на ученици във Варна"}
{"url": "http://www.focus-news.net/news/2019/11/06/2717104/demetrius-staykov-ot-viena-debyutira-vav-varna-s-izlozhbata-sanishta-otdaleche.html", "text": "Деметриус Стайков от Виена дебютира във Варна с изложба-живопис, озаглавена „Сънища отдалече“, предаде репортер на  Радио „Фокус“ – Варна . Младият невролог от Виена представя първата си самостоятелна изложба живопис в родна Варна, като откриването е от 18.00 часа на 8 ноември в Градската художествена галерия „Борис Георгиев“.  С изложбата „Сънища отдалече” авторът повежда посетителя-наблюдател в едно откровено пътуване-приключение, което преминава през различни нива на подсъзнанието, за да разкрие пред него своите сакрални стремления към метафизичното и енигматичното, но и към съкровения копнеж по родното и близкото.   \r\nВарненските корени на Деметриус оказват силно влияние върху езика на формите в неговите произведения, в които могат да бъдат открити характерни представители на черноморската фауна или елементи от ландшафта около родния град. Така тълкуването на съня като израз на изпълнено желание се затвърждава в носталгията, която излъчват повечето негови картини. Деметриус е творчески псевдоним на Димитър Стайков. Той е завършил медицина във Виенския университет, работи като лекар в Германия. Специализира неврология, интензивна медицина и гериатрия. През 2012 г. е хабилитиран като доктор на медицинските науки в Университета „Ерланген-Нюрнберг“, където е доцент от 2013 г. През 2015 г. се завръща в Австрия като ръководител на Клиниката по неврология в Krankenhaus der Barmherzigen Brüder в Айзенщат. Деметриус проявява интерес към рисуването и живописта от юношески години. Рисува активно и усъвършенства техниката си при именити австрийски и български художници. Негови творби са представени в самостоятелните изложби „Имагинариум“ в Общинската галерия Айзенщат и „Духове и сънища“ в Българския културен институт „Дом Витгенщайн“, Виен. Участва в редица групови изложби в Австрия. Живопис на Деметриус е притежание на Българския културен институт „Дом Витгенщайн“ във Виена, Галерията за модерно изкуство на Щифтмузеим в Клостернойбург, Австрия, частни колекции в България, Германия, Австрия, Чехия. \r\nДесислава ВАСИЛЕВА", "date": "2019.11.06", "title": "Деметриус Стайков от Виена дебютира във Варна с изложбата „Сънища отдалече“"}
{"url": "http://www.focus-news.net/news/2019/11/06/2717107/ria-novosti-trevogata-na-niderlandskoto-letishte-e-predizvikana-po-sluchaynost.html", "text": "Тревогата на борда на самолет на нидерландското летище Шипхол е била предизвикана случайно, според авиокомпанията „Еър Европа“, предава  РИА Новости . \r\n„Фалшива тревога. По време на полета Амстердам-Мадрид получихме предупреждение, че погрешка е задействан бутона за извънредни ситуации. Нищо не се е случило, всички пътници са в безопасност и очакват полета. Извиняваме се дълбоко“, написа авиокомпанията в свое съобщене в социалната мрежа „Туитър“. \r\n \r\n : Теодор Пенев", "date": "2019.11.06", "title": "РИА Новости: Тревогата на нидерландското летище е предизвикана по случайност"}
{"url": "http://www.focus-news.net/news/2019/11/06/2717109/fokus-makedoniya-ministrite-na-severna-makedoniya-ne-prieha-byudzhet-2020.html", "text": "Правителството на Северна Македония не прие бюджета за следващата 2020 година, понеже някои от министрите на поискаха да се изразходват повече пари, отколкото реалният бюджет би могъл да осигури, предава скопската медия  “Фокус“ . \r\nВ дебата не се стигна до консенсус и по този начин остана една седмица, за да се съгласуват изискванията с финансовото министерство.  \r\nФискалната стратегия предвижда увеличение от 100 млн. евро, което би означавало, че Македония ще получи най-обширния бюджет досега. Почти един милиард евро ще бъдат заделени за пенсии, които според Заев ще бъдат драстично увеличени. \r\n \r\n : Теодор Пенев", "date": "2019.11.06", "title": "„Фокус“ (Македония): Министрите на Северна Македония не приеха Бюджет 2020"}
{"url": "http://www.focus-news.net/news/2019/11/06/2717105/tass-niderlandskata-politsiya-razsledva-izvanredna-situatsiya-v-samolet-na-letishte-shiphol.html", "text": "Нидерландската полиция разследва извънредна ситуация на летище Шипхол, близо до столицата, предава  TACC , като се позовава на амстердамскта медия  NTK . \r\nСпоред информацията по време на кацането на самолета, пилотът е натиснал бутона за извънредни ситуации. На борда на самолета са се намирали 27 души. Все още не е ясно дали става дума за терористична атака.  \r\nПътниците и екипажа на самолета са успели да го напуснат, според съобщение на нидерландската военна полиция в социалната мрежа в „Туитър“. \r\n„Пътниците и екипажа са напуснали самолета. В ход е проверка на самолета“, се казва в съобщението.  \r\n \r\n \r\n \r\n : Теодор Пенев", "date": "2019.11.06", "title": "ТАСС: Нидерландската полиция разследва извънредна ситуация в самолет на летище Шипхол"}
{"url": "http://www.focus-news.net/news/2019/11/06/2717106/api-vremenno-dvizhenieto-po-pat-i-1-montana-vidin-v-rayona-na-s-medovnitsa-se-osashtestvyava-dvuposochno-v-edna-lenta-poradi-avariral-tir.html", "text": "Временно движението по път I-1 Монтана – Видин в района на с. Медовница се осъществява двупосочно в една лента поради аварирал ТИР. Това съобщиха от пресцентъра на  Агенция \"Пътна инфраструктура\" . Движението на МПС над 12 т. в посока Видин се осъществява по обходен маршрут: Ружинци – Дреновец – Добри дол – Арчар – Дунавци. Шофьорите да се движат с повишено внимание и съобразена скорост, като спазват указанията на \"Пътна полиция\".", "date": "2019.11.06", "title": "АПИ: Временно движението по път I-1 Монтана – Видин в района на с. Медовница се осъществява двупосочно в една лента поради аварирал ТИР"}
{"url": "http://www.focus-news.net/news/2019/11/06/2717108/afp-turskoto-prezidentstvo-potvardi-che-erdogan-shte-se-sreshtne-s-tramp-vav-vashington-na-13-noemvri.html", "text": "Турският президент Реджеп Тайип Ердоган ще пътува до столицата на САЩ Вашингтон, за да се срещне със своя американски колега Доналд Тръмп, сред повишаващото се напрежение между двете страни, предава  AFP . \r\nТова се казва в съобщение на турското президентство.  \r\nВ телефонен разговор, „двамата лидери потвърдиха, че ще се срещнат във Вашингтон в сряда, 13 ноември, по покана на президента Тръмп“, се казва в съобщението.  \r\nЕрдоган по-рано заплаши, че ще отмени визитата си заради конфликта между Анкара и Вашингтон във връзка с турската операция в Северна Сирия, както и заради декларацията на Камарата на общините, която признава арменския геноцид.  \r\n \r\n : Теодор Пенев", "date": "2019.11.06", "title": "AFP: Турското президентство потвърди, че Ердоган ще се срещне с Тръмп във Вашингтон на 13 ноември"}
{"url": "http://www.focus-news.net/news/2019/11/06/2717091/sport-manchestar-siti-gostuva-na-otbora-na-atalanta-v-mach-ot-grupovata-faza-na-shampionskata-liga.html", "text": "Футбол: Манчестър Сити гостува на отбора на Аталанта в мач от груповата фаза на Шампионската лига. Английският отбор се намира на първо място в групата и дори при загуба днес ще остане на лидерската позиция, тъй като вторите Динамо Загреб имат четири точки. Аталанта е на последно място след три поредни загуби. Мачът започва в 22:00 часа българско време.", "date": "2019.11.06", "title": "Спорт: Манчестър Сити гостува на отбора на Аталанта в мач от груповата фаза на Шампионската лига"}
