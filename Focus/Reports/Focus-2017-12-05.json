{"url": "http://www.focus-news.net/news/2017/12/05/2464287/la-times-desetki-hilyadi-sa-evakuirani-zaradi-prirodni-pozhari-v-kaliforniya.html", "text": "Десетки хиляди са евакуирани заради природни пожари в Калифорния, съобщава LA Times. Огънят, подсилван от силния вятър, е унищожил няколко жилищни сгради и 45 500 акра земя. \r\nГубернаторът на щата Джери Браун обяви извънредно положение в окръг Вентура. \r\n„Огънят е много опасен и се разпространява бързо. Ние ще продължим обаче да го атакуваме с всички средства, с които разполагаме“, каза Браун. \r\nНай-малко 150 сгради, включително най-малко един жилищен комплекс, болница и психиатрична клиника, са обхванати от пламъците. Много други постройки са заплашени от пожара, започнал в около 6,25 часа местно време в понеделник в Санта Паула, като впоследствие се е разраснал съществено. \r\nОколо 1000 пожарникари се борят със стихията. Калина Жекова", "date": "2017.12.05", "title": "LA Times: Десетки хиляди са евакуирани заради природни пожари в Калифорния"}
{"url": "http://www.focus-news.net/news/2017/12/05/2464254/blagoevgrad-greynaha-svetlinite-na-kolednata-elha-v-petrich.html", "text": "Грейнаха светлините на коледната елха в Петрич, съобщиха от пресцентъра на Община Петрич. За посрещането на Дядо Коледа в Петрич се погрижиха десетки деца от Общински детски комплекс, НЧ „Братя Миладинови - 1914”, I ОУ „Кочо Мавродиев”, СУ „Никола Вапцаров”, III ОУ „Гоце Делчев”, IV ОУ „Христо Смирненски”, СУ „Антон Попов”. Кметът Димитър Бръчков поздрави присъстващите деца и родители с наближаващите празници и благодари за неповторимата атмосфера, която отново създават децата на Петрич със своите артистични изяви на сцената. Нов декор на сцената, специален кът за снимка и писмо до Дядо Коледа, както и пресъздаване на Рождеството Христово са част от новата идейна композиция в центъра на Петрич за празничните дни. Хиляди лампички грейнаха на коледната елха на градския площад по сигнал, даден от присъстващите деца. Тази година Дядо Коледа пристигна на мотор, неговите джуджета по същия атрактивен начин стъпиха на градския площад в Петрич. Съдействие за реализирането на това пристигане оказа мотоклуб „Пророците”. След като поздрави присъстващите малчугани белобрадият старец даде и първия специален подарък – годежен пръстен за г-ца Десислава Дачева от нейния приятел Кирил Ников, който е служител на звено „Общинска охрана” в Петрич.                                                                                                      Весели празници и незабравими моменти пожелава ръководството на Община Петрич на всички жители!", "date": "2017.12.05", "title": "Благоевград: Грейнаха светлините на коледната елха в Петрич"}
{"url": "http://www.focus-news.net/news/2017/12/05/2464255/predstoyashti-sabitiya-v-stranata-za-6-dekemvri-agentsiya-fokus.html", "text": "***\r\nОт 09.00 часа ще започне редовното пленарно заседание на Народното събрание.\r\n***\r\nОт 10.00 часа в Министерски съвет ще се проведе редовното правителствено заседание.\r\n***\r\nОт 15.30 часа, в хотел „Маринела“, зала „София“, председателят на Народното събрание Цвета Караянчева ще връчи годишната награда на вестник „Български фермер” - „Агробизнесмен на България”. В церемонията участие ще вземе и зам.-министърът на земеделието, храните и горите Вергиния Кръстева.\r\n***\r\nОт 11.00 часа Прокурорската колегия на ВСС ще проведе заседание за изслушване на кандидата и избор на директор на Националната следствена служба.\r\n***\r\nОт 09.00 часа омбудсманът Мая Манолова ще се яви на делото, което се води във ВАС срещу отказа на изпълнителния директор на „Топлофикация-София“ ЕАД Георги Беловски да предостави достъп до обществена информация за дейността на дружеството по събиране на вземанията си по съдебен ред.\r\n***\r\nОт 09.30 часа ХIV състав на Специализирания наказателен съд ще гледа делото срещу Валери С., Севделин П., Мирослав П. и Атанас Л. за организиране и ръководене на организирана престъпна група. \r\n***\r\nОт 10.00 часа IX състав на Специализирания наказателен съд ще гледа делото срещу Огнян А., Янко Я., Ивайло С., Петър М. и др. за организиране и ръководене на организирана престъпна група. \r\n***\r\nОт 10.00 часа VI състав на Специализирания наказателен съд ще гледа делото срещу Иван Г., Чавдар Г. и Павел Б. за организиране и ръководене на организирана престъпна група. \r\n***\r\nОт 11.00 часа Х състав на Специализирания наказателен съд ще гледа делото срещу Кольо К., Мариета В., Галина В., Маргарита К. и Кирил К. за образуване и ръководене на организирана престъпна група. \r\n***\r\nОт 14.30 часа в зала Изток на Народното събрание ще се проведе конференция на тема: „Биоподобните лекарствени продукти - настояще и бъдеще за устойчиво здравеопазване“.\r\n***\r\nОт 14.30 часа в зала 238 в сградата на Народното събрание на пл. „Княз Александър I“, комисията по Правни въпроси ще проведе обсъждане с главния прокурор Сотир Цацаров на основание чл. 27 от Правилника за организацията и дейността на Народното събрание. \r\n***\r\nОт 11:30 часа в зала 5 на Община Благоевград ще се проведе работна среща, на която ще бъдат обсъдени номинациите във връзка с церемонията „Спортист на годината“.\r\n***\r\nОт 09.30 часа ще се проведе тържествена сесия на Общински съвет – Бургас. \r\n***\r\nОт 09.00 часа в пункт за базиране Бургас ще се проведе ритуал по посрещане на базов миночистач „Шквал” при завръщането му от участие в състава на Втората постоянна противоминна група кораби на НАТО (SNMCMG2).\r\n***\r\nОт 09.00 часа в Културен център „Морско казино\" за първи път публично ще бъде показано оригиналното завещание на най-големия дарител и благодетел на Бургас - Александър Георгиев Коджакафалията. Безценният документ е акцент в изложбата „Завръщане въ стария Бургасъ\", която е посветена на празника на града - Никулден.\r\n***\r\nОт 10.30 часа представителни части от гарнизон Бургас ще участват в тържествено издигане на националното знаме на площад  „Атанас Сиреков” пред сградата на община Бургас. Военните моряци съвместно с община Бургас ще приготвят и раздадат риба и рибен курбан за гражданите и гостите на града на главната улица до сградата на община Бургас и пред църквата „Св.св. Кирил и Методий“. След това ще се проведе литийно шествие до Моста в Морската градина, където ще бъдат  хвърлени венци и цветя в морето в памет на загиналите моряци и рибари.\r\n***\r\nВ 13.30 часа на Никулден на площад „Атанас Сиреков“, пред сградата на Община Бургас, за пети пореден път всички именици ще могат да се снимат за „Златната снимка за поколенията“. Имениците ще получат специална никулденска значка и копие от неповторимия кадър.\r\n***\r\nВ 14.00 часа младежи организират най-дългото никулденско хоро в Бургас. На три лъча в центъра на града ще се поведе хоро от ученици от бургаските училища и млади танцьори от фолклорния танцов ансамбъл към Професионална търговска гимназия, от ФТА „Никола Гинов“ и ПФА „Странджа“. Лъчовете ще се съберат на площад „Атанас Сиреков“, където ще се завие дългото хоро, в което ще могат да се включат и всички именици на Бургас след общата снимка пред сградата на Общината.\r\n***\r\nОт 11.00 часа пред православния храм „Св. Николай Чудотворец” ще се проведе военен ритуал и отслужване на молебен за здравето и силата на всички моряци по случай църковния празник на Св. Николай Мирликийски – закрилник на моряци и рибари. След приключването на ритуала, пред православния храм „Св. Николай Чудотворец”, ще бъде раздаден  рибен курбан на гражданите и гостите на град Варна, приготвен в походна кухня от личен състав от Военноморските сили.\r\n***\r\nОт 14.00 до 16.00 часа в офиса на ПП ГЕРБ на ул. „Георги Бенковски” №1, общинският съветник Борислав Нанков ще има приемен ден. Записвания могат да се правят на тел: 052/ 600 015.\r\n*** \r\nОт 19.00 часа в малка зала на  МДТ „К. Кисимов“ ще бъде представен  спектакъла „Няма да платим“ по Дарио Фо – театрален спектакъл, премиера.\r\n***\r\nОт 10.00 часа кметът на Община Видин Огнян Ценков ще присъства на празничната Света литургия по случай Никулден в митрополитския храм \"Св. Николай Чудотворец\". След това той ще се включи в традиционното литийно шествие до централния понтон на брега на р. Дунав.\r\n***\r\nОт 09.00 часа в храм „Св. Николай“ ще се състои празнична архиерейска света литургия, по повод 150-годишнината на храма.\r\n***\r\nОт 10.00 часа във фоайето на РБ „Христо Ботев“ ще бъде открита изложба „Пощенски картички - XX век“.\r\n***\r\nОт 12.00 часа на пл. „Христо Ботев“ ще бъде представена изложба-базар на никулденски шарани и курбан за празника. \r\n***\r\nОт 16.30 часа на пл. „Христо Ботев“ ще бъдат открити коледно-новогодишните празници, ще бъдат запалени и светлините на коледната елха в града. \r\n***  \r\nОт 10.00 часа  в Общинската библиотека ще се проведе„Коледни вълшебства“ - празник за децата - читатели на Общинска библиотека .\r\n***  \r\nОт 10.00 часа в Клуба на пенсионера   „Асен Разцветников“ ще се проведе  Никулденска трапеза” - общоселски празник.\r\n***  \r\nОт 11.00 часа в НЧ „Иван Вазов-1893“  ще бъде представена Кулинарна изложба с традиционни рибни ястия, посветена на православния празник Никулден.\r\n***\r\nОт 09.00 часа в детска градина № 10 ще се играе кукленият спектакъл  „Коледата е за всички“ на Държавен куклен театър „Дора Габе“.\r\n***\r\nВ Окръжния съд ще бъде открита коледна изложба на ателие „Стела и Дара“ при Младежки център – Добрич с ръководители Стела Славова и Даринка Стаматова.\r\n***\r\nОт 10.00 часа в читалище „Братство” ще бъде открита изложба с репродукции на Василия и на Васил Стоилови. \r\n***\r\nОт 13.00 часа в залата на Община Кюстендил ще бъде открита Международната научна конференция „Първата световна война на Балканите и участието на България в нея”.\r\n*** \r\nОт 09.30 часа Окръжен съд – Пазарджик ще гледа делото срещу 14 обвиняеми за разпространение идеите на ИДИЛ.\r\n***\r\nОбщинските съветници от ПП ГЕРБ в град Пловдив ще проведат приемни с гражданите. В офиса на партията в район „Южен” на ул. „Академик Петър Динеков”№1А приемният ден на Радослава Ташкова, председател на Групата на ПП ГЕРБ и заместник-председател на Общински съвет – Пловдив и общинският съветник Георги Василев ще бъде от 16.00 до 18.00 часа. В същия офис от 17.30 до 18.30 часа с граждани ще се среща д-р Аргир Аргиров. В офиса на ПП ГЕРБ в район „Източен” на ул. „Коста Паница”№5, Ани Лафчиева ще приема граждани от 17.00 до 18.30 часа, а Емил Русинов от 17.30 до 18.30 часа. \r\n***\r\nОт 11.30 часа в СУ „ Йордан Йовков“ ще състои официално тържество по повод поставянето на къщичка-библиотека в училището.\r\n*** \r\nОт 15.00 часа в комплекс „Светиниколско училище“ ще се проведе тържество по повод деня на Свети Николай Чудотворец и Деня на банкера. \r\n*** \r\nОт 18.30 часа в салона на Читалището ще бъде представена Театрална постановка на Театър „Иван Димов“, Хасково от Елин Рахнев, постановка Пламен Масларов.\r\n***\r\nВ 17.00 часа със запалване светлините на коледната елха ще започне програмата за коледните и новогодишните празници в Сливен. \r\n***\r\nОт 19.30 часа в Кукления театър ще се играе постановката „Февруари“ по Питър Барнс. \r\n*** \r\nОт 10.00 часа в Регионален исторически музей Шумен ще бъде организирана тематична беседа „Никулден в музея“.\r\n*** \r\nОт 11.00 часа ще бъде открита обновена спортна база.\r\n*** \r\nОт 16.00 часа в НЧ „Напредък- 1869“ ще се проведе общинско литературно четене и отбелязан рождения ден на литературен клуб „Сладкодумци“. \r\n*** \r\nОт 16.30 часа в хотел „Шумен“  ще се проведе Ден на шуменските дарители. \r\n*** \r\nОт 17.00 часа в изложбената зала на РБ „Ст. Чилингиров“ще се състои мултимедийно представяне на пейзажи от Мароко на пътешественика Венцислав Илиев.", "date": "2017.12.05", "title": "Предстоящи събития в страната за 6 декември (Агенция „Фокус“)"}
{"url": "http://www.focus-news.net/news/2017/12/05/2464256/svalyaneto-na-registratsionni-nomera-zaradi-iztekla-shofyorska-knizhka-mozhe-da-otpadne-obzor.html", "text": "Свалянето на номера заради изтекла книжка може да отпадне. Това стана ясно от думите на началника на „Пътна полиция“ комисар Бойко Рановски по време на семинар „Високи компетенции по безопасност на движението по пътищата – качествена публична информираност“. За „Фокус“ комисар Рановски обясни, че транспортното министерство има законопроект за промени в Закона за движение по пътищата, който вече е гласуван на първо четене в парламента. „Утре той ще мине на второ четене в транспортната комисия. Те нямат предложение за промяна на тези норми, но има такова настроение сред обществото. Предполагам, че утре в транспортна комисия ще бъде обсъждат и вариант за промяна – да не се приравняват тези с изтеклия срок с тези, които са употребили алкохол или наркотици“,обясни комисар Рановски. Той подчерта, че няма внесен текст или предложение на транспортното министерство, а законопроект, който касае съвсем различни неща. „На база на общественото мнение предполагам, че утре ще бъде разгледан и вариант за промяна на тази норма и принудителна мярка за прекратяване на регистрацията. Ако утре бъдат внесени такива предложения, бихме се съгласили да бъдат разделени тези за алкохол и наркотици, неправоспособните като цяло, защото никой не казва, че този с изтеклия срок на свидетелството е неправоспособен. За да се поднови книжката има допълнителни изисквания по европейска директива – трябва да е физически и психически годен“, подчерта комисар Рановски и уточни, че това се удостоверява с медицински документ, който не го издават от „Пътна полиция“. „Не може по презумпцията с изтекъл срок веднага да подновим книжката. Има допълнителни условия, за да му се поднови“, допълни той. \r\nПо време на семинара стана ясно още, че за месец ноември са станали 570 тежки пътни инцидента със 70 загинали и 716 ранени. От началото на годината до 4 декември загиналите са 633. За същия период са регистрирани 22 779 водачи без свидетелство на управление. Комисар Рановски определи като най-важна разпоредбата за премахване на задължението за поставяне на знак преди камерите по пътищата. По думите му друга промяна в Закона за движение по пътищата е било завършването на 10 клас за придобиване на шофьорска книжка. Над 822 492 документа за контролна дейност са издадени през десетте месеца на 2017 г., като има увеличение с над 108 000 документа в сравнение с 2016 г. Отнети са регистрационните табели на 13 663 МПС до 26 ноември т.г. 11 863 са издадените документи за след употреба на алкохол, от тях 5 681 – с концентрация на алкохол в кръвта над 1,2 на хиляда. Има ръст и на водачите с наличие на наркотични вещества в кръвта. Рановски уточни, че за десетте месеца 168 са загиналите при сблъскване на две МПС и също толкова самокатастрофирали, които са починали. Пред журналисти началникът на „Пътна полиция“ обясни, че над 900 000 автомобила са без застраховка „Гражданска отговорност“ от месец май 2016 г. до края на октомври 2017 г. Той уточни, че една голяма част от тях са такива, които не са в България. \r\nСпоред Рановски през последните години един от най-променяните закони е Законът за движение по пътищата, като от издаването му през 1999 г. е променян над 70 пъти. По думите му промените са били насочени към най-агресивните водачи, като са се променили и изискванията по отношение на посещаване на пътнотранспортните произшествия от „Пътна полиция“. Той уточни, че сред приетите промени е изискването за гуми при зимни условия или гуми с 4 мм дълбочина на протектора. „Най-сериозната мярка беше прекратяване на регистрацията, като първоначално промяната касаеше само водачи, собственици на автомобилите. От месец юли тази мярка беше допълнена и беше наложена и за собственика на автомобила, който допуска шофьор без свидетелство за управление. От 21 януари беше разделена границата за концентрация на алкохол. Глобите са твърди. Освен принудителните мерки за организиране на нерегламентирани състезания, бяха сложени строги наказания за водачи, участващи в такива. Увеличена е двойно глобата за превишена скорост над 30 км/ч. Това са скоростите, след което настъпват най-тежките произшествия“, отчете Бойко Рановски. \r\nДоц. Васил Атанасов от ВМА посочи, че нараства тенденцията за употребата на повече от едно наркотично вещество сред шофьорите. По думите му метамфетаминът е на второ място след употребата на марихуана. Той обясни, че хероинът в последните години почти е изчезнал и вече се ползва метадон, който обаче не в тестовете, които се правят от полицията на шофьори. Доц. Атанасов допълни, че тестовете на пътя са специално създадени за изследване на водачи в период от време близък до този на изследването. По думите му тестът е съобразен така, че да покаже положителен резултат, ако употребата е от 36 до 48 часа назад.  Според него много голям проблем са ненаркотичните психоактивни вещества и лекарства. „Това са лекарства, в чиито листовки пише да не се шофира след употребата им. Голяма част от лекарствата за алергии имат успокояващо действие. Тяхната употреба е опасна за шофьори. В нашето законодателство това не е експертно решено“, допълни доц. Атанасов и подчерта, че има изключително голяма злоупотреба с метадон. Относно проблема с водата за уста, доц. Атанасов уточни, че има бум на експертизи по граждански и наказателни дела в това отношение. „Оправданието, че някой си е нажабурил устата точно преди да духне дрегера, не върви“, добави той. \r\nД-р Марчо Марков от УМБАЛСМ „Пирогов“ посочи, че при катастрофите най-чести са тазовите фрактури. „Най-важното нещо при лечението е свързано с екипния принцип. Не трябва да се оперира всичко наведнъж, защото травмата се усложнява и се води до повторен удар на организма. Най-тежката сред тазовите фрактури е свързана с увреждане на съдове. 12-ият час е максималният, в който можем да възстановим съдова травма“, поясни още той. \r\nЛюба АЛЕКСИЕВА", "date": "2017.12.05", "title": "Свалянето на регистрационни номерa заради изтекла шофьорска книжка може да отпадне (ОБЗОР)"}
{"url": "http://www.focus-news.net/news/2017/12/05/2464257/prezidentat-rumen-radev-prizova-oisr-da-priznae-postignatoto-ot-balgariya-za-izpalnenie-na-kriteriite-za-chlenstvo.html", "text": "Президентът Румен Радев призова днес Организацията за икономическо сътрудничество и развитие (ОИСР) да признае усилията на България през последните години за постигане на пълноправно членство. Това съобщиха от прессекретариата на държавния глава. На среща с генералния секретар на Организацията Анхел Гурия в Париж, българският държавен глава посочи, че страната ни е член на Европейския съюз от десет години, отговаря на критериите за членство и е част от всички работни органи на ОИСР.  \r\n„Кандидатурата на България за членство се подкрепя и от всички 22 държави-членки на ЕС, които участват и в ОИСР“, заяви Румен Радев и добави, че въпреки че не е член на Организацията, България спазва и работи за утвърждаването на определените от нея международни стандарти в търговията.   \r\nАнхел Гурия потвърди готовността на ОИСР за засилено сътрудничество с България по време на Българското председателство на Съвета на ЕС и открои образованието, здравеопазването и други сфери, в които може да бъде задълбочено двустранното партньорство с България.", "date": "2017.12.05", "title": "Президентът Румен Радев призова ОИСР да признае постигнатото от България за изпълнение на критериите за членство"}
{"url": "http://www.focus-news.net/news/2017/12/05/2464258/tass-prezidentat-na-chehiya-prie-ostavkata-na-pravitelstvoto-na-sotsialdemokrata-bohuslav-sobotka.html", "text": "Президентът на Чехия Милош Земан прие във вторник оставката на правителството начело с министър-председателя, социалдемократ – Бохуслав Соботка. Това съобщиха от пресслужбата на чешкото президентство, предава ТАСС.\r\n„Президентът прие оставката на правителството на премиера Бохуслав Соботка и разпореди (на действащия министерски съвет) да изпълнява временно задълженията до назначаването на ново правителство“, отбелязват от пресслужбата.\r\nМинистерският съвет на премиера Бохуслав Соботка одобри през миналата седмица постановлението за освобождаването си, във връзка с проведените през октомври парламентарни избори в страната. Последното заседание на действащото правителство ще се проведе на 6 декември, когато Милош Земан трябва да назначи за премиер лидера на победилото на изборите движение АНО (Акция на недоволните граждани)- милиардера Андрей Бабиш.\r\nОт президентството вече са планирали за 13 декември провеждането на церемонията по назначаването на правителството на Андрей Бабиш. В него трябва да влезнат 14 министри, повечето от тях са експерти-професионалисти.\r\nПревод и редакция:", "date": "2017.12.05", "title": "ТАСС: Президентът на Чехия прие оставката на правителството на социалдемократа Бохуслав Соботка"}
{"url": "http://www.focus-news.net/news/2017/12/05/2464259/afp-amerikanskiyat-voenen-kontingent-shte-ostane-v-siriya-dokato-e-nuzhen.html", "text": "Американската армия ще остане в Сирия, докогато това е нужно, за да гарантира, че „Ислямска държава“ няма да се завърне, предава AFP, като се позовава на информация от Пентагона.\r\n„Ще продължим ангажиментите си там, докато това е нужно, за да подпомагаме нашите партньори и да предотвратим завръщането на терористичните групи“, заяви говорителят на американското военно ведомство Ерик Пахън.\r\nПревод и редакция:", "date": "2017.12.05", "title": "AFP: Американският военен контингент ще остане в Сирия, „докато е нужен“"}
{"url": "http://www.focus-news.net/news/2017/12/05/2464260/d-r-decho-dechev-umbal-sveti-ivan-rilski-lipsata-na-efektiven-kontrol-varhu-lechebnite-zavedeniya-dovede-do-mnozhestvo-prestapni-praktiki.html", "text": "Липсата на ефективен контрол върху лечебните заведения доведе до множество престъпни практики и състояние, в което някои в здравеопазването да мислят, че действията им няма да бъдат забелязани. Това заяви в ефира на Радио „Фокус“ д-р Дечо Дечев, изпълнителен директор на Университетска многопрофилна болница за активно лечение „Свети Иван Рилски“. „Има много лечебни заведения, чиито разходи превишават техните приходи, т.е. няма как да не бъдеш на загуба, ако продължаваш така. На някои места се плащат незаслужено високи заплати, които нямат нищо общо с приходите. На други места числеността е значително по-висока, отколкото трябва да бъде. На трети се хвърлят  много средства за поддръжка на материалната база, на четвърти се инвестират средства в купуване на апаратура, която не се използва или се ползва много слабо. На пети места най-сладките дейности се делегират на частните структури“, коментира д-р Дечо Дечев. Той допълни, че приветства обявените днес проверки на всички болници, без изключение, за да се установи дали се изразходват ефективно и целесъобразно средствата, предназначени за лечение.", "date": "2017.12.05", "title": "Д-р Дечо Дечев, УМБАЛ „Свети Иван Рилски“: Липсата на ефективен контрол върху лечебните заведения доведе до множество престъпни практики"}
{"url": "http://www.focus-news.net/news/2017/12/05/2464261/aktsenti-v-sutreshniya-blok-dobro-utro-balgariya-na-6-dekemvri.html", "text": "На 2 и 3 декември тази година в Габрово се проведе II национално отчетно-изборно събрание на федерацията на женските клубове на ПП АБВ. Какво отчетоха женските клубове в Габрово? Повече по темата ще ни каже Невена Стоянова, председател на Федерацията на женските клубове на ПП АБВ. ПГ на „БСП за България“ внася проекторешение за мораториум върху лицензирането на нови частни болници. Какви са техните притеснения? Няма ли това проекторешение да доведе до недоволство? В минутите след 08.00 часа по темата ще разговаряме с доц. Георги Йорданов, народен представител от „БСП за България“ и зам.-председател на комисията по здравеопазване в НС. На 6 декември Българската православна църква отбелязва празника на свети Никола (Hикулден). На този ден Община Бургас посреща и  празник на града. Защо точно на 6-ти декември? Какво е заложено в празничната програма? Наш гост ще бъде кметът на Община Бургас, Димитър Николов. Нанчо Попович е човекът – общественик и дарител, благодарение на когото 6 декември се отбелязва и като Ден на дарителя в България. Повече за традицията да се отдава благодарност към благодетелите на българщината, ще чуем в репортажа на Ивелина Иванова от Радио „Фокус“- Шумен. \r\nТези и още теми - в „Добро утро, България“ по Радио „Фокус“ от 6.00 до 10.00, с водещ Деница Узунова.", "date": "2017.12.05", "title": "Акценти в сутрешния блок „Добро утро, България“ на 6 декември"}
