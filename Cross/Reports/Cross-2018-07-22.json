{"url": "http://www.cross.bg/kosmonavti-lynata-izprashtane-1579775.html", "text": "/КРОСС/ Руската ракетно-космическа корпорация „Енергия\" започна робота по създаването на модул за изпращане на космонавти на Луната, съобщи ТАСС.   Двама стъпиха в Морето на спокойствието. Защо 49 години след тях няма друг? (СНИМКИ) Комплексът ще бъде изпратен на окололунна орбита с помощта на ракета-носител от свръхтежък клас. Той ще бъде доставен на международната окололунна космическа станция „Дийп спейс гейтуей\" на части и там ще бъде сглобен, съхраняван и обслужван.   „Станцията „Гейтуей\" ще позволи да бъдат отработени основните технологии за пребиваване на космонавти в условията на далечния космос\", обявиха от корпорацията.   Освен за непилотирани и пилотирани мисии на повърхността на естествения земен спътник, окололунната космическа станция ще се използва и за изпробване на технологиите за изпращане на хора до Марс.През септември 2017 г. Роскосмос и НАСА подписаха заявление за намерението им да работят за реализацията на инициативи за усвояване на космоса. Става дума за планирани работи по създаване на обитаема окололунна космическа станция. Излъгаха ли американците за кацането на Луната (ВИДЕО) Първото кацане на руски космонавти на Луната е планирано за 2030 г.", "date": "2018.07.22", "title": "Русия създава модул за изпращане на космонавти на Луната"}
{"url": "http://www.cross.bg/pochivka-pozvolyat-ednosedmichna-1579779.html", "text": "/КРОСС/ Македония е в дъното на класацията на европейските държави, чиито граждани не могат да си позволят едноседмична почивка, показва изследване на Евростат, предава македонската електронна медия „А1 Он\". Над две трети от македонците (65,3%) не са в състояние да отидат на седемдневна ваканция. Подобно е положението и в съседна Сърбия (62,8%), допълва агенция Фокус.Съгласно данните от проучването, една трета от населението на Европейския съюз (32,9%) не може да отиде на почивка. Най-добро е положението в Норвегия, където само шест процента от жителите не могат да си позволят едноседмична почивка. Зад нея се нареждат Швеция с 8,2% и Швейцария с 8,9%. От страните-членки на Европейския съюз, най-назад е Румъния, където точно две трети (66,6%) от гражданите не могат да си позволят седемдневен отдих, следвана от Хърватска с (61,2%) и България (56,4%).Според данните за 2015 година, 71,5% от турците нямат пари за едноседмична почивка. ", "date": "2018.07.22", "title": "Над 2/3 от македонците не могат да отидат на седемдневна ваканция  "}
{"url": "http://www.cross.bg/dora-hora-imashe-1579777.html", "text": "/КРОСС/ Животните на Тодорка Сакалиева, станала известна като баба Дора от ямболското село Шарково, все пак бяха евтаназирани днес следобяд заради заразата от чума. Това се случи, след като полиция изведе доброволците, които досега не допускаха ветеринарите. Този път не се стигна до сблъсъци, а жандармерията ограничи изцяло достъпа до мястото, поставено под карантина, включително за журналисти.\"Областният оперативен щаб е започнал и, до колкото знам, вече са завършили. Там останаха три стада и по-голямото на баба Дора, което е около 150 животни, от които само половината регистрирани. Районите трябва да бъдат обеззаразени и ще пристъпим към цялостно почистване на техните обори. Двама са докторите, които имат право да слагат тези инжекции с евтаназин. Процесът беше възпрепятстван от миналата неделя\", заяви земеделският министър Румен Порожанов пред Канал 3.Той подчерта, че чумата е тежко заболяване и трябва да се борим с него, защото е сериозен проблем.Министърът обаче призна, че властите са имали слаба комуникация с животновъдите.\"Работата на министъра е тези хора да получат адекватни, разумни и в случая допълнителни обезщетения. Плащаме доста над стойността на животното. В петък бяха изплатени обезщетенията в Болярово, дойдоха хора да ни благодарят. Утре започваме изплащането в Шарково, там те бъдат изплатени парите на собствениците, на които животните бяха избити преди седмица. В събота преди да си тръгна имаше разбиране, в неделя нещата се обърнаха. Леля Дора се беше примирила. При нея нямаше положителни проби, но в самото село имаше заразени животни. Не може да се постъпи по друг начин в тази ситуация. Но имаше хора, които я надъхваха в друга посока\", каза още Порожанов.  ", "date": "2018.07.22", "title": "Избиха и стадото на баба Дора (обновена)"}
{"url": "http://www.cross.bg/avgyst-izpit-yavyat-1579773.html", "text": "/КРОСС/  Изпитът по български език и литература ще се проведе на 28 август и ще се състои от три модула, съобщиха от МОН. Зрелостниците ще получават изпитния вариант на три части. Върху първия модул те ще могат да работят 1 астрономически час, след което ще запечатват в плик листа с отговори и ще го предават на комисията. След изтичането на определеното време ще получават втория модул, върху който може да работят също 1 час. За третия модул ще имат на разположение 2 астрономически часа. 4591 младежи са подали заявление, че желаят да се явят на държавен зрелостен изпит по български език и литература на сесия август-септември 2018 г.За втория задължителен зрелостен изпит по предмет по избор заявления са подали 3905 зрелостници. Най-много от тях - 1612 младежи, са предпочели биологията, 1373 - географията, 471 - филoсифския цикъл, а 272 - английския език.  На история и цивилизация са пожелали да се явят 96 младежи, а на математика - 37.Втората матура ще се проведе на 29 август. Изпитът също е на модули, но различен брой и с различна продължителност.За третия държавен зрелостен изпит по желание заявления са подали 11 зрелостници, 5 от които са избрали да се явят на изпит по биология и здравно образование. Изпитите по желание ще се проведат в периода между 30 август и 5 септември по предварително утвърден график.На държавен изпит по теория на професията и специалността за придобиване степен на професионална квалификация са избрали да се явят 977 младежи.Колко и кои зрелостници ще бъдат допуснати до държавни зрелостни изпити ще бъде ясно на 23 август, а служебните бележки те ще могат да получат на 24 август.Резултатите от матурите от сесия август-септември ще бъдат обявени до 10 септември 2018 г.  ", "date": "2018.07.22", "title": "Матурата по български и литература е на 28 август"}
{"url": "http://www.cross.bg/rysiya-doha-katar-1579780.html", "text": "/КРОСС/ Посланикът на Русия в катар Нурмахмад Холов заяви, че в Доха очакват с нетърпение визитата на руския президент Владимир Путин, пише изданието „Вести\", предава руската информационна агенция EA Daily. Дипломатическият представител не изключи възможността през тази година Москва да бъде посетена представители на катарското ръководство и припомни, че емирът на Катар шейх Тамим бен Хамад ал Тани е бил на официално посещение в Русия през март, допълва агенция Фокус.Освен това, той е посетил два мача от проведеното в Русия Световно първенство по футбол и по този начин, според думите на Холов, емирът е бил в страната два пъти - официално и полуофициално. Посланикът съобщи, че Москва и Доха са подписали контракти за доставка на руско стрелково оръжие, автомати Калашников, гранатомети, картечници, както и противотанкови ракетни системи „Корнет\". Междуправителственото споразумение за военно-техническо сътрудничество между двете страни е подписано през октомври 2017 година в хода на посещение на руския министър на отбраната Сергей Шойгу в Катар.Освен това, продължи Холов, Москва и Доха обсъждат възможността Катар да закупи руски системи за ПВО/ПРО С-400. „Има разговори по този въпрос, а може би те имат и желание, но засега няма нищо конкретно по тази тема\", заяви дипломатическият представител.  ", "date": "2018.07.22", "title": "Посланикът на Русия в Катар: Доха чака руския президент и руско оръжие  "}
{"url": "http://www.cross.bg/mesta-severna-bulgariya-1579781.html", "text": "/КРОСС/ През нощта на места в Северна България и планинските райони ще превали и прегърми. В сутрешните часове над по-голямата част от страната ще е предимно слънчево. Над Северна България още преди обяд, а над Южна - по-късно през деня, ще се развива купеста и купесто-дъждовна облачност, на много места ще има валежи и гръмотевични бури. Ще има и градушки. Максималните температури ще са между 28° и 33°, в София - около 28°.През нощта срещу вторник валежите ще продължат, като в Източните  Родопи ще бъдат значителни. Най-масови ще са валежите във вторник, когато вероятността за значителни количества, главно на места в Северна България и източната част на Родопската област, е най-голяма. Максималните температурите ще се понижат и ще бъдат между 23° и 28°.До петък отново на много места в страната ще има валежи, придружени и от гръмотевични бури. Има условия за интензивни явления и  значителни по количество валежи. Възможни са и градушки.", "date": "2018.07.22", "title": "Код жълто в цялата страна утре"}
{"url": "http://www.cross.bg/rabotnitzi-godina-chyzhdentzi-1579772.html", "text": "/КРОСС/  Два пъти повече сезонни работници от страни извън Европейския съюз тази година у нас. Това показват данните на Агенцията по заетостта.От януари до началото на юли, Агенцията е разрешила достъпа на 6700 чужденци до трудовия пазар у нас като сезонни работници. Само преди година за същия период те са били под 3000.Най-много чужденци са дошли от Украйна, Молдова, Киргизстан. Те работят в основно в туризма и селското стопанство.Заради липсата на обучени кадри, в хотел вече втора година работят 15 украинци. Руслана е сред тях. В Украйна, където е работела в хотел било по-тежко - налагало се да се труди по 12 часа на ден, а тук е на смени. „Тук се храним  безплатно, всичко поема собственикът, ежедневието ни е обезпечено, нощувките ни са безплатни и можем да си спестим заплатите\", каза тя.Според собствениците на хотели обаче острият недостиг на кадри не може да се преодолее само с  чуждите работници.От агенцията по заетостта обясняват ръста на сезонни работници от чужбина с това, че няма сериозни изисквания към работодателите. Не трябва да доказват професионалната квалификация на работниците иска се само трудов договор. Опростени са и процедурите.Според икономистите може да се очаква в бъдеще в курортите у нас да ни обслужват все повече чужденци:„Това са държави, в които нивото на заплащане е по-ниско от това, което имаме в България, така че е лесно България да предложи едни сравнително атрактивни условия за тях\", каза Явор Алексиев от Института за пазарна икономика.Хотелиерите се стараят да запазят служителите, които веднъж са привлекли. В, хотела, където работи Руслана се подготвя екскурзия за украинците, за да запомнят освен работата, културата и историческите ни забележителности. ", "date": "2018.07.22", "title": "Сезонни работници от Украйна и Молдова спасяват сезона по морето"}
{"url": "http://www.cross.bg/bono-miliona-grypa-1579776.html", "text": "/КРОСС/  Американското списание \"Билборд\" класира най-скъпоплатените музиканти, като на първо място бе поставен фронтменът на ирландската група \"Ю Ту\" Боно, съобщава Контактмюзик.През 2017 година приходите на певеца са били 54,4 милиона долара. Голяма част от спечелените пари от Боно са дошли от гастролите в рамките на турнето \"Joshua Tree Tour\". Интересното в случая е, че по доходи за 2016 година, бандата му дори не попадна в топ-50.На второ място в класация е поставен кънтри певецът Гарт Брукс с 52,2 милиона долара, а трета е група \"Металика\" с 43, 2 милиона. В десетката влизат Бруно Марс с 40,7 милиона, Ед Шийран с 31,3, Лейди Гага (29,7), Били Джоел (29,2), \"Гънз ен роузис\"(27,6), Роджър Уотърс (27,2) и британската група \"Колдплей\" с 26,5 милиона. В списъка, който съдържа 50 изпълнители, има само 7 жени.Пол Дейвид Хюсън, както е името на Боно Вокс, е роден на 10 май 1960, е фронтменът на ирландската рок група „Ю Ту\". Сред най-запомнящите му мисли са: „Мечтай на глас!\", „Музиката може да променя света, защото може да променя хората.\" „Надявам се, че работата ми като активист ще бъде забравена. Защото се надявам, че тези проблеми ще изчезнат завинаги.\" През 1984 г. Боно става говорител на „Нетейд\" - организация с идеална цел, обучаваща младите как да се борят с бедността. От 1999 г. насам участва също и в повечето програми за премахване на дълговете на Третия свят, както и относно проблемите в Африка, привличайки на своя страна много холивудски звезди и шоумени. През декемри 2005 г. Боно е на корицата на TIME като един от „добрите самаряни\" заедно с Бил и Мелинда Гейтс. Джоуи Рамоун е сред най-известните почитатели на Боно, като дори е слушал \"In A Little While\" на \"Ю Ту\" докато е бил в болница. ", "date": "2018.07.22", "title": "Фронтменът на \"U2\" Боно е най-скъпо платеният музикант в света"}
{"url": "http://www.cross.bg/hilyadi-rymuniya-vreme-1579778.html", "text": "/КРОСС/ Необичайно лошото време проваля летния туристически сезон в Румъния. Заради застудяването и силните ветрове плувните басейни в страната стоят празни. Особено тежко са засегнати планинските курорти и центровете с открити басейни, съобщи bTV.В големия развлекателен център в Турну Му-реш например за това лято са продадени едва 25 хиляди билета, докато миналата година посетителите са били над 150 хиляди. А басейнът в популярния планински курорт Бистрица е работил само 4 дни от началото на сезона. ", "date": "2018.07.22", "title": "Лошото време провали туристическия бизнес в Румъния"}
{"url": "http://www.cross.bg/hemys-varna-zurno-1579774.html", "text": "/КРОСС/  Временна организация на движението е въведена за пътуващите към и от Варна, през АМ \"Хемус\", съобщиха от пресцентъра на ОД на МВР в Шумен. Заради пътен инцидент на магистралата край Нови пазар движението от и към Варна се пренасочва от екипи на \"Пътна полиция\" през първокласния път Русе - Варна.В дежурната част на областната дирекция на полицията е приет сигнал за преобърнат напречно тежкотоварен автомобил на АМ \"Хемус\", който превозвал зърно. Водачът е пътувал в посока към Варна. Пострадали няма. Движението се пренасочва заради разпиляно на пътното платно зърно, уточняват от пресцентъра на полицията.", "date": "2018.07.22", "title": "Камион се преобърна на АМ \"Хемус\" край Нови пазар"}
{"url": "http://www.cross.bg/nova-gryp-broydkasting-1579765.html", "text": "/КРОСС/ Комисията за защита на конкуренцията (КЗК) блокира сделката по придобиване на \"Нова Броудкастинг груп\", като най-апетитната хапка в тази сделка е Нова телевизия. Причината - опасения за монопол.Решението изглежда изключително странно предвид следното - де факто сделката не е сливане между медии, а е купуване на медии, които ВЕЧЕ така или иначе са на пазара в група. КЗК обаче не се притеснява от сегашното състояние, след като продажбата на \"Нова Броудкастинг груп\" може да да доведе до \"съществена промяна в условията и цените на Нова в посока ощетяване на крайния потребител\", като Комисията напомня, че \"пазарното присъствие на предоставянето на медийни услуги пряко влияе и на пазара на рекламата\". \"Значителният брой средства за масова информация, с които ще разполага обединената група, ще й даде съществено предимство пред останалите участници, предоставящи медийни услуги\", пише още КЗК, визирайки как ще се смени собствеността върху \"Нова Броудкастинг груп\" и нейните дъщерни дружества \"Нет Инфо\" АД и \"Агенция Ева\" ООД и това щяло да окаже влияние върху дейността им.Интересно обаче, че от Комисията се иска да обърне внимание на евентуално господстващо положение на \"Нова Броудкастинг груп\" и \"НетИнфо\" АД в момента, сега, преди сделката. Първата жалба в тази насока е на компанията EasyAds - заради комбинирана рекламна отстъпка на \"Нова Броудкастинг груп\" и \"НетИнфо\", с която се привличат рекламодатели. \"Имаме опасения, че последните биха рекламирали онлайн само за да получат отстъпка в телевизионна реклама\", казва EasyAds, а има и още жалба за комбинираната рекламна отстъпка, внесена в КЗК.Сега КЗК се страхува от бъдеще, което отдавна е тук. И възниква въпросът - защо?Преди Петр Келнер да се появи като евентуалния нов собственик на всички медии под шапката на марката Nova, в публичното пространство усилено вървяха слухове, че депутатът Делян Пеевски иска да вземе още поне една голяма телевизия. Конкретен интерес към Нова телевизия официално, разбира се, не беше заявен, но сегашното решение на КЗК бие аларма. Освен противоречието, описано по-горе, следва да добавим, че председател на КЗК е Юлия Ненкова, една от най-приближените до Бойко Борисов през цялата му политическа кариера. С решението за ЧЕЗ, взето успоредно с това за \"Нова Броудкастинг груп\" обаче, подопечната на Ненкова комисия спира сделка, която държавата т.е. Борисов първо увери, че няма да се случи, но месец по-късно нещата се промениха и отидоха на плочата \"две частни компании, пазарна ситуация\" (ето и спомен за промяната). Затова и действията на КЗК са толкова учудващи, при това в две посоки - видяха концентрация в тези случаи, но не и на пазара на горива. И въпросът дали не се разчиства път за няКОЙ почва да виси със страшна сила. При това не само за Нова телевизия, а и за още едно парче от държавата. Като например ЧЕЗ, където мотивите за спиране са също толкова абсурдни - щяло да има монопол при фотоволтаиците, след като ЧЕЗ и \"Инерком\" имат ОБЩО 26 мегавата мощност от 1043 мегавата. Голям монопол ще пада. А добавим ли поправката на \"Атака\" и ГЕРБ в Закона за приватизация и следприватизационен контрол да се намали срока за ангажименти, от която Кирил Домусчиев спечели директно 58 млн. лева, е ясно едно - баницата никога не е в безопасност ...", "date": "2018.07.22", "title": "КОЙ ще вземе Нова и още нещо?!"}
{"url": "http://www.cross.bg/biblioteka-beshe-taka-1579763.html", "text": "/КРОСС/  Улична библиотека без ограничения, без охрана и работно време. Това е \"Рапана\", създаден преди година от група младежи. За този период отворената библиотека неведнъж оставаше без книги заради недобросъвестни хора. Така беше и тази сутрин.Десетки обаче се включиха в акцията по даряване. Така много бързо на библиотеката беше даден нов живот. Книгите вече са и със стикери - с цел да не се крадат и препродават. Дали този път добросъвестните хора ще надделеят над останалите - ще се разбере скоро. ", "date": "2018.07.22", "title": "Доброволци възстановят улична библиотека „Рапана” във Варна"}
{"url": "http://www.cross.bg/raab-plati-miliarda-1579764.html", "text": "/КРОСС/  Новият британски министър за Брекзит Доминик Рааб предупреди, че Лондон може да не плати т.нар. сметка по развода с ЕС, възлизаща на 39 милиарда британски лири (51 милиарда долара), ако не бъде постигнато търговско споразумение с евросъюза, предадоха световните агенции.Пред британският вестник \"Сънди телеграф\" Рааб посочи, че трябва да има \"обвързаност\" между това Великобритания да плати сумата за излизането си от евросъюза и възможността за изграждане на нови отношения с ЕС.Той се позова на член 50 от Лисабонския договор, който урежда процедурата за напускането на блока.Член 50-ти изисква, когато преговаряме по споразумението за напускане, да има бъдещо рамково споразумение за новите отношения, които ще имаме с ЕС в бъдеще, така че двете неща са свързани, подчерта Рааб пред изданието. ", "date": "2018.07.22", "title": "Лондон заплаши да не плати сметката за развода с ЕС"}
{"url": "http://www.cross.bg/trimata-nadzirateli-zatvor-1579769.html", "text": "/КРОСС/  Само един от тримата надзиратели, които са обвинени, че са пускали нощем автокрадец от Варненския затвор, остава в ареста - 46-годишният Николай Тонев. Останалите двама - Милен Добрев (29 г.) и Стоян Петров (50 г.) бяха пуснати под домашен арест, реши след тричасово извънредно заседание Окръжният съд в града, предаде \"Фокус\".Мерките могат да бъдат обжалвани от обвиняемите и от прокуратурата в 3-дневен срок пред Апелативния съд.Според обвинението от 31 май до 18 юли тримата шест пъти пускали затворника Искрен Маринов, като инициатор на нарушенията бил Тонев. Той бе осъден на 6 г. и 8 месеца затвор, след като март 2017 се призна за виновен за кражбите на 19 луксозни коли по морето. Към днешна дата му остава да изтърпи още 4 години и 4 месеца.Добрев получи по-лека мярка с мотива, че съпругата му е бременна, а баща му - тежко болен. Петров бе пуснат под домашен арест, защото участвал в нерегламентираното пускане на затворника само два пъти.Обвиненията срещу тримата надзиратели са по член 282, ал. 1 от Наказателния кодекс - за неизпълнение на служебни задължения с цел да набавят за себе си или за другиго облага или да причинят другиму вреда, за което е предвиден затвор до 5 г. Съдът може да постанови и лишаване от право да се заема определена държавна или обществена длъжност или с пробация. ", "date": "2018.07.22", "title": "Само един от тримата надзиратели остава в ареста"}
{"url": "http://www.cross.bg/kaski-izrael-sili-1579766.html", "text": "/КРОСС/ Близо 800 члена на организацията „Бели каски\" са евакуирали израелските власти по молба на САЩ и европейските държави през нощта срещу неделя, съобщи AFP, позовавайки се на военни източници.Причината за среднощната евакуация е била заплаха от страна на напредващите сирийски правителствени сили в южната част на страната, съобщи армейското радио на Израел. От Йордания са потвърдили, че ще прехвърлят „белите каски\" във Великобритания, Канада и Германия.„Сирийската гражданска защита\", или „Белите каски\", са основани през 2013 г. като вид спешна помощ за ранени от въздушни бомбардировки, артилерийски обстрел и взривове на територията на опозиционните сили. „Съгласно директива на израелското правителство и по искане на САЩ и някои европейски държави, Силите за отбрана на Израел преди малко завършиха хуманитарна операция за спасяването на членове на сирийска гражданска организация и техните семейства\" се посочва в съобщение на израелската армия.„Израел продължава да се придържа към политика на ненамеса в сирийския конфликт и продължава да смята сирийския режим за отговорен за всички активности на територията на Сирия\", заявяват военните. ", "date": "2018.07.22", "title": "Израел евакуира 800 члена на „Белите каски”"}
{"url": "http://www.cross.bg/zabolyavaniya-sreda-nachina-1579770.html", "text": "/КРОСС/  Увеличават се психичните заболявания, които са предизвикани от начина на живот и околната среда. Това каза психиатърът д-р Здравка Герджикова, цитирана от Агенция \"Фокус\".\"Психичните болести трябва да се разглеждат в два плана. Има т.нар. ендогенни заболявания, за част от които е доказано, че са генетични - рецесивни или доминантни. Така или иначе това са си заболявания, които възникват независимо от средата. Дали човек ще живее в най-прекрасната среда или не, тези заболявания ще възникнат.Покачване на тези заболявания не се наблюдава. Не само в България, но и в световен план\", обясни д-р Здравка Герджикова.\"Покачват се по-скоро психичните заболявания, които са предизвикани от начина на живот и околната среда - панически атаки, депресивни разстройства, невротично-подобни разстройства\", каза още тя.  ", "date": "2018.07.22", "title": "Ръст на психичните заболявания от начина на живот и околна среда"}
{"url": "http://www.cross.bg/bytina-mariya-torshin-1579771.html", "text": "/КРОСС/  Обвинената в шпионаж руска гражданка Мария Бутина е имала по-широки контакти на високо равнище във Вашингтон, отколкото бе известно по-рано. През 2015 година тя е участвала в две срещи между гостуващи руски представители и двама високопоставени служители на американската централна банка и министерството на финансите, съобщи Ройтерс, цитирана от БТА.В срещите, разкрити от няколко души, запознати с тях, и от доклад на вашингтонски център за анализи, който ги е организирал, са участвали тогавашният вицепрезидентът на Управлението за федерален резерв (УФР) Стенли Фишeр и тогавашният заместник-министър на финансите, отговарящ за международната дейност, Нейтан Шийтс.Руската гражданка Мария Бутина беше арестувана във Вашингтон на 15 юли. Обвинена е, че участва в заговор с цел да извърши действия в полза на чужда държава на американска територия. Тя отхвърля обвинениета, че е действала като руски агент.Бутина пътувала до САЩ през април 2015 година с Александър Торшин, който тогава е заместник-ръководител на руската централна банка. Те участвали в отделни срещи с Фишер и Шийтс, посветени на руско-американските икономически отношения при управлението на администрацията на тогавашния президент Барак Обама.Двете срещи, които не са били обявени по-рано, разкриват широк кръг от изключително влиятелни връзки, които Бутина се стремяла да осъществи с американски политически лидери и лобистки групи.Срещите с Фишер и Шийтс са били организирани от Центъра за национални интереси, вашингтонски външнополитически анализаторски център, който често прокламира про-руски възгледи.Срещите са документирани в доклад на центъра, с който Ройтерс разполага. Документът очертава свързаните с Русия дейности на центъра от 2013 до 2015 година. Докладът определя срещите като даващи възможност водещи фигури от финансови институции в САЩ и Русия да разговарят.Мария Бутина е работила за Торшин, който има близки отношения с руския президент Владимир Путин, и му е превеждала на различни събития във Вашингтон.В имейл до Ройтерс Фишер потвърди срещата с Торшин. Макар да не може да си спомни подробности, той отбелязва, че разговорът е бил за състоянието на руската икономика и новата роля на Торшин като заместник-управител на централната банка.Вчера руският външен министър Сергей Лавров каза на държавния секретар на САЩ Майк Помпео, че Мария Бутина е задържана по изфабрикувани обвинения и трябва да бъде освободена.В телефонен разговор с Помпео \"Лавров изтъкна, че действията на американските власти, арестували в САЩ руската гражданка Бутина по изфабрикувани обвинения, са неприемливи и тя трябва да бъде освободена в най-скоро време\", се посочва в изявление на руското външно министерство.Двамата са обсъдили също перспективите за подобряване на двустранните отношения, положението в Сирия и региона, включително възможностите за взаимодействие на Русия и САЩ заедно с други страни за решаване на хуманитарните проблеми в Сирия, както и усилията по денуклеаризация на Корейския полуостров. ", "date": "2018.07.22", "title": "\"Шпионката\" Бутина се срещала с банкер и зам.-финансов министър на САЩ "}
{"url": "http://www.cross.bg/pomorie-borovata-gorichka-1579755.html", "text": "/КРОСС/ Откриха обесена изчезналата преди 21 дни полска туристка Александра Барбара Фулара , съобщава бургаския сайт Флагман.бгСпоред източник на изданието случаен турист, също чужденец, се разхождал в боровата горичка между къмпинг \"Европа\" и ваканционно селище \"Сънсет Ризорт\" край Поморие. Той забелязал, че на едно от дърветата виси човешко тяло. Гледката била ужасяваща. По скелета е имало само кожа, липсвала е коса.Трупът е идентифициран по татуировката на дясното рамо - скърбящ ангел, с прибрани криле и пеперуди.Именно по тази рисунка две седмици ОД на МВР-Бургас издирваше изчезналата полска туристка Александра Барбара Фулара (на 41 години). Тя бе обявена за издирване, след като привечер на 30 юни бе напуснала хотел „Инкогнито\" в Поморие и не се прибрала при семейството си. Оттогава жената беше в неизвестност.Липсата на чужденката бе необяснима за разследващите, тъй като е оставила съпруга си и двете им малки дечица без обяснение. Полицията преобърна десетки съмнителни адреси и на един от тях дори се натъкна на голямо количество контрабандни цигари, а обитателят бе арестуван, но от Александра до днес нямаше следа.По твърдения на съпруга тя е била спортистка, добре сложена, физически здрава и без психични отклонения, което в крайна сметка доведе до извода, че е възможно да се е удавила в морето, но след безплодно търсене, на 18 юли издирването бе преустановено.След огледа на тялото в боровата горичка е установено, че то тежи не повече от 15 килограма - типична мумия, няма данни за насилие, нито обяснение кое е довело жената до тази ужасна развръзка.", "date": "2018.07.22", "title": "Чужденец откри зловеща находка в гората край Поморие"}
{"url": "http://www.cross.bg/gradysa-obyad-razviva-1579759.html", "text": "/КРОСС/ През нощта на места в Северна България и планинските райони ще превали и прегърми. В сутрешните часове над по-голямата част от страната ще е предимно слънчево и топло. Над Северна България още преди обяд, а над Южна - по-късно през деня, ще се развива купеста и купесто-дъждовна облачност, на много места ще има валежи и гръмотевични бури. Ще има и градушки. Максималните температури ще са между 28 и 33 градуса, в София около 28 градуса. През нощта срещу вторник валежите ще продължат, в Източните Родопи ще са значителни.Над Черноморието около и след обяд ще се развива купесто-дъждовна облачност, ще има краткотрайни валежи и гръмотевици. Ще духа слаб югоизточен вятър. Максимални температури на въздуха: 27-29 градуса. Температурата на морската вода е 26-27 градуса. Вълнението на морето ще бъде 2 бала.", "date": "2018.07.22", "title": "В понеделник се заоблачава и дъждът се връща "}
{"url": "http://www.cross.bg/zarkov-krym-hora-1579757.html", "text": "/КРОСС/ „Политиката има и друг аспект, освен замеряне с власт. Тя е и - как се управлява тази власт. Идеята ни е, когато някой дойде на власт, да каже- какво ще прави. Ние се опитваме да обясним- какво би направила БСП, ако дойде на власт и да ангажираме възможно най-много хора в изграждането на един документ - визия, която надхвърля мандатността, предлага нова политика, за да обърне грешната тенденция, която се развива в страната ни. Това е идеята на „Визия за България\".Това каза по БНТ зам.-председателят на ПГ на „БСП за България\" Крум Зарков по повод представения вчера от левицата визионерски документ. „България е поставена в тежка спирала на демографска криза, на бягане на хора от страната. Всички усещат, че е нужно нещо качествено ново за България. Ние даваме нашия принос за промяната\", добави той. „Според левицата, ключовият проблем е, че в България много хора живеят с малко средства, а на противоположната страна - много малко хора живея с много пари. Това стана така, защото една много малка група хора разполага с публичния ресурс. Тази система трябва да бъде променена\", обясни Зарков. Според него в икономиката трябва да се създадат стратегически сектори, да се търсят инвестиции и то не само чуждестранни.В областта на образованието БСП предлага нов модел, в който началното образование да е изцяло достъпно, да се промени качеството на средното, а висшето образование да е само там където има нужда. Крум Зарков изтъкна, че сега се създават университети със специалности, които не дават професионална реализация, а същевременно бизнесът алармира, че няма кадри. В здравеопазването, центърът трябва да е пациентът, а не да се говори само за макропоказатели. Заради сгрешения модел през последните години се увеличиха парите за здраве четири пъти, но те потънаха в пясъка. За сферата на регионалното развитие, левицата предлага създаване на фонд за сближаване на регионите, на принципа на национална кохезионна политика. Крум Зарков призна, че сама БСП не може да промени страната. „Необходим е целият обществен ресурс. И управляващите, и опозицията имат право да кажат каквото искат, но трябва да излезем извън замерянето с обвинения. За мен и моите колеги е важно да вдигнем политиката на друго ниво - на идеен сблъсък\", каза още той.„Сега от ГЕРБ обвиняват Корнелия Нинова, че отишла да види какво се случва с протеста на хората, на които избиват животните. Ами ако опозиционният лидер не иде при недоволните хора от управлението и да говори с тях, аз не знам какво трябва да прави той\", попита Крум Зарков. По думите му, опозиционният лидер трябва да е там, където има недоволство и да види неговата основателност. „Още от началото на сделката с ЧЕЗ ние алармираме за закононарушения. Една българска институция имаше смелостта да потвърди това\", каза Зарков по темата за сделката с ЧЕЗ. „България има и регулаторите, и законите да се противопостави на това. Това решение защитава българския национален интерес. От години ЧЕЗ имат желание да напуснат българския енергиен пазар. Затова ние настояваме българското правителството да заяви пред чешката компания, че ако тя продължава да иска продажба, има желание да я придобие\", каза още той.По отношение на миналото европредседателство, Крум Зарков припомни, че още в самото му начало, БСП ясно заяви, че с каквото може ще помага, но няма да позволи то да е „шапка\" на социалното разделение в страната. „Чрез Кристиан Вигенин участвахме активно в него. В същото време, въпросите за корупцията, сигурността и раздиращите проблеми в страната, не само че не се решиха, но те се задълбочиха и ние ги посочихме\", заключи той.", "date": "2018.07.22", "title": "Крум Зарков: „Визия за България” надхвърля мандатността"}
{"url": "http://www.cross.bg/antichniya-teatur-infarkt-1579756.html", "text": "/КРОСС/ Мъж получи инфаркт по време на оперното представление на \"Отело\" на Античния театър малко след полунощ. Човекът, който бил на един от последните редове, се почувствал зле в края на постановката на Пловдивската опера, която пожъна фурор и вдигна на крака публиката. Веднага бе извикан екип на Спешна помощ, който да реанимира зрителя. Извинявайте, но горе ме чака човек с инфаркт. С тези думи лекарката си проправяше път сред стълпотворението от хора, които бавно излизаха от Античния театър. До стълбите на Тунела пък чакаше носилката, която да го качи на линейката и да го откара в болница.", "date": "2018.07.22", "title": "Мъж получи инфаркт по време на представление в Античния театър"}
{"url": "http://www.cross.bg/sharkovo-yambolsko-zona-1579754.html", "text": "/КРОСС/ Карантинна зона от 3 километра около огнищата на чума се въвежда от днес в Ямболско. Полицаи са извели от Шарково гражданите, които бяха блокирали пътя до последното оцеляло стадо, съобщава bTV.Хората са в района на село Малко Шарково, като не е имало ексцесии и сблъсъци. Представители на медиите също не могат да стигнат до населеното място.Според заповедта на агенцията по храните, която е с вчерашна дата, в Шарково не се допускат автомобили и хора, които нямат адресна регистрация в селото. Изключение се прави само за ветеринари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото.", "date": "2018.07.22", "title": "Въведоха карантинна зона около огнищата на чума в Ямболско"}
{"url": "http://www.cross.bg/kalabriya-dzhofre-raneno-1579760.html", "text": "/КРОСС/ Десетгодишно българско момче е ранено по време на стрелба по представител на калабрийската мафия Ндрангета, съобщиха италианските медии, цитирани от \"24 часа\". Двама мъже застреляли на място 39-годишния Фабио Джузепе Джофре в притежавания от него имот в Семинара, Калабрия. С него по това време обаче се намирало и детето на живеещи наблизо българи.Детето било ранено в корема, но не е с опасност за живота. Откарано е в болницата на Реджо Калабрия. Не е ясна причината, поради която момчето е било в къщата, това се изяснява от следователи. Разследващите нямат съмнение, че става въпрос за убийство от мафиотски тип. След като стреляли, стрелците се отдалечили пеша, минавайки през полето близо до къщата.Разследването се води от Дирекцията Антимафия в Реджо Калабрия, която заедно с прокуратурата на Палми се опитва да разгадае дали става въпрос за нападение в средите на Ндрангета от Семинара, или пък за отмъщение срещу Джофре, свързан с едноименния кланПреди пет месеца в къща на Джузепе Джофре бил намерен оръжеен арсенал от седем крадени пушки. Джузепе бил арестуван през февруари, но вече бил пуснат на свобода. Отишъл в имота си в Семинара, където трябвало да се погрижи за животните в помещенията отвън. Именно в този момент бил придружаван от българското дете.Следователите не дават подробности за родителите на детето", "date": "2018.07.22", "title": "Българче е ранено при убийството на мафиот в Калабрия? "}
{"url": "http://www.cross.bg/biologiya-klas-npmg-1579762.html", "text": "/КРОСС/ Иранската столица Техеран бе тазгодишният домакин на Международна олимпиада по биология, най-престижното състезание по биология за ученици от цял свят. България е една от шестте страни основателки на олимпиадата през 1989 г. и изпраща своя делегация още от самото начало. Традиционно страната ни се представя на високо ниво и е спечелила завиден брой медали, а годината с най-високи резултати от началото до сега бе 2017. Международната олимпиада по биология 2018 обаче не й отстъпва - за първи път от 1989 г. насам всички български състезатели се завръщат с по един медал. Успехът се измерва в един сребърен и три бронзови медала за българския национален отбор по биология. Комплектът медали на родна земя ще донесат Здравко Пламенов Иванов, ученик в 11 клас, СМГ - сребърен медал; Виктор Вальов Георгиев, ученик в 12 клас, НПМГ - бронзов медал; Ваня Иванова Миланова, ученичка в 12 клас, НПМГ - бронзов медал и Иван Георгиев Георгиев, ученик 11 клас, НПМГ - бронзов медал. Резултатите на учениците са налице след целогодишната им работа и няколкоседмичната подготовка с техните ръководители - Албена Йорданова, доцент в Медицинския факултет на СУ, Снежанка Томова - доцент в Биологическия факултет на СУ „Св. Кл. Охридски\" и Радослав Александров - докторант в Института по молекулярна биология при БАН. Българският национален отбор по биология се прибира в София тази вечер, съобщиха от Сдружението на олимпийските отбори по природни науки - СООПН.  ", "date": "2018.07.22", "title": "С четири медала се върна националния отбор по биология от Олимпиадата в Иран"}
{"url": "http://www.cross.bg/pirin-zaslon-koncheto-1579752.html", "text": "/КРОСС/ Започва ремонтът на заслон Кончето в Пирин. За това информират от управителния съвет на \"Планини и хора - Асоциация на планинските водачи в България\".За периода от 01.08.2018 до 15.09.2018 г. заслон \"Кончето\" в Пирин няма да може да се ползва. Заслонът е изключително важен за хората преминаващи в този район. Именно затова е изключително важно той да бъде ремонтиран. Повече информация можете да намерите в сайта www.planini.eu", "date": "2018.07.22", "title": "Започва ремонтът на заслон Кончето в Пирин"}
{"url": "http://www.cross.bg/printz-dzhordzh-beshe-1579761.html", "text": "/КРОСС/ Снимка на усмихнатия принц Джордж беше публикувана от британското кралско семейство във връзка с петия рожден ден на правнука на кралица Елизабет Втора, който ще бъде отпразнуван днес, предаде Ройтерс.Джордж, най-голямото от трите деца на херцозите на Кембридж принц Уилям и Катрин, беше фотографиран в градината на дома им в Кларънс хаус в централен Лондон. Снимката е направена след кръщенето на братчето му Луи по-рано този месец.Днес Джордж навършва пет годинки. По информация на в. \"Дейли мейл\" малкият принц, който е трети по линията на наследяването на британския престол, ще отпразнува рождения си ден на карибския остров Мустик заедно със своето семейство.", "date": "2018.07.22", "title": "Принц Джордж ще отпразнува петия си рожден ден"}
{"url": "http://www.cross.bg/mezdra-zhivota-opasnost-1579753.html", "text": "/КРОСС/ Мъж от се бори за живота си след побой в Мездра. В събота в 9.23 ч. в полицията в Мездра е получен сигнал, че в двора на частен дом в града е намерен мъж в безсъзнание. Дежурна оперативна група направила оглед на мястото.Мъжът, на 42 години, е закаран във филиала за спешна медицинска помощ в Мездра с видими следи от насилие. След това той е транспортиран за лечение в отделението за реанимация и интензивно лечение на врачанската болница. Има опасност за живота му.При направеното разследване станало ясно, че съпричастен към извършеното престъпление е 68-годишен мъж от Мездра, който е задържан за срок до 24 часа.За случая е уведомен дежурният прокурор от Окръжна прокуратура Враца. Образувано е досъдебно производство.", "date": "2018.07.22", "title": "Мъж е с опасност за живота след побой "}
{"url": "http://www.cross.bg/iiotova-iliyana-bulgariya-1579745.html", "text": "/КРОСС/ „България е най-добрият застъпник на Република Македония в Европейския съюз. Други европейски държави може да говорят за Западните Балкани, но всяка от своя интерес. За България важни са хората и техния просперитет. България ще продължи да работи за хората от двете страни на границата, за общите проекти и общото ни бъдеще.\" С тези думи вицепрезидентът Илияна Йотова се обърна към събралите се хора пред паметника на Даме Груев в македонското село Смилево, където на тържествена церемония бяха отбелязани 115 години от Илинденско-Преображенското въстание. Традиционното честване бе организирано от Българския културен клуб-Скопие.В словото си Илияна Йотова подчерта, че балканските народи имат нелека история, белезите от която носят и до днес. „Но сме силни и в изпитанията, и в твърдостта да ги излекуваме, да оставим споровете, напрежението и неразбирането от и в миналото. Договорът за добросъседство е ново начало в отношенията между България и Република Македония\", отбеляза вицепрезидентът. По думите ѝ е време да се помисли за младите хора от двете страни на границата, които искат да работят заедно, да си помагат, да просперират.„Отношенията между хората винаги са стъпвали на основата на разбирателството и диалога.  Да градим мостове, вместо да се крием всеки в своя си окоп! Това е правилната политика\", подчерта Илияна Йотова.„Берлинският конгрес раздели народа ни. Изплашени от възраждащата се българска държава, Великите сили откъснаха от земите ни, запратиха хиляди хора далеч от родните им домове. Но подцениха народа\", посочи вицепрезидентът.„Преди 115 години героите на Илинденско-Преображенското въстание бяха готови да жертват живота си, за да я има свободата, която докоснаха, но бързо им бе отнета\", отбеляза Илияна Йотова. По думите й въстанието се нарежда в безсмъртната историческа хроника на България, в пантеона на героите на един народ със славно минало, създател на третата християнска цивилизация - славянската, готов да се бори за своята свобода и обединение до последната капка кръв.Илияна Йотова завърши словото си с думите: „Чествания като това са повод да се издигнем над дребнотемието, да загърбим политиканстването и да осъзнаем, че почитаме хора, които са дали живота си за свободата на Отечеството, а не да бъдат „кой знае какви\", както бе казал Васил Левски. Често цитираме думите на славните ни герои. Но трябва да разбираме посланията им\".По-рано вицепрезидентът проведе среща с ръководството и членовете на Българския културен клуб-Скопие. ", "date": "2018.07.22", "title": "Илияна Йотова: България е най-добрият застъпник на Македония в ЕС"}
{"url": "http://www.cross.bg/topkata-botev-dosta-1579742.html", "text": "/КРОСС/ Левски победи Ботев Пловдив с 1:0 в двубой от първия кръг на Първа лига, игран на стадион \"Футболен комплекс Ботев 1912\" . Двата отбора демонстрираха доста динамичен футбол, в който \"сините\" видимо доминираха в мача и стигнаха до доста измъчена, но заслужена победа с гол на Илия Димитров, който се разписа в добавеното време на срещата. Това е и първо попадение за юношата на столичани в Първа лига. Двубоят започна с превес за гостите, които още в първите минути създадоха доста работа на пловдивчани. В 16-ата минута Жерсон Кабрал получи топката на аутлинията и центрира в наказателното поле, където Станислав Костов се оказа непокрит  и стреля с глава, но Кайзер се намеси добре и изби в корнер.В 36-ата минута отново Костов бе близо да открие резултата. Нападателят открадна топката от Ничев, напредна и с удар от границата на наказателното поле прати топката в аут.", "date": "2018.07.22", "title": "Левски победи Ботев - Пловдив с 1:0"}
{"url": "http://www.cross.bg/ypravlyavashtite-ydar-temata-1579744.html", "text": "/КРОСС/ Това беше седмицата на ударите. Удар за стопаните в Странджа, които останаха без животните си. Удар по държавата от тяхна страна, защото не повярваха нито на констатациите на властите, нито на техните действия. Удар от страна на опозицията срещу решенията на управляващите по тази криза. Удар на управляващите срещу опозицията, след като от ГЕРБ вчера разпространиха клип, в който един от протестиращите говори за инструкции, дадени на лидера на БСП Корнелия Нинова.Удар преди това по Елена Йончева - с твърдения за нейни бизнес отношения с Цветан Василев. В отговор тя намеси и твърденията за къщата в Барселона. От друга страна Валери Симеонов удари партньорите си с обвинения за лобизъм в полза на Домусчиев - през закона за приватизацията. На свой ред партньорите му го удариха с обвинения в същото. Сидеров даже тръгна на проверки по морето след него, каза, че не му вярва, каза че ще проверява „ударите му по туризма\". Удар след удар. На боксовия ринг това обикновено води до нокаут.Социологът Юрий Асланов заяви, че няма крайна точка, до която може да се стигне. „Това са обществени процеси, които се нагнетяват с политическа реторика\", заяви той. „Има една посока на ескалация на формата на говорене на тази тема чрез няколко ярки личности, които се опитват да лансират подобна теза. Даже в реториката на един от тези хора - Тома Биков, беше премината една граница на допустимост в този начин на говорене, че едва ли не протестите срещу правителството са опит за държавен преврат\", заяви Асланов. „Това се случва в момент, когато нашият естаблишмънт получи публичен шамар с решението на Държавния департамент да възстанови финансирането на Радио Свободна Европа за България с мотив заплаха от заплаха на свобода на мнението. Това отдалечаване от демократичните правила крие някои рискове, защото в демократичния свят се приема за нормално, че една опозиция е против управляващите и използва всякакви средства, за да се противопоставя на управляващите. Всеки протест, в това число и незаконния протест - дори да е бунт, гражданско неподчинение, се приема като част от демократичните правила\", подчерта социологът. Социложката Евелина Славкова каза, че това, което се наблюдава не само в кабинета „Борисов 3\" е много силно използване на различни фрази и много остра реторика, както от опозиция, така и от управляващите. „Видно е, че се разменят някакви удари. Въпросът е кой ще бъде победен в тази битка. Има много силно политизиране. Това, което наблюдавахме по отношение на темата с чумата по животните. В началото на „Борисов 3\" имаше много скандали, които обаче бяха по високите етажи на властта - „Кумгейт\", темата свързана с НДК, смяната на председателя на НС и прочее. В един момент започнахме да говорим за проблеми, които са отдолу - майките с деца, темата с чумата. Това, което ние от изследователски център „Тренд\" и нашите колеги мерим - хроничното недоверие на хората в институциите беше израз в това, което наблюдавахме като реакции по темата с чумата. Това създава един голям проблем за управляващите\", заяви Славкова. „По-скоро социалните проблеми, които наблюдаваме в момента са много по-опасни от скандалите, които наблюдавахме миналата година\", каза тя.", "date": "2018.07.22", "title": "Юрий Асланов: Това беше седмицата на ударите"}
{"url": "http://www.cross.bg/etazh-mlada-opit-1579743.html", "text": "/КРОСС/ Млада лекарка се бори за живота си, след като е паднала от 7-ия етаж на блок 302 в столичния квартал \"Люлин-3\" в събота вечерта. Все още няма информация дали става дума за нещастен инцидент, криминален акт или опит за самоубийство.\"Линейката е пристигнала буквално на третата минута след подаване на сигнала. Жената е в много тежко състояние, но е факт, че още на място е направено всичко възможно за стабилизиране на жизнените й показатели и тя е откарана в \"Пирогов\", коментира говорителят на Центъра за спешна медицинска помощ (ЦСМП) Катя Сунгарска, цитирана от \"Блиц\".Трагедията е още по-голяма за лекарите, тъй като пострадалата д-р Ирена Иванова до неотдавна е работила именно в \"Спешна помощ\".Заради критичното състояние на 35-годишната жена нейните близки отправиха молба във Фейсбук за даряване на кръв. Всеки може да го направи в кръвопреливния център, който е в непосредствена близост до \"Пирогов\".Българските медици вече имат опит в успешна намеса при падане от голяма височина. Пример за това е гимнастичката Цвети Стоянова. Две години след като скочи от 6-ия етаж младото момиче е живо и здраво и е оставило далеч зад себе си спомените от инцидента.", "date": "2018.07.22", "title": "Млада лекарка падна от 7 етаж в столичния квартал Люлин"}
{"url": "http://www.cross.bg/mladost-obshtinski-vnesen-1579746.html", "text": "/КРОСС/ Една от малкото останали зелени площи в Младост ще бъде запазена и върху нея няма да се строи. Това става ясно от доклад до Столичният общински съвет внесен от трима общински съветници - инж. Симеон Славчев, съпредседател на \"Политическа група 5\", Карлос Контрера, председател на политическа група \"Патриоти за София - ВМРО и Атака\" и Йордан Господинов от ГЕРБ. Докладът е внесен в петък (20 юли т. г.) и влиза за решение в СОС в четвъртък, 26 юли т. г.Тееренът е 1 693,00 кв.м. и се намира в Младост 1, на Цариградско шосе, точно зад бензиностанция Шел, където според действащия Подробният устройствен план - план за регулация и застрояване /ПУП-ПРЗ/ е разрешено строителството на сгради до 20 етажа. За да се реши проблемът въпросният имот ще бъде дарен на СО, а СО ще дари на дружеството собственик друг имот в Младост 4.", "date": "2018.07.22", "title": "Столичният общински съвет спасява от застрояване зелен терен в жк. Младост"}
{"url": "http://www.cross.bg/voda-sofiiiska-kolev-1579747.html", "text": "/КРОСС/ Заради изграждане на сградно водопроводно отклонение на ул. \"Ген. Иван Колев\" кв. \"Кръстова вада\" утре, 23 юли, се налага спиране на водоподаването от 10.00 до 20.00 часа на клиентите на \"Софийска вода\", живеещи в района на ул. \"Ген. Иван Колев\" - от ул. \"Проф. Марин Големинов\" до ул. \"Д-р Борис Вълчев\".  Това съобщиха от дружеството. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Ген. Иван Колев \" 14, посочиха от \"Софийска вода\". Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството", "date": "2018.07.22", "title": "Столичен квартал утре остава на сухо "}
{"url": "http://www.cross.bg/asandzh-yikiliiiks-ekvador-1579748.html", "text": "/КРОСС/   Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон, предаде ДПА, като цитира американския разследващ журналист Глен Грийнуолд. Еквадорският президент Ленин Морено е пристигнал във Великобритания в края на седмицата за разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти, съобщи Грийнуолд на своя сайт \"Интерсепт\". Асандж не може да бъде арестуван на територията на дипломатическата мисия, където пребивава от 2012 г., след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. Източник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици. Грийнуолд стана известен с публикуването на разкритията на Едуард Сноудън за Агенцията за национална сигурност на САЩ.", "date": "2018.07.22", "title": "Еквадор гони основателя на \"Уикилийкс\" Джулиан Асандж"}
{"url": "http://www.cross.bg/google-atap-tehnologii-1579750.html", "text": "/КРОСС/ Google е компания, която повечето хора веднага асоциират с интернет търсачка. С времето тя се е изградила и като познато име в света на доста други онлайн услуги като имейл, карти, онлайн реклама, Android и т.н. Google обаче има доста други проекти. Някои от тях, като автономните коли в Waymo и балоните в Project Loon са също добре известни. Компанията има и едно по-тайно звено, което е известно с абревиатурата ATAP. То разработва някои по-необикновени проекти и технологии в търсене на нови успехи и бизнеси за Google.ATAP (Advanced Technologies and Products group - Група за развитие на технологии и продукти) е част от структурата на Google. Това е друго звено, което няма общо с Google X - оригиналната дивизия на компанията за авангардни разработки. Google X беше отделена като самостоятелна инициатива под шапката на холдинга Alphabet, който обединява всички бизнеси на интернет гиганта от 2015 г. насам. ATAP остана вътрешен отдел на Google и като такъв има малко по-различен фокус.От няколко години насам ATAP не разработва възможно най-откачените идеи, а търси идеи за технологии и продукти, които реално може да се приложат на пазара и имат бизнес потенциал, разказва източник на BusinessInsider. Въпреки това проектите на ATAP изглеждат не по-малко необичайно.Един от тях е малко устройство, което може да се управлява и да реагира според емоциите или реакциите на потребителя. Източникът на изданието го описва като своеобразен \"смартфон\" без дисплей.Друг проект е \"умно яке\", което се свързва със смартфон - Project Jacquard. То може да струва около 350 долара и позволява на потребителя да управлява телефона си като докосва плата на якето. ", "date": "2018.07.22", "title": "\"Смартфон\" без дисплей готви Google"}
{"url": "http://www.cross.bg/danutzi-mestni-danuk-1579749.html", "text": "/КРОСС/ Установената през последните години тенденция на повишаващи се местни данъци продължава и през 2018 г. Българските общини увеличават ключови местни данъци, за да си осигурят необходимите собствени средства, а в някои случаи - и за да изпълнят ангажиментите си към финансовото министерство, като следствие от получените през последните години безлихвени заеми. Това развитие не е изненадващо предвид спрения процес на фискална децентрализация, но по-високите местни данъци не могат да доведат до решаване на структурните проблеми на общинските бюджети.Какво показват даннитеВ периода между 2012 и 2018 г. ИПИ проведе 7 отделни годишни изследвания на нивата на местните данъци като част от инициативата „Регионални профили: показатели за развитие\". Данните се събират чрез заявления по Закона за достъп до обществена информация (ЗДОИ) до всички общини в страната, както и чрез проверка на ставките онлайн. Разглеждаме четири от ключовите местни данъци:данък върху недвижимите имоти - нежилищни имоти на юридически лица; данък върху превозните средства и леките автомобили - с мощност от 74 kW - 110 kW; годишен патентен данък за търговия на дребно до 100 кв.м. търговска площ; данък за прехвърляне на собственост.Получените резултати са недвусмислени: случаите на увеличение на наблюдаваните местни данъци са в пъти по-многобройни от случаите на намаляване на такива, като тенденцията става особено ясно изразена през 2016 и 2017 г., точно след влизането в сила на т. нар. Механизъм за оздравяване на общини. ", "date": "2018.07.22", "title": "Местните данъци продължават да се увеличават"}
{"url": "http://www.cross.bg/bashyr-emiliya-zhorzh-1579751.html", "text": "/КРОСС/Поп-фолк певицата Емилия се омъжи за приятеля си Жорж Башур. Това стана ясно от пост в профила на звездата в социалната мрежа „Фейсбук\". Новината е била потвърдена от екипа на Емилия за NOVA.Тя и Башур са сключили граждански брак в тесен семеен кръг. Веднага след това младоженците са заминали на меден месец на морето.Любовта на Емилия и Жорж Башур беше помрачена през май, когато двамата претърпяха тежка катастрофа, в която загина 19-годишният син на Жорж - Феди Башур. Младежът получи тежка черепно-мозъчна травма и по-късно издъхна в болница.  ", "date": "2018.07.22", "title": "Поп-фолк певицата Емилия се омъжи"}
{"url": "http://www.cross.bg/chasa-telegraf-transport-1579738.html", "text": "/КРОСС/ \"ГЕРБ дава Нинова на прокурор, ако стои зад протестите в Странджа\", информира вестник Всекидневникът обяснява, че Тома Биков и Антон Тодоров са представили видео от Фейсбук, в което според тях се вижда връзката на лидера на БСП  с недоволните, които не допускат да бъдат евтаназирани потенциално болни от чума животнии. Самата Нинова отказа да коментира темата на заседанието на БСП в НДК, посочва още \"24 часа.\"\"Нарушителите на пътя ще стават санитари за наказание\", пише в заглавие на първата си страница всекидневникът.  обяснява, че идеята джигитите да полагат общественополезен труд в болници, където се лекуват деца, пострадали при катастрофи, е една от препоръките в последния доклад на Пътна полиция. Това се предлага за първи път от институция на държавната власт, уточнява \"24 часа\". За да се реализра идеята, тя трябва да бъде подкрепена от Министерския съвет, след което депутатите да променят Закона за движение по пътищата и Наказателния кодекс, допълва изданието.\"Българите слизат от колите и се качват на влака\", пише вестник . Правителството планира пътниците да започнат да предпочитат железопътния транспорт след като бъдат доставени новите влакове. През тази седмица кабинетът отпусна 100 млн. лева за нови мотрисни влакове. Всекидневникът цитира думи на премиера Бойко Борисов, който на последното правителствено заседание е разпоредил на министрите да измислят как хората да използват повече екологичния транспорт, допълва \"Телеграф\". ", "date": "2018.07.22", "title": "Преглед на печата 22 юли"}
{"url": "http://www.cross.bg/evro-gurtziya-obyvki-1579730.html", "text": "/КРОСС/ Нови глоби за шофьорите предвиждат гръцките власти. Забраната е да се шофира с джапанки.Промяната предвижда 50 евро глоба и отнемане на книжа за един месец. Причината за изискването да не се кара с чехли и всякакъв вид отворени обувки е рискът шофьора да не може да реагира при нужда от бърза маневра. Проверки се извършват както на пътуващите на дълги разстояния, така и на коли, излизащи от плажовете. Препоръчва се в топлото време шофьорите да използват платнени обувки, които не затоплят крака и позволяват реакция. Екипи на полицията в Гърция проверяват постоянно за употреба на алкохол, поставяне на предпазни колани и пушене, в присъствие на деца в колата. Глобите са по няколко стотин евро и се изплащат в пълен размер. Отменени са всякакви отстъпки при първо нарушение.", "date": "2018.07.22", "title": "В Гърция забраниха шофирането с джапанки"}
{"url": "http://www.cross.bg/politziya-kamion-byrgas-1579733.html", "text": "/КРОСС/ Огромно задръстване на автомагистрала \"Тракия\" в посока Бургас заради преобърнал се на пътя товарен камион.   На мястото на инцидента, който е станал в района на 319 километър, има пожарна и полиция.   Задръстването е няколко километра. Трафикът по магистралата е интензивен. Временно движението се осъществява само в изпреварващата лента, съобщиха от АПИ. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2018.07.22", "title": "Обърнат камион запуши трафика на АМ Тракия преди Бургас"}
{"url": "http://www.cross.bg/smetishteto-smetishte-stryma-1579736.html", "text": "/КРОСС/ Гори сметището на община Кочериново, намиращо се край кръговото кръстовище на автомагистрала \"Струма\", при разклона за село Бараково и Рилски манастир, предаде кореспондентът на БГНЕС за региона. Гъстият черен дим, стелещ се западно от долината на река Струма в посока Симитли бе забелязан към 6 часа тази сутрин. Никой не гаси сметището, което вече не се използва. Към 7 часа бе подаден сигнал до пожарната на град Рила. В началото на сметището има водоноска, но тя най-вероятно е на собствениците на ожънатите ниви със зърно. Те вече са ожънати, между стърнищата и горящото сметище има разорана около 2 метра полоса. Нерегламентираното сметище, в което се изхвърлят отпадъци предимно от Кочериново и съседното село Бараково, гори за пореден път. В петък вечер пламна сметището за строителни отпадъци край благоевградския квартал „Изгрев\". Макар на кюстендилска територия, горящото сметище обгазява намиращия са на 4 км Благоевград и селата западно от река Струма.", "date": "2018.07.22", "title": "Гори сметището край Благоевград в близост до масиви с жито"}
{"url": "http://www.cross.bg/zhivotnite-chyma-kudeto-1579740.html", "text": "/КРОСС/ За пореден ден едни срещу други ще бъдат ветеринарните власти, стопаните в две от фермите, където има съмнения за чума по животните и подкрепящите ги граждани. Вчера ГЕРБ директно обвиниха БСП, че стоят зад протестите и опитите да бъде спряна евтаназията на добитъка.И в Шарково, където оцеля само стадото на Тодорка Сакалиева, и в Болярово, където Ани Петрова не пуска за втори ден ветеринарите за проби при овцете си, доброволците се разграничиха от всякакви политически партии, а също и от мъжа, за когото управляващите твърдят, че е „топла връзка\" с „Позитано\" 20. Петрова не вярва животните й да са болни, като освен това има съмнение, че първата проба с положителен резултат за чума е подправена.И ако край двете ферми ситуацията е патова, за един стопанин в с.Кости партията вече е приключила с шах и мат. Там преди повече от месец е открита чума, в резултат Васил губи 64 породисти животни.Няма да получи нищо като компенсация, защото стадото му не е било маркирано - нещо, което местният ветеринар задължително е трябвало да направи. „От 5 години не е стъпвал тук по никакъв повод. Накрая се сети за мен, когато трябваше да умъртвят животните. Дойдоха, нахлуха като талибани в имота ми. Просто ще си измият ръцете с мен\", коментира с тъга мъжът пред камерата на bTV.Той призна, че не знае как ще продължи напред, вероятно обаче ще изостави животновъдството. По думите му в тази посока разсъждават и тези, които са получили обезщетения.„Над 35 души вече са подали искания за получаване на средства, голяма част от тях вече са получени. Цените не са никак лоши, те са пазарните към момента\", коментира на свой ред кметът на Царево Георги Лапчев.Според него и Васил ще бъде обезщетен - но след като бъде санкциониран за немаркираните животни: „Ако наистина спазваш правилата би трябвало да потърсиш ветеринаря и той да ги маркира\".  ", "date": "2018.07.22", "title": "В огнищата на чумата: Власти, стопани и доброволци не отстъпват"}
{"url": "http://www.cross.bg/konstitytziya-kastro-izgrazhdane-1579737.html", "text": "/КРОСС/ Нова конституция на Куба ще официализира наличието на частна собственост в страната, както и ще замести изграждането на комунизъм с изграждане на социализъм като цел на еднопартийния режим. Това разкриват хора от висшия управленски ешелон на карибския остров пред Ройтерс.Промените в основния закон ще обусловят реформите, предприети от новия президен Мигел Диас-Канел, който замени на поста Раул Кастро по-рано тази година. Действащата кубинска конституция е приета през 1976.В черновата на промените се предвижда държавният глава вече да не оглавява министерския съвет и държавния съвет, като създава поста министър-председател. Ще бъде въведено и изискването встъпващият в длъжност президент да е на по-малко от 60 години и мандатите му да са ограничени.Новата конституция ще установи по-ясно статута на множеството малки бизнеси в страната, като признае частната собственост. Пред Ройтерс председателят на кубинския парламент Естебан Лазо заяви, че премахването на идеята за изграждане на комунистическо общество, за сметка на изграждане на социализъм, рефлектира върху промяната във времената след краха на Съветския съюз, но не означава отмятане от идеите на комунистическата партия.В черновата на новата конституция е предвидена и дефиниция за брака като \"съюз между двама души\", вместо между мъж и жена, което ще позволи законов брак на еднополови двойки. Предложението за това дойде от Мариела Кастро - дъщеря на експрезидента Раул Кастро. Последният и към момента остава лидер на комунистическата партия, както и ръководител на комисията, отговаряща за конституционните реформи.След като депутатите одобрят финален вариант на нова конституция, тя ще бъде гласувана и от гражданите на референдум до края на годината. Впоследствие законодателната власт трябва да я одобри окончателно.Вчера кубинският парламент одобри състава на новия кабинет, предложен от Мигел Диас-Канел. Постовете си запазват повечето от министрите на Раул Кастро, с изключение на отговарящия за икономическите реформи. На него Марино Мурильо, отговорен за постепенното въвеждане на частната инициатива в социалистическото стопанство през последните години, ще бъде заменен от Алехандро Хил.Вицепрезиденти остават участниците в Кубинската революция - 86-годишният Рамиро Валдес, 76-годишният Улисес дел Торо и 81-годишният Рикардо Руис.  ", "date": "2018.07.22", "title": "Куба официализира частната собственост и се отказва от комунизма"}
{"url": "http://www.cross.bg/mesta-gradysa-vreme-1579734.html", "text": "/КРОСС/ Ще преобладава слънчево време. Около и след обяд ще се развива купесто-дъждовна облачност и на много места, главно в Източна България и планинските райони ще има краткотрайни валежи с гръмотевици. Ще е почти тихо. Такава е прогнозата на НИМХ към БАН.Температурите ще се повишат, на места в низините и равнините ще е горещо. Максималните ще са между 31 и 36 градуса, в София около 31 градуса.По Черноморието ще преобладава слънчево време. Около обяд ще се развива купесто-дъждовна облачност и на много места ще има краткотрайни валежи и гръмотевици. Ще духа слаб до умерен югоизточен вятър. Максимални температури на въздуха: 29-31 градуса. Температурата на морската вода е 25-26 градуса. Вълнението на морето ще бъде 1-2 бала.", "date": "2018.07.22", "title": "Слънчево време, следобед дъжд с гръмотевици"}
{"url": "http://www.cross.bg/bykyresht-avtomobili-zakypyvane-1579739.html", "text": "/КРОСС/ Кметството на Букурещ планира да раздаде 5000 „еко-ваучера\" на стойност по 9000 леи всеки (3783 лв.) за закупуване на нови незамърсяващи околната среда автомобили, предаде агенция Медиафакс. Проектът на решение за предоставяне на „еко-ваучери\" ще бъде внесен за одобрение в Общинския съвет на Букурещ в близките дни. „Еко-ваучерите ще бъдат използвани за закупуване на нови автомобили с норма на замърсяване, която осигурява намалени емисии - Евро 6, недизелови или електрически автомобили. Необходимата сума за прилагане на програмата ще бъде осигурена от местния бюджет на община Букурещ\", се посочва в проекта на решение. Всеки жител на Букурещ с постоянно или временно местожителство в румънската столица ще може да предаде стария си автомобил и да получи в замяна „еко-ваучер\" на стойност 9000 леи, който да използва при закупуването на нов автомобил с намалени емисии, недизелов или електрически. Като начало ще бъдат отпуснати 5000 „еко-ваучера\". През юни м. г. кметството на румънската столица лансира друг проект с цел подобряване качеството на въздуха в града. По програмата „Велосипедисти в Букурещ\" бяха раздадени 5000 ваучера на стойност 500 леи всеки (210 лв.) за закупуване на обикновен или електрически велосипед, тротинетка или устройства от типа „Сегуей\" или „Найнбот\". Право да получат ваучер имаха жители на Букурещ на възраст над 18 години, с постоянно или временно местожителство в румънската столица.", "date": "2018.07.22", "title": "Букурещ раздава ваучери за еко коли"}
{"url": "http://www.cross.bg/tzarevo-dyuna-obshtinata-1579741.html", "text": "/КРОСС/ Община Царево има 64 км брегова линия, а плаж Корал е 4-500 м и съдбата му се е превърнала в обсесия за хора, които искат да печелят популярност на чужд гръб. Това коментира в ефира на bTV кметът на морската община Георги Лапчев.По думите му казусът не е твърде различен от всички подобни, в които някой има имот зад плажа. Той обясни, че в момента общината се съди с фирмата, защото не може да потвърди разрешенията за строеж.„Не могат да строят върху дюни. Ако имаме недвусмислено доказана дюна, то по закон върху дюна не се строи. Испанците също го знаят. Те не са купили само дюна\", подчерта Лапчев.Той изрази надежда, че до края на годината ще има екологична оценка, която ще позволи на Царево да има свой общ устройствен план.„С времето „бетон\" се превърна в обидна дума. Истината е, че бетонът е строителен материал. Царево има 64 км брегова ивица, в населените места по морето живее 90% от населението на общината, все пак трябва някъде да живеем. Никой не желае да презастрои Черномориет, това е едно клише, което се налага от хора, които виждат морето два пъти в годината. Когато няма регламент, когато няма правила, се стига до грозни гледки\", подчерта кметът.Той посочи, че през последните години Царево се превръща в „новата морска културна столица\" и тази година също има много арт събития в града и общината. ", "date": "2018.07.22", "title": "Кметът на Царево: По закон върху дюна не се строи"}
{"url": "http://www.cross.bg/mariya-magdalina-zheni-1579723.html", "text": "/КРОСС/ На 22 юли Православната църква чества Света мироносица и равноапостолна Мария Магдалина.Личността на св. Мария Магдалина неправилно се обърква с други жени, за които повествуват Евангелията.Тя не е Мария от Витания (градче на юг от Йерусалим) - сестрата на Марта и Лазар, която помазала главата на Иисус. Тя не е и опростената грешница, която помазала нозете на Иисус и ги изтрила с косите си, за което разказва Св. евангелист Лука.Непосредствено след разказа за тази неназована по име грешница, Лука споменава поименно св. Мария Магдалина с думите \"Мария, наричана Магдалина, от която бяха излезли седем бяса\" . От текста ясно се разбира, че Мария Магдалина била една от многото други жени, които Исус \"излекувал от зли духове и болести... и които Му услужваха с имотите си\".Когато Господ Исус Христос ходел по Галилея и чрез Своята Божествена сила извършвал личби и чудеса, към него пристъпила жена на има Мария Магдалина (от гр. Магдала). Тя го молила за помощ. Господ изгонил из нея седем бесове и напълно я изцерил от болестта, от която тя страдала.От тогава благодарната Мария служила непрестанно на Господа, слушала неговото учение и вървяла след него до самата Негова кръстна смърт. Заедно с други свети жени, тя гледала страданията на Христа и плачела за Него. Заедно с майката на Спасителя тя стояла при кръста и видяла, как положили Господа в гроба.Светите жени, които ревностно служели на Господа по време на земния Му живот, се удостоили да бъдат първи благовестници на Неговото славно възкресение.Мария Магдалина, която първа видяла възкръсналия Господ, утешила скърбящите ученици с радостните думи: \"Христос възкресе!\" Като първа благовестница на възкресението, тя е призната от църквата за равноапостолна. Народът тачи първата вестителка на Възкресението като сестра на св. Илия. На нея се приписва първият възглас \"Христос възкресе!\".  ", "date": "2018.07.22", "title": "Света мироносица и равноапостолна Мария Магдалина."}
{"url": "http://www.cross.bg/chasa-provede-lyatnata-1579722.html", "text": "/КРОСС/ София.От 11.00 часа на хижа Момина скала ще се проведе четвъртото издание на Витоша Летен Фест.***София.От 18.00 часа на лятната сцена при НДК ще се проведе концерт на група Lilly of the West.***София.От 19.00 часа на лятната естрада в Борисовата градина ще се проведе концерт на поп-рок група D.VINE.***Велико Търново.От 22.30 часа на крепостта Царевец ще бъде излъчен аудио-визуалният спектакъл „Царевград Търнов - звук и светлина\".***Казанлък.От 10.00 часа председателят на ПГ на ГЕРБ и зам.-председател на партията Цветан Цветанов ще открие реконструирани и рехабилитирани улици и междублокови пространства в рамките на проект „Обновяване на градската среда в град Казанлък\". Откриването на обновените обекти ще започне на ул. „Кремона\" в жк. „Изток\". Цветан Цветанов ще посети и Детска градина №1 „Здравец\", училищата в градовете Шипка и Крън и тези в селата Овощник и Хаджидимитрово.***Перник.От 10.00 часа в крепостта „Кракра\" ще отвори вратите си за безплатни посещения за деца.***Перник.От 11.00 часа пред Двореца на културата ще се проведе театрална програма за деца „Не пресичай на червено\" по инициатива на ОбДТ „Боян Дановски\".***Пловдив. /с. ТрудОт 10.30 часа пред кметството в селото ще се състои откриване на първо издание на „Фестивал на плъстите\".  ", "date": "2018.07.22", "title": "Предстоящи събития в страната за 22 юли"}
{"url": "http://www.cross.bg/braiivik-sveta-oslo-1579724.html", "text": " /КРОСС/ На 22 юли 1877 г. по време на Руско-турската война Девети Кавказки драгунски полк влиза в Стара Загора. Опозицията изпраща писмо до премиера Васил Радославов, с предложение за свикване на извънредна сесия на Седемнадесетото Обикновено Народно събрание, през 1917 г. През 1959 г. България отправя предложение към Гърция за сключване на пакт за ненападение между двете страни за 20-годишен срок.По света: Унгарският воевода Янош Хуняди нанася поражение на обсадилите Белград турци през 1456 г. Томас Джеферсън е избран за първи министър на външните работи на САЩ през 1789 г. През 1793 г. английският изследовател Маккензи става първият европеец, прекосил Канада от изток към Тихия океан. Между Париж и Руан се провежда първото автомобилно състезание през 1894 г. Алфред Драйфус, обвинен през 1894 г. в държавна измяна и осъден на доживотен затвор във Френска Гвиана, напълно реабилитиран през 1906 г. Американският авиатор Уили Поуст първи в историята на въздухоплаването обикаля сам света за седем дни, 18 часа и 49 минути през 1933 г. Банковият обирджия Джон Дилинджър е застрелян от федерални агенти в Чикаго година по-късно. Американски бомбардировачи осъществяват първата си атака срещу демилитаризираната зона между Северен и Южен Виетнам през 1966 г. Мехмед Али Агджа е осъден в Рим на доживотен затвор за атентата срещу папа Йоан-Павел Втори през 1981 г. През 1992 г. организират бягството от затвора на колумбийския наркобарон Пабло Емилио Ескобар Гавирия.На 22 юли са родени: Филип ІV Хубави, крал на Кастилия (1784), генерал-майор Георги Киров, участник в Руско-Турската, Балканските войни и Първата световна война (1859), руският конструктор на самолети Павел Осипович Сухой (1895), оперната певица Мими Балканска (1902)...2014 г.С Указ на президента на Русия се фиксират 11 часови зони за страната и се издава забрана за сезонен преход.2013 г.В северозападната провинция на Китай - Гансу загиват 95 човека. Ранени са още 1000 в резултат от земетресение с магнитуд 6.6 по скалата на Рихтер.2012 г.За президент на Индия е избран Пранаб Кумар Мукерджи, който преди това заема длъжността министър на отбраната.2011 г.При взрив до 17 етажното здание на норвежкото правителство в Осло загинват осем човека, а още десетки други са ранени. Получена е заплаха от страна на Молла Крекар, основател на кюрдската ислямистка група Ансар ал Ислам, за бомбена атака в случай на неговото депортиране от страната. По повод карикатурите на пророка Мохамед през 2006 г. той заявява, че това означава „обявяване на война на нашата религия и цивилизация\". Тогава шейх Юсеф ел Кардауи, шеф на Международния съюз на мюсюлманските улеми, заявява: „Нека петък да бъде международен ден на гнева за Бог и неговия пророк\". Норвежки прокурори повдигат обвинения в тероризъм срещу Молла Крекар, поради което той заплашва, че „Норвегия ще плати тежка цена за неговата смърт\". Малко след взрива 32-годишният норвежец Андерс Беринг Брайвик, облечен в полицейска униформа, открива безразборна стрелба на младежко събиране на Норвежката работническа партия на премиера Йенс Столтенберг недалеч от Осло. При инцидента жертва стават повече от деветдесет човека, сред които бройката на децата на възраст между 15 и 16 години е най-голяма. Групировката Ансар ал Джихад ал Алами („Привържениците на глобалния джихад\") поема отговорност за атентатите. Според самия Андерс Брайвик мотивите му са свързани с желание за радикални промени в норвежкото общество. Няколко часа преди да извърши двойния атентат той публикува в интернет 1518 странична „Декларация за независимостта на Европа\", в която твърди, че културният марксизъм на франкфуртската школа е много по-страшен от икономическия марксизъм, погубил Русия. Брайвик е член на масонската ложа в Осло, както и на младежката либерална партия на прогреса, според която е недопустимо правителствата да злоупотребяват с властта си, намесвайки се в икономическия живот на обществото с най-употребявания слоган „моята свобода свършва там, откъдето започва твоята\".2010 г.На 76-годишна възраст умира писателят Дончо Цончев (1933 - 2010). Дончо Цончев е роден на 27 юли 1933 г. в град Левски. Завършва геология в Софийски университет \"Климент Охридски\" през 1959 г. От 1951 г. до 1953 г. работи като зидар. В периода между 1959 г. и 1963 г. е геолог в Родопите и Странджа. Учител е в София (1963 - 1966), геолог в Министерството на горите (1966 - 1968), завеждащ редакция в издателство \"Народна младеж\", заместник-главен редактор е на \"Профиздат\", завеждащ отдел \"Българска литература\" (1973 - 1989) в сп. \"Съвременник\", директор на списание \"Лов и риболов\", основател и директор на вестник \"Наслука\". Публикува в периодиката от 1956 г. Пише за природата и света на животните, както и детско-юношеска проза. Автор е на разкази, новели, повести, драми - \"Мъже без вратовръзки\" (1966), \"Роман на колелета\" (1970; 1974), \"Червени слонове\" (1970), \"Опасни типове\" (1971), \"Почти любовна история\" (1972), \"Принцовете\" (1976; 1991), \"Ако можехме да ги чуем\" (1977), \"Звезден прах\" (1981), \"Къщата на песните\" (1985), романовата трилогия \"Жълтата къща\" (1982 - 1986), \"Дневникът на един геолог\" (1989), \"Циганинът\" (1991), \"Ние, децата на голямата лъжа\" (1992 г.). Бил е народен представител в 40-ото Народно събрание 2005 - 2009 г. Носител на орден \"Стара планина\" първа степен за заслуги към българската литература и по случай неговата 7-годишнина. Умира на 22 юли 2010 г. в София.  ", "date": "2018.07.22", "title": "22 юли в историята"}
{"url": "http://www.cross.bg/svilenski-bulgariya-durzhavata-1579758.html", "text": "/КРОСС/ „БСП иска нов модел на развитие, нова визия за България. Ние искаме алтернатива на прехода и системата. По друг път да върви България след приемането на „Визия за България\". Това каза пред БНР зам.-председателят на ПГ на „БСП за България\" Георги Свиленски. Според него, ако този документ се приеме, ще намалее и корупцията в страната.„Този проект го предлагаме за дискусия. Всеки един българин, независимо дали подкрепя, или не БСП, да прочете нашата визия. И когато този документ се обсъди след няколко месеца - да говорим вече за реални политики, предложени в една управленска програма\", каза той. Свиленски посочи, че преди избори всяка партия предлага политики и алтернативи и често забравя после за тях. Той напомни, че в страната има редица проблеми. Например- в регионално отношение има западнали и развити региони, а в образованието се развиват кадри, от които бизнесът няма нужда.На забележка на водещия, че БСП ще бъде упрекната, че предлага завръщането на държавата в икономиката, а хората няма да приемат това, зам.-председателят на лявата парламентарна група обясни: „България няма да е първата, която да се върне към повече държава в икономиката. Това се случи и в Америка. Когато говорим за частните икономически интереси, стигаме до ситуацията в момента. Прекалено много бедни хора и прекалено малко богати, които управляват твърде много средства.За обикновените българи няма добър достъп до образование, здравеопазване.\"  Народният представител от ПГ на „БСП за България\" даде примери, че именно държавата може да каже в кои региони  - каква икономическа насоченост може да бъде реализирана, а също и насочеността на профилирането на образованието в различните части на страната. Той бе попитан- дали в документа „Визия за България\" се предвижда държавна намеса и в енергетиката, защото това е структуроопределящ отрасъл на всяка една страна, а Свиленски обясни, че подобна политика е предвидена в документа, като дейностите, които са в забранителния списък за приватизация, а те в голяма степен са в енергийния сектор,  да не бъдат отдавани дори и на концесия: „Защото в новия закон за концесиите, срокът за отдаването им е над 50 години\", аргументира тезата си Георги Свиленски, и добави, че „това на практика е скрита продажба\".Народният представител обясни, че именно с новия нормативен акт, ще бъде „подарено\" летище-София. „Управляващите не подкрепиха предложението ни за спирането на концесията му. В това летище държавата е инвестирала пари. Оттук насетне то ще носи само печалба. И ние тази печалба ще я извадим от държавния бюджет, ще я дадем на концесионер, който ще ни дава по-малка част от нея\", обясни ситуацията с концесията на летището Георги Свиленски. Той припомни, че е давал пример пред народните представители, че ако 35 години се управлява летището, без нито лев инвестиция, в хазната ще влязат 2,36 млрд лв., а отдаването му на концесия ще се намали прихода на 2,16 млрд лв., т.е. със 160 млн. лв. Депутатът добави още, че в тази загуба не се калкулирало това, че тепърва ще се увеличава пътникопотокът на столичното летище. „Чухме тезата, че държавата е лош стопанин, но сега държавата е правителството. Ако е лош стопанин, да си отива това правителство. Има и добри стопани.\", заключи Георги Свиленски.  ", "date": "2018.07.22", "title": "Георги Свиленски: Искаме алтернатива на прехода и системата"}
{"url": "http://www.cross.bg/ezik-avstriya-tyrski-1579768.html", "text": "/КРОСС/  Кандидатите за шофьори в Австрия вече няма да могат да попълват теоритичния тест на турски език, съобщи през уикенда транспортното министерство, като се мотивира с цената на преводите, предаде АФП.От почти 300 000 теоретични теста попълнени миналата година едва 3631 са били на турски език - или около 1,2%.Но транспортното министерство, което според коалиционното споразумение се ръководи от представител на крайнодясната Партия на свободата, обяви, че е прекалено скъпо да се поддържа тест, полаган от сравнително малък процент кандидат-шофьори.„Всеки допълнителен език струва на държавата 5-цифрена сума (в евро), което е неоправдано\", заяви транспортният министър Норберт Хофер. Той посочи, че ще продължи да е възможно попълването на листовките на шофьорсикте изпити на английски, хърватски и словенски.„Естествено, че става въпрос за цената, но за мен освен това е важно да се установи на кои езици е разумно да се полагат изпитите\", каза Хофер, като посочи че премахването на турския език е „окуражаване за учене на немски\".Решението идва във време на продължително напрежение между Австрия и Турция.Австрийският канцлер Себастиан Курц изка ЕС да прекрати преговорите с Турция за членство в съюза, което гневи турския президент Реджеп Ердоган, посочва Би Би Си.През май 2017 г. този гняв доведе до турско вето върху сътрудничеството на НАТО с Австрия, която не е членка на алианса/ ", "date": "2018.07.22", "title": "Австрия отмени тестовете за шофьори на турски език"}
{"url": "http://www.cross.bg/diagnoza-apneya-ychenite-1579767.html", "text": "/КРОСС/ Учени дешифрираха ръкопис на близо 2000 години и изненадани откриха, че той съдържа древна медицинска диагноза за това какво се случва с тялото и психиката на жените, когато не получават достатъчно секс, предаде БНР, като цитира БГНЕС.Древният папирус е бил съхраняван от XVIII век в Университета на Базел, Швейцария. Неотдавна учените решили да подновят работата си по разшифроването му. След изследване с ултравиолетови и инфрачервени лъчи се оказало, че единичният папирус, изписан от двете страни, всъщност има няколко слоя, сякаш е бил подготвян за подвързия в книга. След разделянето на отделните страници древногръцкият текст бил разчетен.Швейцарските учени установили, че става дума за медицински трактат, описващ състояние известно в древността като „истерична апнея\" - състояние при жени, оставяни дълго време без секс.От други източници е известно, че диагнозата принадлежи древноримски лекар Гален от Пергам, живял в гръкоезична част на Римската империя. Той първи описва важната роля на пулса и кръвообращението в човешкото тяло.Според учените текстът е на Гален или на неизвестен автор, който коментира диагнозата му „истерична апнея\", което е приемана от Западния свят до Средновековието, но вече не се смята за меродавна. За лечение на „истеричната апнея\" Гален е предписвал на дамите специални билки или ги съветвал да си намерят съпруг.Подобна диагноза за жени, лишени от секс, се среща и в други текстове, открити в Египет и датиращи 1900 години преди Христа. Хипократ - най-великият лекар от античността, наричан още бащата на западната медицина, също е вярвал в тази диагноза през V век преди Христа.За пръв път обаче учените откриват точно описание на този древен медицински термин.  ", "date": "2018.07.22", "title": "Учени дешифрираха ръкопис на близо 2000 години "}
{"url": "http://www.cross.bg/stenata-nesebur-ofis-1579726.html", "text": "/КРОСС/ Крупен банков обир е извършен в Несебър вчера, съобщи Нова телевизия. Според данни на МВР, крадците са разбили стената на съседен офис и са успели да проникнат до сейфа. Отмъкнали са над 100 хиляди лева.Извършителите са били добре оборудвани и все още се издирват. Иззети са записи от охранителните камери.Издирват се двама души по случая. Обирджиите са проникнали през съседен офис в банката, разположена на партера на голям жилищен блок. В офиса също са били нанесени материални щети. Крадите влезли в кантора за недвижими имоти след счупване на прозорец, след което разбили с чук обща стена с тази на банковия офис, съобщава в. \"24 часа\". Съседи от блока са чули шум, но никой не се обадил в полицията. Банковите служители разбрали за случилото се, когато започнали да пристигат сутринта на работа. Банковият клон в Несебър е обран като по американските филми - през дупка в стената. Полицията в морския град издирва извършителите, преглеждат се записи от камери, търсят се свидетели, предава кореспондентът на БГНЕС за региона.", "date": "2018.07.22", "title": "Крадци обраха банков клон в Несебър през дупка в стената  "}
{"url": "http://www.cross.bg/pomosht-hymanitarna-frantziya-1579731.html", "text": "/КРОСС/ Президентите на Русия и Франция, Владимир Путин и Еманюел Макрон обсъдиха по телефона редица актуални  международни и регионални проблеми, съобщиха от Кремъл.\"Специално внимание беше отделено на хуманитарните аспекти на сирийското уреждане, включително изпълнението на съвместната руско-френска инициатива за оказване на хуманитарна помощ на населението в района Източна Гута\" край Дамаск, пише съобщението.По-рано руското министерство на отбраната съобщи, че руски военнотранспортен самолет Ан-124 \"Руслан\", излетял от френското летище Шатору, е доставил на летище Хмеймим в Сирия 44 тона хуманитарна помощ, осигурена от Франция. Товарът включва медикаменти, дрехи, палатки, медицинско оборудване и предмети от първа необходимост, предназначени за населението в Източна Гута.Доставката е извършена съгласно решението за съвместен проект за оказване на хуманитарна помощ на сирийското население, прието на 24 май в Санкт Петербург от президентите на Франция и на Русия. ", "date": "2018.07.22", "title": "Макрон и Путин обсъдиха по телефона общи планове за Сирия"}
{"url": "http://www.cross.bg/hrama-pochistvaneto-stenopisite-1579732.html", "text": "/КРОСС/ Приключи реставрацията на стенописите в олтарната част на главната църква на манастира. Те са от същия майстор, изписал наоса на храма - Моско Велев, от Одрин, 1850г. С това почти целият стенопис на католикона е почистен. Останаха да се доочистят цокалът и някои допълнителни работи по южната стена на притвора, където разрушенията от влага са по-значителни. Тези дейности ще бъдат изпълнени след завършването на новото покритие на манастирския двор и съответните отводнителни приспособления.Паралелно с почистването на стенописа, бе почистен и реставриран амвона на храма. След почистването стана възможно да се разчетат надписите оставени в полетата под краката на изобразените. Изобразени са - Иисус Христос - върховен архиерей, апостолите Петър и Павел, четиримата евангелисти и, най-вероятно, апостол Тома. Със свое изображение е представен архиерей Дамаскин и годината - 1719г.,под образа на Христос, а авторът само се е подписал - Симеон Дромонас, 1717г. ", "date": "2018.07.22", "title": "Реставрират стенописите в Бачковския манастир"}
{"url": "http://www.cross.bg/problemi-shtastieto-lipsata-1579725.html", "text": "/КРОСС/ Щастието не е в липсата на проблеми, а в умението да го открием въпреки проблемите.", "date": "2018.07.22", "title": "Щастието не е в липсата на проблеми"}
{"url": "http://www.cross.bg/zucchero-plovdiv-kontzerta-1579727.html", "text": "/КРОСС/ Днес, 22 юли, около 18:00 часа Zucchero ще пристигне на Летище София, заедно със своя екип от 60 човека и веднага ще се насочи към Пловдив. Италианският музикант е изявил желание да пристигне ден по-рано, за да има възможност да разгледа града. В деня на концерта Zucchero ще обядва в Стария град на Пловдив, известен със своята завладяваща атмосфера, след което ще се отправи към Античния театър. Италианският изпълнител има специален хранителен режим и вечерята му трябва да бъде сервирана точно два часа преди началото на концерта в специално обособена зона, непосредствено до гримьорната му. Тя ще включва суши, плато от специално подбрани сирена, пресни плодове и висококачествено българско бяло вино.По време на концерта си в Пловдив, Zucchero ще изпълни най-доброто от 30-годишната си  музикална кариера, както и част от най-новите си песни, които българската публика ще чуе за първи път на живо! Цените на билетите са от 60 до 120 лева и все още могат да бъдат закупени в мрежата на Eventim.bg и на място в деня на концерта.Zucchero, е един от най-успешните италиански музиканти, с блестяща кариерата повече от три десетилетия. Неговата музика е повлияна най-вече от блус, госпел, соул, и рок. Песни, като \"Senza una Donna (Without a Woman)\", \"Il Volo\", \"Baila (Sexy Thing)\", \"Occhi\" са малка част от хитовете на изпълнителя, които му носят световна популярност и милиони продажби. Концертът на Zucchero е част от Календара на културните събития за 2018 година. Zucchero е имал съвместни проекти с едни от най-великите музиканти като Лучано Павароти, Ерик Клептън, Майлс Дейвис, Б.Б. Кинг, Брайън Адамс, Брайън Мей и много други. Той е  единственият европейски музикант, участвал на световноизвестния фестивал Удсток (1994 г.). За наша радост в новото турне на Zucchero е включен концерт и в България.", "date": "2018.07.22", "title": "Zucchero пристига днес в Пловдив  (обновена)"}
{"url": "http://www.cross.bg/gkpp-trafikut-avtomobili-1579728.html", "text": "/КРОСС/Интензивен трафик и задръствания на \"Капитан Андреево\" в посока Турция. Заради струпването на гастарбайтери, преминаването на пункта отнема близо 2 часа. Средно на минута в пункта влизат по 10 автомобила. Всички 9 трасета на изхода на \"Капитан Андреево\" работят.Движението е натоварено, но е далеч от рекордния трафик в началото на седмицата, когато за едно денонощие през пункта преминаха над 10 хиляди коли с 40 хиляди пътници, а опашката беше над 5 километра, съобщава bTV.Тогава информационните системи на турския пункт отказаха, което доведе до допълнително напрежение.Интензивен е трафикът на ГКПП \"Капитан Андреево\", ГКПП \"Калотина\", ГКПП \"Маказа\", ГКПП \"Кулата\" и ГКПП \"Дунав мост 2\". Това съобщиха от пресцентъра на ГД \"Гранична полиция\".На българо-сръбската граница на ГКПП \"Калотина\" трафикът е интензивен за леки автомобили на вход и изход. На българо-гръцката граница на ГКПП \"Маказа\" трафикът е интензивен на изход за леки автомобили, а на ГКПП \"Кулата\" - на изход за товарни автомобили.На българо-турската граница на ГКПП \"Капитан Андреево\" трафикът е интензивен за товарни автомобили на изход.На българо-румънската граница на ГКПП \"Дунав мост 2\" трафикът е интензивен от товарни автомобили.На българо-македонската граница трафикът е нормален на всички гранични контролно-пропускателни пунктове. ", "date": "2018.07.22", "title": "Гастарбайтери задръстиха границата с Турция "}
{"url": "http://www.cross.bg/lyni-yupiter-sistema-1579729.html", "text": "/КРОСС/ Учени от Института по науки към Карнеги обявиха, че са открили още 12 луни около най-голямата планета в Слънчевата система - Юпитер. С това броят на естествените спътници около Юпитер става 79, съобщава EurekAlert.Очаквано, това е най-големият брой луни около която и да е планета в Слънчевата система. Те са били открити по време на търсенето на \"Планета Х\" - митичната гигантска планета, за която се предполага, че е в орбита след Плутон.\"Юпитер се оказа на пътя на зоната, в която търсихме отдалечени обекти в Слънчевата система и затова по щастлива случайност успяхме да потърсим и за нови луни около Юпитер докато търсим и нови планети в края на Слънчевата система\", коментира Скот Шепард, ръководител на проучването.Учените са прекарали около година в допълнителни анализи на Юпитер, за да потвърдят откритите луни. Двете от новите луни са в три групи, което кара учените да смятат, че те са остатъци от други по-големи луни, които са се разпаднали при сблъсъци. Всички те обикалят в обратна посока на въртенето на Юпитер, т.е. са ретроградни. Други две, също са продукт на разпаднали се предшественици, обикалят в посоката на въртене на газовия гигант.Последната луна е най-различна и необичайна. Тя е и доста малка - само около 1 км. в диаметър, което я прави най-малката досега луна на Юпитер. Тя обикаля планетата за около година и половина земно време и пресича орбитите на ретоградните луни и учените не изключват един ден те да се сблъскат.Данните на учените показват още, че луните са се образували след планетите в Слънчевата система и сблъсъците са се случили на много по-късен етап. В противен случай Юпитер е щял да ги погълне, защото са много малки - между един и 3 км. в диаметър и лесно могат да се повлияят от газ и прах около тях по време на формирането на планетата. ", "date": "2018.07.22", "title": "Новите луни около Юпитер са остатъци от други големи луни"}
{"url": "http://www.cross.bg/tema-tazi-tzarevo-1579720.html", "text": "/КРОСС/ Тема: Стана ли тихо българското Чероморие? Свидетелство от нощна Варна.Тема: „Къси разкази\": Как търсенето на Левски стигна до един софийски паркинг?Тема: Янина Кашева, в „светлините на рампата\", пред Мариян Станков - Мон Дьо.Тема:  Среща с пътешественика Дончо Папазов, обиколил света с яхта и с кмета на Царево - Георги Лапчев, за застрояването на крайбрежието, туристите и чумата по животните.Тема:  За чудесата и тайнствата на храма. Разговор с отец Стоян, от най-стария морски храм „Свето Успение Богородично\" в Царево.Тема:  Една история за любовта, морето и още нещо..., от Катето Евро.Тема:  Невероятната история на първия син на Петър Слабаков - Красимир.Тема:  В София: Мариана Векилска ще разкаже тайните на старата българска кухня и среща със световния бариста шампион Фабио Доти.Тема:  Павел и Венци Венц: Щуро лято, бъдещо бебе и нов клип, при Диана Любенова.Тема:  Антон Хекимян: Ккаво да очакваме от изнесените предавания на „Тази сутрин\"?Тема: Научни пътешествия: Бойко Рангелов - как се изследва тишината на Антарктида?Тема: БСП с визия за България. Говори Крум Зарков.Тема: Легендата на Народния театър. Мария Стефанова, с нов творчески плам.Тема: На живо: „Витоша съмър фест\".Тема: Ставри Калинов, неуморен в ателието.  ", "date": "2018.07.22", "title": "Теми и гости в сутрешните блокове на телевизиите на 22 юли "}
{"url": "http://www.cross.bg/depytat-bivsh-subranie-1579721.html", "text": "/КРОСС/ Бойко Боев, бивш зам.-министър на земеделието и горите, бивш депутатДилян Димитров, депутат в 44-ото Народно събраниеИрена Кръстева, издателПламен Шукюрлиев, дипломатПоля Станчева, журналист, бивш генерален директор на БНРРадостин Танев, депутат в 44-ото Народно събрание  ", "date": "2018.07.22", "title": "Родени  на 22 юли"}
{"url": "http://www.cross.bg/sypermarket-zalozhnitzi-andzhelis-1579735.html", "text": "/КРОСС/ Полицията в Лос Анджелис задържа въоръжен мъж, който взе заложници в супермаркет, предаде АП.Мъжът, според медиите 18-годишен афроамериканец, прострелял баба си и приятелката си при семеен спор, след което избягал с колата на възрастната жена. Засечен от полицията, мъжът отказал да спре, започнало преследване, при което той стрелял по полицаите, а те отвърнали на огъня.Заподозреният катастрофирал в уличен стълб пред магазина \"Трейдър Джос\", пълен с хора, и се барикадирал вътре, събщават властите.", "date": "2018.07.22", "title": "Въоръжен взе заложници в супермаркет в Лос Анджелис"}
