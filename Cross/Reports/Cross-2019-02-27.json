{"url": "http://www.cross.bg/dzhon-tompsun-lasitur-1597727.html", "text": "/КРОСС/ Британската актриса и двукратна носителка на Оскар Ема Томпсън обясни в писмо защо не желае да работи с бившия творчески директор на студиата \"Пиксар\" и \"Уолт Дисни анимейшън\" Джон Ласитър и защо е отказала участие в анимационен филм под негово ръководство, съобщават Асошиейтед прес и Франс прес.Ема Томпсън, която трябваше да озвучава персонаж в анимацията \"Luck\", съобщи през януари, че се оттегля от проекта, след като от продуцентската компания \"Скайданс\" наеха Джон Ласитър. Съоснователят на студио \"Пиксар\" беше принуден да напусне компания \"Дисни\" миналата година, след като срещу него бяха отправени обвинения в непристойно поведение. В писмото си до Дейвид Елисън - син на милиардера Лари Елисън и основател на \"Скайданс\", Ема Томпсън споделя, че ѝ се струва \"странно\" решението да бъде нает човек с опетнено реноме като Джон Ласитър, имайки предвид настоящия климат. \"Ако един мъж е докосвал жени по непристоен начин в продължение на десетилетия, защо една жена ще иска да работи за него, ако единствената причина, която му пречи да продължи да го прави, е, че договорът му го задължава да се държи професионално?\", пише Ема Томпсън.Представител на актрисата потвърди автентичността на писмото, поместено първо във в. \"Лос Анджелис таймс\". От \"\" отказаха коментар.  Решението на компанията да наеме 62-годишния , смятан за живата легенда на съвременната анимация, беше посрещнато с известно неодобрение.", "date": "2019.02.27", "title": "Ема Томпсън отказва да работи с „живата легенда в анимацията“ Джон Ласитър "}
{"url": "http://www.cross.bg/payul-sofiya-kompaniya-1597734.html", "text": "/КРОСС/ В началото на 70-те години, заедно с британския бизнесмен Ричард Брансън, Ник Пауъл създава Virgin Records, звукозаписна компания, която само за 10 години се превръща в световен конгломерат. След като продава акциите си в нея, през 1982 г. Пауъл влиза в партньорство със Стивън Уули. Резултатът е Palace Pictures (\"The Evil Dead\", \"Diva\" и \"Blood Simple\"), по-късно - Palace Productions, компания, която изключително бързо се налага във филмовата индустрия.Ник Пауъл е изпълнителен продуцент на всички продукции, включително и на \"Company of Wolves\" и номинираните за \"Оскар\" \"Мона Лиза\" и \"Играчка-плачка\" на Нийл Джордан, както и \"Скандал\" на Майкъл Кейтън-Джоунс. Впоследствие компанията на Ник Пауъл и Стивън Уули Scala продуцира \"Абсолютно начинаещи\" на Джулиън Темпъл, който ще видим на София Филм Фест, \"Backbeat\" на Иън Софтли, \"Неоновата библия\" на Терънс Дейвис, дебютът на Шейн Медоуз \"Twenty Four: Seven\", номинираният за \"Оскар\" и спечелилият \"Златен глобус\" \"Little Voice\" на Марк Хърман, \"Last Orders\" на Фред Шепизи, \"Дами в лилаво\" на Чарлс Данс, както и \"Brimstone\" на Мартин Кулховен с Гай Пиърс, Дакота Фанинг и Кит Харингтън, представен премиерно на кинофестивала във Венеция през септември 2016 година, а след това показан и в Торонто и Лондон.  През 2018 г. Ник Пауъл се отказва от поста директор на прочутото Национално училище за кино и телевизия в Обединеното кралство. Докато го ръководи, филмите на студентите получават многобройни номинации за \"Оскар\" и наградите на БАФТА. През 2018 г. училището получава наградата на БАФТА за изключителен принос.Ник Пауъл е кавалер на Ордена на изкуствата. Бил е председател на Европейската филмова академия и Комитетът по филми на BAFTA. В момента концентрира усилията си върху това да управлява Scala Productions. Филмовата компания работи върху пост-продукцията на филма на Милчо Манчевски \"Willow\", на който Ник Пауъл е изпълнителен продуцент. Също така предстои да бъде завършен и филмовия дебют на Джулиъс Амедуме \"Rattlesnakes\".Турската актриса Хазар Ергючлю, която има важна роля в най-новия филм на Нури Билге Джейлан \"Дивата круша\" и е прочута като Симай Канаш от сериала \"Север Юг\", Ейлюл Булутер от сериала \"Кварталът на богатите\" и Джансу Коран от сериала \"Висше общество\", също влиза в състава на Международното жури на 23-тия София Филм Фест. Тя е родена през 1992 г. в Кипър. Майка ѝ дълги години е на екран като водеща на телевизионни предавания, а баща ѝ е директор на кипърска медийна група. Като дете родителите ѝ я насочват към правото, но в гимназията Хазар решава, че иска да бъде актриса. Приета е в театралната студия в Никозия. Първата ѝ роля е през 2010 г. на Рухсар във филма \"Сенки и лица\" на Дервиш Заим. ", "date": "2019.02.27", "title": "Продуцентът Ник Пауъл ще оглави Международното жури на София филм фест "}
{"url": "http://www.cross.bg/okazva-problemi-raketi-1597736.html", "text": "/КРОСС/ Руските стратегически ракетни войски се хвалят, че са в състояние да преодолеят всяка преграда на земното кълбо. Оказва се, че московският трафик е даже още по-мощен и без проблеми спира най-новите оръжия в арсенала на Кремъл.Кадрите, които бързо напуснаха руския интернет и вече обикалят свята, са от околовръстното шосе на Москва. На тях се вижда РС-24 „Ярс\", едно от най-новите стратегически оръжия на Москва. Оказва се, че разчетите са направили 400-километров поход от Иваново до полигона Алабино, за да се подготвят за участието си в парада на 9 май.Защо огромните камиони (и твърде ценният им товар) не са пътували при специален режим, не е ясно. Резултатът е факт - коли, камиони и ядрени ракети заедно пълзят в сутрешния трафик. По-късно все пак полицията е отцепила трасето, което е създало допълнителни проблеми в пиковия час.Даже руските държавни медии отразиха куриоза, който за пореден път доказва, че по пътищата на страната е възможно да се случи всичко. ", "date": "2019.02.27", "title": "Руски балистични ракети попаднаха в… задръстване"}
{"url": "http://www.cross.bg/ryugy-asteroida-hayabysa-1597701.html", "text": "/КРОСС/ Японската космическа агенция ДЖАКСА разпространи снимка от сондата „Хаябуса 2\", на която се вижда точното място на докосването й с астероида Рюгу миналата седмица, съобщи Би Би Си.„Хаябуса 2\" стъпи на Рюгу миналия петък, за да събере проби от повърхността му, които ще бъдат върнати на Земята.След това апаратът се издигна на 20 километра над астероида. „Хаябуса 2\" достигна астероида Рюгу през юни миналата година, след като измина 3,2 милиарда километра. ", "date": "2019.02.27", "title": "ДЖАКСА пусна снимка на „Хаябуса 2“ върху астероида Рюгу"}
{"url": "http://www.cross.bg/prodava-dzhoging-dekatlon-1597700.html", "text": "/КРОСС/ Френският производител на спортно облекло „Декатлон\" изостави плановете си да продава хиджаб за дами, които практикуват джогинг след масово публично недоволство, предаде Би Би Си.Фирмата обяви, че се е отказала от проекта след „вълна от обиди\" и „безпрецедентни заплахи\".Френски политици заявиха, че „хиджаб за джогинг\" противоречи на светските ценности на страната, а някои депутати заплашиха с бойкот марката.„Декатлон\" първоначално защити хиджаба, който вече се продава в Мароко, но късно снощи се отказа от идеята си.През 2016 г. множество френски региони забраниха буркините - цял бански костюм за мюсюлманки. По-късно забраните бяха обявени за незаконни от Върховния съд на Франция. ", "date": "2019.02.27", "title": "Френска фирма изостави плановете си за „спортен хиджаб“"}
{"url": "http://www.cross.bg/arest-domashen-nyama-1597744.html", "text": "/КРОСС/ Бургаският апелативен съд освободи под домашен арест 29-годишната Биляна Манчева от Нова Загора, доскорошен шеф на банков клон, а по настоящем обвиняема за присвояване на 440 000 лева от сметки на клиенти на трезора.„Аз не издържам. Сънувам кошмари. Само преди седмица бях финансов директор на банка, изведнъж се озовах в една килийка-метър на метър. Стоиш затворен и не знаеш какво се случва. Моля да ме пуснете под домашен арест - ако трябва по сто пъти да ме проверяват. В ареста е нечовешко\". С тези думи се обърна към съдебния състав Манчева.Тя беше арестувана при акция на полицията на 18 февруари, а днес в Бургас адвокатът й настоя да бъде пусната под домашен арест. Мотивите - събраните доказателства били косвени, а освен това - условията в ареста били ужасяващи.„Арестът в женския затвор в Сливен е единственият в страната, който не е ремонтиран. Там има хепатит Б, серопозитивни, въшки. Вече й сложиха и съкилийничка в килия от два квадратни метра\", посочи защитникът Младен Донев.„От юни 2016 г., три месеца след назначаването й, до 5-ти февруари, началото на одита, Манчева е източила над 400 000 лв. Касае се за арогантна личност, с престъпно самосъзнание. А след осъзнаване на санкцията, която я грози - от 10 до 20 години затвор, има опасност тя да се укрие и да въздейства върху свидетелите\", подчерта прокурор Красимира Кателиева и настоя задържаната да остане под стража.„В кориците на делото няма нито един първичен и счетоводен документ, в който да е нейния подпис. Има само електронни отчети, на базата на които са и повдигнати обвинения. В случая може да се говори за безстопанственост, но не и присвояване.Тя няма делегирани права и самия клон няма правомощия да извършва такива транзакции. Това може да стане само от централата на банката\", контрира защитата. ", "date": "2019.02.27", "title": "Домашен арест за банкерката, обвинена за присвояване на 440 000 лв. "}
{"url": "http://www.cross.bg/draganov-tyristi-bansko-1597703.html", "text": "/КРОСС/ Има спад на туристите и той беше очакван, каза в интервю за БНР Румен Драганов, председател на Института за анализи и оценки в туризма.Спадът е провокиран от редица събития, включително геополитически. От тях беше провокиран и бумът от предходните години, отбеляза Драганов. Той допълни, че са повлияли тежките метеорологичните условия през януари, както и фалстартът на Пловдив като Европейската столица на културата.\"Не виждам в Пловдив увеличен поток. Не става дума за туристи - строители, а туристи с определена цел\", допълни Драганов. Той припомни, че миналата година Председателството генерира много туристи заради огромната реклама.Румен Драганов коментира проблемите на бранша в Банско, където е било позволено, според него, на един картел да получи монопол.В Банско имаме добре изградена машина, която работи за хората, които са я направили - има монопол и тук е вината на държавата. Вече 80 хотела се продават с 5000 легла. Защо се заобикаля конкуренцията в Банско? В 5-звездни хотели туристите спят на цената на квартирите, които остават празни. Никой не отрича, че Банско е най-добрият ски курорт, но местното население не печели, парите отиват в други посоки, отбеляза Драганов.\"Когато казваме, че стагнираме, това означава, че и цените се качват. В това има дял увеличаването на заплатите на персонала, на цените на горивата, на инвестициите и качеството на предлагания продукт, което не може да стане без пари. Туристът търси по-качествена продукция. Стагнацията е също на базата на връщането обратно на Египет, Турция и Тунис, които дърпат туристите\", добави председателят на Института за анализи и оценки в туризма.Според Драганов има липса на осъзнаване от страна на правителството, че е собственик на ценностите, то не съучаства в туристическия бизнес за привличане на туристи и това води до катастрофа. ", "date": "2019.02.27", "title": "Румен Драганов: Държавата трябва да участва по-активно в привличането на туристи "}
{"url": "http://www.cross.bg/vizi-viza-obratnoto-1597720.html", "text": "/КРОСС/ Във вторник комисията по граждански свободи, правосъдие и вътрешни работи на Европейския парламент одобри нов визов кодекс - законодателството за издаване на европейски визи. Новият регламент ще осигури по-бързи и по-ясни процедури за законно пътуващите, по-специално чрез: осигуряване на възможност за подаване на заявленията до 6 месеца по-рано и не по-късно от 15 дни преди  пътуването; осигуряване на възможност за попълване и подписване на заявлението по образец по електронен път; както и въвеждане на хармонизиран подход към издаването на многократни визи за редовни пътници с положително визово досие за период, който постепенно се увеличава от 1 до 5 години.За да се гарантира, че държавите членки могат по-добре да покриват разходите за обработка на визи, без това да представлява възпиращ фактор за кандидатите за виза, таксата за виза ще се увеличи на 80 евро, като са предвидени по-ниски такси за деца. Регламентът въвежда също механизъм за оценяване на необходимостта от преразглеждане на таксата на всеки три години.Регламентът следва да допринесе и за подобряване на сътрудничеството с трети държави по отношение на обратното приемане на техни граждани, които са нелегални имигранти в ЕС.По-конкретно, Европейската комисия ще извършва редовно оценка на сътрудничеството от страна на трети държави във връзка с обратното приемане. Когато дадена държава не сътрудничи, Комисията ще предложи на Съвета специфични ограничителните визови мерки, свързани с обработването на визите и, впоследствие, с визовата такса.От друга страна, ако се окаже, че дадена държава сътрудничи по отношение на обратното приемане, Комисията може да предложи на Съвета намаляване на визовите такси, намаляване на времето за вземане на решение по заявленията за издаване на виза или удължаване на периода на валидност на визи за многократно влизане.По време на преговорите между Европейския парламент и Съвета бе премахнато предложение на групата на Прогресивния алианс на социалистите и демократите за въвеждането на европейски хуманитарни визи, нещо, на което групата на Европейската народна партия се противопостави многократно.  ", "date": "2019.02.27", "title": "Нови визови правила на ЕС"}
{"url": "http://www.cross.bg/putyvaneto-tyrizma-danni-1597697.html", "text": "/КРОСС/ На Европейския ден на туризма през ноември стана ясно, че през последната година европейците са осъществили 530 млн международни пътувания. През последните 7 години цифрата нараства постоянно, което поставя индустрията, в т.ч. летища, превозвачи, туристически агенции, хотели и заведения за хранене, пред сериозно предизвикателство. Наред с увеличаване на приходите, развитието на туризма създава някои затруднения, особено за властите и гражданите на популярни европейски дестинации. Затова основната цел на туризъм 3.0 е да улесни максимално пътуването като използва предимствата на Internet of Things технологиите (IoT), изкуствения интелект, големите данни (Big data) и NFC технологиите. Истинското предизвикателство за туризма в следващите години ще бъде постигането на устойчиво развитие. Очакванията са през 2025 година по-голямата част от световното население да има достъп до интернет. Смартфони, лаптопи, таблети и други мобилни устройства вече са част от основния арсенал на пътуващите. Наред с това се появяват все повече мобилни приложения в помощ на потребителите, така че да се улесни нелекия процес по организация на едно  пътуване. Новите технологии позволяват автоматизирането на дейности, които доскоро потребителите трябваше да извършват сами. Така например, туристическите агенции могат да правят онлайн регистрация за полет вместо клиента, да нанасят промени в резервацията по желание на пътника, да информират в кратък срок за неочаквани промени в полета, да помагат при избора на алтернативи и т.н. Всичко това редуцира трафика по летищата, избягват се дългите опашки и се спестява немалко време и стресиращи процедури. Благодарение на телефоните с функция NFC (Near Field Communication), съвсем скоро ще е възможно да се чекираме за секунди с помощта на специален четец. \"Стараем се да следваме най-новите течения и да имплементираме най-актуалните решения в туризма, за да улесним намирането на изгодни оферти. В момента инвестираме усилено в решения, основаващи се на machine learning. Предстои системата на eSky да научи как да адаптира продуктите изцяло към нуждите на потребителя. Това е напълно възможно, благодарение на мигрирането на някои процеси към облачното пространство на Google и към останалите инструменти на платформата. Вече обработваме огромно количество данни в реално време и благодарение на сътрудничеството с глобални доставчици на данни като Sabre или Amadeus, в сайта е изключително лесно да се търсят полети извън Европа.\" - коментира Пьотр Минарски, IT директор в eSky Group.Важно е да споменем, че пътуването става все по-достъпно и за хора с физически затруднения. Това е добра новина, особено предвид прогнозите, че до 2050 г. всеки пети човек ще се нуждае от допълнителна помощ при пътуване. С цел по-добро потребителското преживяване се създават все повече специализирани сайтове за хора със затруднено придвижване, увреждане на слуха или зрението и такива, които имат нужда от специални медикаменти в ръчния си багаж. Макар съвременните технологии да улесняват пътуването дори до най-отдалечените точки по света, повишаващият се пътнически поток си остава голямо предизвикателство. Това се отразява не само в тенденциите популярни туристически градове да ограничават броя туристи или достъпа до апартаменти за краткосрочно наемане, но и в проблемите на сезонните превозвачи - някои от тях отменят част от полетите си, поради недостатъчно служители. Ключът към успеха изглежда е не само в напредването на технологиите, но и в устойчивото развитие на цялата индустрия.", "date": "2019.02.27", "title": "Иновациите, които улесняват пътуването"}
{"url": "http://www.cross.bg/bayhays-plovdiv-izkystva-1597690.html", "text": "/КРОСС/ 2019 г. е голяма година за Пловдив като Европейска столица на културата, но е особено важна и за Германия и немската култура, защото се навършват 100 години от основаването на най-значимата немска школа - Баухаус. Нейните влияния и основни принципи можем да открием и до днес в съвременната архитектура, дизайн и преподаването по изкуства.В края на февруари Гьоте-институт стартира юбилейна програма, която цели да запознае публиката с историята и основните идеи на Баухаус, но и да изследва неговото влияние в България. След поредица от прожекции във Варна, пътуващата програма продължава в Пловдив.Гьоте-институт ще представи документални и експериментални филми от сферите архитектура, танц, театър, сценография и медийно изкуство. Прожекциите ще бъдат в Lucky Дом на киното и клуб Fargo.Програмата ще продължи на 9 март в Lucky Дом на киното с лекция на Теодор Караколев и Васил Макаринов от фондация „Български архитектурен модернизъм\" за влиянието на Баухаус в Пловдив. В нея ще бъдат представени най-значимите архитекти, дали модернисткия облик на Пловдив. Като продължение на лекцията, на следващия ден, 10.03., двамата изкуствоведи ще предложат тематичен тур и обиколка на значими сгради и градски пространства, повлияни от естетиката на Баухаус. Турът ще покрие и добре познатия Баухаус-маршрут от Алтернативната карта на Пловдив.На 11 март в artnewscafe програмата в Пловдив ще завърши с тематична Беседка за града, организирана от фондация „Отворени изкуства\" и фондация „Български архитектурен модернизъм\". Основна тема на дискусията ще бъде архитектурното наследство на модернизма в Пловдив, в какво състояние е то и как се опазва.След дискусията в artnewscafe публиката ще може да види последната селекция с експериментални филми (с акцент върху медийно изкуство), както и да разгледа специалната колекция от книги, посветени на Баухаус, която беше предоставена за показване в България от Франкфуртския панаир и на книгата.100 години Баухаус - ПЛОВДИВ08.03., 19:00, Lucky Дом на кинотоБаухаус - модел и митДокументален, Германия, 2011, 103'09.03., 15:00, Lucky Дом на кинотоБаухаус и Пловдив, лекция на Теодор Караколев и Васил Макаринов 09.03., 17:00, клуб FargoМодерният град: филмови есета за новия тип урбанизация през 1950/60-те: Документи на тема модерното жилищно строителство и градско развитие, 102 мин.10.03., 15:00, Сборен пункт: Lucky Дом на кинотоТематичен Баухаус тур с Теодор Караколев и Васил Макаринов10.03., 17:00, клуб FargoКолекция Баухаус: Сценография и танц - Лудвиг Хиршфелд-Мак, Василий Кандински, Курт Шмид, Лотар Шрейер, 110 мин.11.03., 18:30, artnewscafeБеседка за града: Баухаус днес, дискусия11.03., 20:00, artnewscafeКолекция Баухаус: Медийно изкуство, 76 мин.  ", "date": "2019.02.27", "title": "2019 – годината на Пловдив и на Баухаус "}
{"url": "http://www.cross.bg/yvrezhdaniya-nasilie-zhenite-1597742.html", "text": "/КРОСС/ 15% от хората по света са с увреждания, а над половината от тях са жени. В България те са над четвърт милион и не рядко стават жертва на насилие. Техните социални контакти са ограничени и най-често посегателствата срещу тях се извършват от хора в близкото им обкръжение. Специалисти, които да влизат в контакт с жени с увреждания в риск или жертви на насилие, ще бъдат обучени в рамките на проекта ВИВИЕН.500 специалисти и 130 служители в различни институции ще научат как да помагат на жените с увреждания в риск, как да изграждат доверие, така че те да споделят проблемите си, за да не стават жертва на насилие, или ако това се е случило, да не се повтаря.Жените с увреждания са една от най-уязвимите на насилие социални групи, заяви Аля Ведър, национален координатор на проекта ВИВИЕН за България.„Има мъже с увреждания. Обикновено грижата за тях е приета в семейството като едно естествено задължение на съпругата, на близката, на жените. А грижата за жените с увреждания често пъти става грижа на институцията или на външни хора. При тях е още по-трудно да заявят насилието, защото те трудно се оплакват и се доверяват\", каза Ведър.Проектът се финансира от ЕК и освен България, в него участват Италия, Хърватия и Финландия, а информация за всичко свързано с противодействието на насилието върху жените с увреждания ще бъде публикувана на интернет страницата на проекта ВИВИЕН.", "date": "2019.02.27", "title": "Жените с увреждания са една от най-уязвимите на насилие социални групи "}
{"url": "http://www.cross.bg/durzhavi-durzhavite-ravnishte-1597743.html", "text": "/КРОСС/ Европейската комисия представи днес оценката си за напредъка на държавите от ЕС в изпълнението на задачите в икономическата и социалната област.В годишната си оценка се отбелязва необходимостта от насърчаване на инвестициите, извършване на отговорни фискални политики и изпълнението на добре планирани реформи. Предизвикателствата се различават значително в различните държави и изискват подходящи и целенасочени политически действия, се посочва в съобщението.Настоящият преглед на предизвикателствата пред отделните държави се извършва в момент, в който се очаква растежът на европейската икономика през 2019 г. да продължи за седма поредна година, но по-умерено. Заетостта е на рекордно високо равнище, а безработицата е на рекордно ниско равнище. Публичните финанси също се подобриха, въпреки че някои държави все още са изправени пред високи равнища на дълг.Равнището на производителността остава слабо, застаряването на населението се засилва и бързите технологични промени оказват значително въздействие върху пазара на труда. В някои от държавите равнищата на действителните доходи на домакинствата се запазват под тези отпреди кризата. Младежката безработица намаля значително, но в някои държави е все още неприемливо висока. Във време на по-силно изразена несигурност в световен мащаб от решаващо значение е държавите в ЕС да ускорят действията си за повишаване на производителността, да подобрят устойчивостта на своите икономики и да осигурят условия икономическият растеж да бъде от полза за всички граждани.След представянето през ноември на годишния обзор на растежа и на препоръката за икономическата политика на еврозоната, с които се определят задачите на европейско равнище, в днешните 28 доклада по държави се обръща внимание на националното измерение на европейския семестър. В докладите се предоставя подробен анализ на специфичните за всяка държава икономически и социални предизвикателства. Те ще послужат като основа за обсъждане с държавите на техните национални политически решения преди те да изготвят своите национални програми през април и ще доведат до изготвяне в края на пролетта на годишните препоръки за всяка държава. ", "date": "2019.02.27", "title": "ЕК: България е сред държавите с икономически дисбаланси "}
{"url": "http://www.cross.bg/bilyana-klienti-prokyratyrata-1597733.html", "text": "/КРОСС/ Банкерката Биляна Манчева, която според прокуратурата е източила 400 хил. лева от сметките на клиенти на банка в Нова Загора, се разплака пред Бургаския апелативен съд от условията на следствения арест в Сливен, съобщава Флагман.бг.Магистратите днес разглеждат на втора инстанция искането за промяна на мярката за неотклонение. Биляна моли да излезе под домашен арест или на свобода срещу парична гаранция, докато прокуратурата категорично я иска зад решетките.В края на съдебното заседание днес, Биляна за пръв път проговори.\"Моля ви да ме освободите! В ареста е истински кошмар. В помещенията няма нито прозорче, нито чист въздух. Хигиената е отвратителна. Има само една тоалетна, която се използва от всички арестанти, а сред тях има болни от СПИН и хепатит Б\", проплака скандалната банкерка от Нова Загора.Самата тя твърди, че нямало опасност да се укрие. Ако искала да го направи, щяла да го стори, докато тече одита в банката преди да бъде арестувана. За нея задържането й било като \"гръм от ясно небе\".Биляна Манчева твърди, че не е правила никакви злоупотреби, управлявала е финансите на куп второстепенни разпоредители в Нова Загора, като детски градини, училища и всичките й имали категорично доверие.Адвокатът на банкерката Младен Донев изтъкна, че срещу клиентката му нямало нито едно пряко доказателство. Всички били косвени. Освен това тя самата имала пряк ръководител, без когото било невъзможно да направи каквото и да е. Защитникът вероятно визираше шефът на централния банков клон в Стара Загора.Според прокуратурата обаче Биляна е мозъкът на схема за източване на банковите сметки на клиенти. Престъпните й действия започнали три месеца след назначаването й през юни 2016 г. Оттогава от авоарите на по-едрите клиенти започнали да изчезват суми, които са насочвани към други сметки и в по-голямата си част са теглени през банкомати в цялата страна. Това е елегантно заобикаляне на банковите правила, тъй като при нареждането на финансовите транзакции и кешово плащане през сметки се изисква участието на поне няколко банкови служители, както и ясно идентифициране на титуляра на сметката. С онлайн нарежданията обаче това се заобикаляло. ", "date": "2019.02.27", "title": "Банкерката Биляна, обвинена в източиване 400 хил. лв., плаче и моли да я освободят от ареста"}
{"url": "http://www.cross.bg/transport-shofyorite-sedmitzi-1597741.html", "text": "/КРОСС/ След 2 седмици Комисията по транспорт и туризъм към Столичния общински съвет ще представи решения за проблемите на шофьорите в градския транспорт, предаде репортер на *Агенция „Фокус\"*. Това време ще бъде използвано от комисията да се запознае с всички предложения, които бяха изложени от заинтересованите страни. На заседанието на Комисията по транспорт към Столична община присъстваха шофьори в Столичния градски транспорт, представители на синдикални дружества, омбудсманът Мая Манолова, ръководителите на Столичните автодружества и др.Конкретните мерки и решения за проблемите на шофьорите в градския транспорт ще бъдат представени отново на заседание след 2 седмици.", "date": "2019.02.27", "title": "Две седмици отсрочка за решаването на проблема на шофьорите от столичния градски транспорт"}
{"url": "http://www.cross.bg/nadal-probiv-misha-1597738.html", "text": "/КРОСС/ След точно 30 дни принудително отсъствие, Рафаел Надал се завърна на корта с категорична победа в Акапулко. На старта на турнира той надви Миша Зверев с 6:3, 6:3.Испанецът направи ранен пробив още в първия сет за 3:1, а приключи мача с 25 уинъра, 14 непредизвикани грешки и без нито един пробив.\"Щастлив съм за победата. Никога не е лесно срещу Миша, особено когато не си се състезавал от известно време.\", бяха първите думи на носителя на 17 титли от Големия шлем след успеха.Това беше първи мач за Матадора от Откритото първенство на Австралия през януари, където загуби в три сета във финала от Новак Джокович. ", "date": "2019.02.27", "title": "Надал се завърна победоносно "}
{"url": "http://www.cross.bg/natzionalnata-bulgariya-gvardeiiska-1597739.html", "text": "/КРОСС/ В навечерието на 141-годишнината от Освобождението на България, Българският Червен кръст и Националната гвардейска част организират на 28 февруари 2019 г. (четвъртък), от 11.00 ч. поклонение пред Докторския паметник в СофияОфициалната церемония е скромен акт на благодарност и признателност към подвига и паметта на загиналите за нашето Освобождение лекари, фармацевти, фелдшери, милосърдни сестри, самарянки и санитари.Гвардейският представителен духов оркестър и Националната гвардейска част ще отдадат военни почести и ще застанат на почетен караул пред паметника на героите, които със своята хуманна дейност по време на войната създадоха условията за възникването на Червения кръст в България.Свещеници от Българската и Руската православна църква ще отслужат панихида в памет на загиналите.  Цветя ще поднесат деца от 38 ОУ „Васил Априлов\". В церемонията ще участват посланици, дипломати, политици, държавни ръководители, общественици и граждани. ", "date": "2019.02.27", "title": "Поклонение в памет на медиците загинали в Руско-турската война"}
{"url": "http://www.cross.bg/transport-slavchev-obsudeni-1597740.html", "text": "/КРОСС/ Исканията на шофьорите от градския транспорт да бъдат обсъдени на извънредно заседание на Постоянната комисия по транспорт и туризъм в Столичен общински съвет. Това поиска председателят на Политическа партия МИР и общински съветник Симеон Славчев след като днес Комисията прие представители на синдикатите и на шофьорите, за да бъдат обсъдени проблемите им. Предложението беше прието от общинските съветници, както и от Омбудсмана г-жа Мая Манолова, която също е присъствала на обсъждането.По време на заседанието е имало много напрежение и коментари, което не е довело до вземането на решения за излизане от създалата се ситуация с транспортните служители.„Настоях да има специално заседание, на което да обсъдим възможните решения, тъй като исканията са много и трябва да бъдат обсъдени внимателно точка по точка\", отбеляза Славчев и каза, че на заседанието са присъствали два синдиката, представители на шофьорите. Според него по повечето проблеми ще се вземат консесусни решения. „Подкрепям исканията на протестиращите, проблемите трябва да се поставят на масата и да се решат\", заяви общинския съветник, но изрази своето несъгласие, свързано със спирането на нощния транспорт в София. „Градът трябва да има транспорт и през нощта, както е в европейските столици. За да се случи това, трябва да се осигурят подходящи условия на труд за работещите в транспорта\", коментира още той.По-рано днес Симеон Славчев се срещна с протестиращите шофьори от градския транспорт пред сградата на Столична община. Те искат по-добро заплащане и условия на труд. В сектора няма достатъчно кадри, което налага  полагането на извънреден труд, коментираха протестиращите. Над 1200 служители, работещи в сферата на градския транспорт са подписали писмо, с което настояват пред кмета Йорданка Фандъкова за промяна в настоящата ситуация.", "date": "2019.02.27", "title": "Симеон Славчев: Исканията на шофьорите ще бъдат обсъдени на извънредно заседание на транспортната комисия "}
{"url": "http://www.cross.bg/notariys-notariysi-dokymenti-1597725.html", "text": "/КРОСС/ Разбита е престъпна група, която с фалшиви документи и измама, е успяла да прехвърли собствеността на 23 имота на територията на Столична община. Стойността им е за над 300 000 лв.Задържани са 10 души, като 4-ма са вече с обвинения, останалите 6 са с полицейски мерки. Един от задържаните е бивш нотариус, който е оказвал \"интелектуална\" помощ на групата - давал е съвети какви документи да бъдат изготвени и при кой нотариус да се изповяда сделката.Действащи нотариуси няма задържани.Разследването е продължило една година, но и до този момент не е установени дали престъпната група е била подпомагана от действащи нотариуси. Имотите са били прехвърляни на близки или роднини на участвали в престъпната група. Някои са били прехвърляни и на търговски фирми, за да се заличат следите при покупко-продажбите. Стойността на апартаментите е за над 300 000 лв. Групата е подготвяла психологически свидетели за явяване пред нотариус и свидетелстване, че имотът се ползва от над 10 години - това е при схема за придобиване на собственост по давност.Измамниците са се възползвали предимно от хора, които живеят сами, като част от тях са с психични отклонения и не осъзнават напълно действията.От Спецпрокуратурата обясниха, че е много трудно да се докаже дали в измамата са участвали действащи нотариуси, тъй като от правна гледна точка при представяне на документи, нотариус няма как да откаже изповядване на сделка.При разбиването на групата са задържани много документи, включително нотариални актове и пълномощни, компютърни конфигурации. Извършват се огледи и сравняване на документи.Предотвратена е неправомерно прехвърляне за 9 имота, като собствениците са предупредени да не извършват никакви разпоредителни действия.Предстои да се поиска мярка за задържане на четиримата обвинени.По-късно от Специализирания наказателен съд съобщиха, че е внесено искане от страна на Специализираната прокуратура за вземане на мярка за неотклонение \"задържане под стража\" спрямо Георги Янев - ръководител и Борис Янков, Любомир Янев и Емил Янев - участници в организирана престъпна група, създадена с цел имотни измами.Припомняме, само преди дни стана ясно, че с измамна схема е продаден имот на дете, останало сирак. В отговор нотариуси поискаха законови промени, с които да се ограничат имотните измами. ", "date": "2019.02.27", "title": "Бивш нотариус консултирал рецидивисти за имотни измами"}
{"url": "http://www.cross.bg/levski-chervena-svishtov-1597676.html", "text": "/КРОСС/ Цяло село остана без транспорт, достъп до лекарства и хранителни продукти. Става дума за село Червена.Нямаме вече превоз до град Левски, а там е най-близко, тъй като той е на около 10-на километра и може да ходим да си купим лекарства, по спешност при лекари и някои други неща. Гара Левски също така е възлов възел, от който можем да вземем влак за София, Плевен, за Варна, а ние вече нямаме тази възможност, коментира една от протестиращите жителки на с. Червена.Кметът на Червена Петко Василев коментира, че жителите на селото са около 300 постоянно живеещи. Той отбеляза, че като цяло автобусът, който се движи до община Свищов, той си минава редовно. Първото нещо, което все пак направих е, когато разбрах, че рейсът до Левски е спрян, линията е спряна от септември месец, беше да уведомя съответните органи, каза още Василев. Уведомих кметът на общината, кметът на община Левски.Генчо Генчев, кмет на община Свищов коментира, че повече от две години са запознати с проблема с транспорта в с. Червена. Проблемът в селото и причината, за да се стигне до спирането на линията до Левски са нерегламентираните транспорти и таксиметровите превози, които не са лицензирани, но извършват такъв транспорт на жителите до община Левски, Свищов или София. Заради това много често и това може да се види от пътните листи на превозвача, са били возени при някои курсове по 0 пътници, което естествено е водило до загуби и съответните фирми са се отказали от линията, добави кметът на Свищов. ", "date": "2019.02.27", "title": "Цяло село остана без транспорт, достъп до лекарства и хранителни продукти"}
{"url": "http://www.cross.bg/nyama-zabranata-kontrol-1597680.html", "text": "/КРОСС/ Нова мярка за контрол на камионите по магистралите. След броени дни - в петък преди голямото пътуване, когато е националният празник, влиза в сила за първи път нов режим, според който КАТ вече няма да спира и отбива тировете, а те сами ще трябва да се самоконтролират. Ако не спазват забраната и навлязат след знака за магистрала и бъдат засечени от патрул, ще следват глоби и строги наказания.Въпреки че има постоянно полиция, няма как да се контролират тировете, даже много често съм забелязал, че има забрана за движение на тирове, но реално се движат, нямам идея защо, коментира  Николай Кехайов - шофьор на лек автомобил. Малко ми е смешно, защото сме в България и аз не вярвам на самоконтрол и е хубаво да има една полицейска проверка. Хората винаги се стряскат когато има камери. И когато транспортните фирми бързат, за да постигнат някаква цел, много често не се съобразяват и не им пука, че се движат много семейства, особено по време на празниците, коментира още Кехайов.Ако бъде вменено промяната на водачите тяхната отговорност да бъде вменена на тях, считам, че ще има отрицателен ефект, тъй като за тези неща има и налагане на санкции - 300 лв. глоба, отнемане на управление за 1 месец, спиране на превозното средство за 1 месец, коментира Емил Николов от Съюза на международните превозвачи.В България няма паркинги като хората. Просто лоши паркинги. И да има - няма тоалетна, няма вода, не е като на Запад, коментира Христо Кръстев - шофьор на тежкотоварен автомобил.Не казваме, че няма да има контрол. Напротив - контролът ще бъде силен и засилен. Тази заповед е от доста години и досега действащите забрани сме ги обезпечавали с полицейски служители в началото на забраната. Спирали сме тежкотоварните автомобили на паркинг, където е имало, а където няма - сме ги спирали в аварийната лента. Това заяви комисар Росен Рапчев - началник на отдел „Пътна полиция\" в ГДНП. Идеята на новата мярка за контрол е тировете да не спират на едно и също място при полицейския пост в началото на магистралата, а шофьорите и техните работодатели предварително да преценят къде ще ги \"хване\" забраната и да набележат паркинг, на който да изчакат. Когато има забрана, фирмата да си предвиди алтернативен маршрут или паркинги, на които да стоят тези автомобили, защото като падне забраната и те се пускат, се образува дълга колона и става опасно за движението. Идеята е да се разпределят на повече места, а не само където полицаите ги спират, каза още комисар Росен Рапчев. По думите му ще има полицейски патрули на всички места, където е въведена тази забрана. За предпразничните и последния празничен ден ограничението важи за всички магистрали и някои първокласни пътища, уточни още Рапчев. ", "date": "2019.02.27", "title": "КАТ въвежда нови мерки за контрол по празниците"}
{"url": "http://www.cross.bg/prohod-blizo-ychastuk-1597731.html", "text": "/КРОСС/ Утре - 28 февруари, председателят на Управителния съвет на Агенция „Пътна инфраструктура\" Георги Терзийски ще провери напредъка при изграждането на участъка между Ябланица и Боаза на АМ „Хемус\".  Строителството на близо 10-километровия участък започна в края на март м. г. Проектът се изпълнява изцяло със средства от републиканския бюджет. Инвестицията е за близо 55 млн. лв. Работата на обекта напредва и в момента се извършват земни и пътни работи, водостоци и др., каквито дейности са възможни при настоящите метеорологични условия. Автомагистралният участък ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. Ще има 5 селскостопански подлеза и 2 селскостопански надлеза, както и подлез при общинския път Брестница - Съева дупка. Връзката с път I-4 Коритна - Белокопитово ще се осъществява чрез етапна връзка при 87-ти километър, която ще се изгради в близост до село Брестница. Председателят на УС на АПИ Георги Терзийски ще провери и работата на пътноподдържащата фирма, която през миналата седмица започна разчистването на Троянския проход. През зимните месеци трафикът през най-високия старопланински проход бе ограничен, за да се гарантира безопасността на шофьорите, поради силния вятър, снеговалежите и натрупаните преспи на места до 3-4 метра. Разчистването на пътното платно от огромните снегонавявания се извършва от специализирани машини. Целта е поетапно възстановяване на движението по второкласния път II-35 Троян - Кърнаре във възможно най-кратък срок. С пускането на движението през Троянския проход ще се улесни пътуването на шофьорите от областите Ловеч и Пловдив, както и връзката между Северна и Южна България.", "date": "2019.02.27", "title": "Проверка по изграждането на АМ „Хемус“ прави шефът на АПИ"}
{"url": "http://www.cross.bg/trump-sreshta-frans-1597730.html", "text": "/КРОСС/ Започна втората среща на върха между САЩ и Северна Корея, която се провежда във виетнамската столица Ханой, предадоха световните агенции. Застанали пред знамената на двете страни, американският президент Доналд Тръмп и севернокорейският лидер Ким Чен-ун си стихнаха ръцете.Тръмп изрази надежда, че срещата ще бъде успешна, предаде Франс прес. Двамата лидери ще имат днес 20-минутен разговор на четири очи.Тръмп и Ким Чен-ун демонстрираха оптимизъм в началото на втората им среща, предадоха световните агенции. Двамата лидери първо си стиснаха ръцете пред американски и севернокорейски знамена.\"Мисля, че това ще бъде един успех\", каза Тръмп пред медиите. Той изрази надежда, че втората среща на върха между САЩ и Северна Корея, фокусирана върху денуклеаризацията на режима в Пхенян, ще бъде \"по-добра или еквивалентна на първата среща\", предаде Франс прес.\"Мисля, че вашата страна притежава великолепен икономически потенциал, той е невероятен и няма граници. Мисля, че вас ви чака великолепно бъдеще, доколкото вие сте великолепен лидер. Искам да видя как ще стане това и ние ще помогнем да се направи така, че това да се случи\", каза Тръмп, цитиран от ТАСС.Ким пък заяви, че е сигурен, че този път ще бъдат постигнати положителни резултати, предаде Франс прес.\"Напълно сигурен съм, че този път ще има големи резултати, които ще бъдат приветствани от всички. Ще направя всичко по силите си, за да се случи това\", каза Ким.\"Президентът Тръмп прояви мъжество, взимайки участие в тази среща на върха. Нашите страни със съвместни усилия преодоляват недоверието и проблемите. Аз съм уверен, че срещата на върха ще донесе реални резултати\", заяви севернокорейският лидер, цитиран от ТАСС.Вашингтон изисква от Пхенян да се откаже от ядрения си арсенал в замяна на вдигане на санкциите, но никакъв конкретен напредък в тази насока не беше отчетен от първата среща на между Тръмп и Ким през юни ми налата година в Сингапур досега, отбелязва Франс прес. ", "date": "2019.02.27", "title": "Втора историческа среща между Тръмп и Ким Чен-ун "}
{"url": "http://www.cross.bg/poboii-slychiloto-purvomaii-1597729.html", "text": "/КРОСС/ Полицията в Първомай разследват случай на побой между ученици. Сигналът за случилото се пред местно основно училище в града е получен на тел. 112 към 09:00 ч. на 26 февруари, съобщиха от полицията.Според информацията, по време на междучасие пред събрали се техни съученици две 14-годишни момчета започнали взаимно да си разменят удари. В резултат на намесата на случаен минувач и пристигналите полицейски служители сбиването между двамата било прекратено, без да има сериозно пострадали.Единият от учениците е настанен в болница за наблюдение с контузии по главата и тялото. Медицинска помощ е оказана и на другото момче, спрямо когото била взета 24-часова мярка за задържане.Образувано е досъдебно производство за нанасяне на лека телесна повреда по хулигански подбуди. Работата по изясняване на причините и обстоятелствата около случилото се продължава. ", "date": "2019.02.27", "title": "Разследват побой между ученици в Първомай "}
{"url": "http://www.cross.bg/evro-yanyari-levove-1597735.html", "text": "/КРОСС/ През януари 2019 г. основният лихвен процент (ОЛП) е 0.00 на сто и на годишна база е без промяна, отчита БНБ.Индексът ЛЕОНИА Плюс през януари 2019 г. e минус 0.50 процента. Спрямо януари 2018 г. той намалява с 0.01 процентни пункта (пр.п.), а в сравнение с декември 2018 г. - с 0.0019 пр.п., съобщава Българската народна банка. ЛЕОНИА Плюс е справочен индекс на сключените и изпълнените сделки за предоставяне на необезпечени овърнайт-депозити в левове на междубанковия пазар в България. Месечните стойности са изчислени като средноаритметични от дневните стойности.Средният лихвен процент по депозитите с договорен матуритет в левове през януари 2019 г. спада на годишна база за бизнеса с 0.17 пр.п. до 0.09 процента, а по тези в евро - с 0.11 пр.п. до 0.13 на сто.През януари 2019 г. спрямо януари 2018 г. средният лихвен процент по депозитите на домакинствата с договорен матуритет в левове и в евро намалява съответно с 0.03 пр.п. и с 0.04 пр.п. до 0.16 процентни пункта.През януари 2019 г. средният лихвен процент по кредитите на бизнеса до един милион евро, договорени в левове, се понижава на годишна база с 0.01 пр.п. до 3.94 процента, а по тези, договорени в евро - с 0.75 пр.п. до 2.80 на сто.Средният лихвен процент по кредитите на бизнеса в размер над един милион евро, договорени в левове, спада на годишна база с 0.46 пр.п. до 2.73 на сто, а по тези, договорени в евро - с 0.95 пр.п. до 3.63 на сто.През януари 2019 г. средният лихвен процент по кредитите на домакинствата за потребление в левове се повишава в сравнение с януари 2018 г. с 0.48 пр.п. до 8.57 на сто, а по тези в евро спада с 0.98 пр.п. до 4.18 на сто. При жилищните кредити в левове лихвата намалява с 0.38 пр.п. до 3.28 на сто, а по жилищните кредити в евро - с 0.50 пр.п. до 3.59 на сто. Средният лихвен процент по другите кредити в левове нараства с 0.74 пр.п. до 2.58 на сто, а по другите кредити в евро - с 2.25 пр.п. до 5.19 процента.Годишният процент на разходите (ГПР) по кредитите за потребление в левове през януари 2019 г. в сравнение със същия месец на 2018 г. се повишава с 0.20 пр.п. до 10.56 на сто, а по кредитите за потребление в евро се понижава с 0.86 пр.п. до 4.66 на сто.През януари 2019 г. годишният процент на разходите по жилищните кредити в левове спада на годишна база с 0.36 пр.п. до 3.68 процента, а по жилищните кредити в евро - с 0.49 пр.п. до 3.99 на сто.През януари 2019 г. в сравнение с декември 2018 г. годишният процент на разходите по кредитите за потребление в левове намалява с 0.83 пр.п., а по тези в евро нараства с 0.58 пр.п. При жилищните кредити в левове той се увеличава с 0.11 пр.п., а по тези в евро - с 0.05 пр.п., информира БНБ. ", "date": "2019.02.27", "title": "Нов спад на лихвите по депозити и през януари"}
{"url": "http://www.cross.bg/manolova-prava-bulgarskite-1597723.html", "text": "/КРОСС/  Омбудсманът Мая Манолова ще внесе предложения за промени в Преходните и заключителни разпоредби на Изборния кодекс, с които да се запазят избирателните права на българските граждани във Великобритания. Това стана ясно след среща и видеоконферентна връзка на омбудсмана с представители на българската общност във Великобритания, Швейцария, Австралия. Дискусията за избирателните права на българските граждани в чужбина е провокирана от петиция, подписана от над 150 българи от цял свят. Петицията, освен до омбудсмана, е адресирана и до президента Румен Радев и министър-председателя Бойко Борисов. В петицията българите настояват да продължи без прекъсване поетапното въвеждане на електронно дистанционно гласуване чрез разработване на пилотна система и провеждане на експерименти на реални избори, но с необвързващ резултат, още през 2019 г. Според тях за целта е важно да бъдат използвани модерни, практични и с висока степен на сигурност технологични решения, приложими за българските условия и лесно достъпни за избирателите. Конкретната поправка, за която Манолова ще настоява, е да се запазят изборните права на българските граждани, пребиваващи на територията на Обединеното Кралство, като в допълнителните разпоредби на кодекса се прецизира понятието държава - членка на Европейския съюз. Омбудсманът Манолова заяви, че ще предложи промените още днес на заседание на правната комисия в парламента, и покани участниците в дискусията също да участват в заседанието на правната комисия. Тя се ангажира освен пред председателя на правна комисия Данаил Кирилов промените да бъдат поставени на вниманието и на председателя на парламента Цвета Караянчева. \"Политическите и изборните права са сред основните права на гражданите и аз съм призована да ги защитавам по закон\", заяви Манолова. Тя бе категорична, че за да се реализира волята на избирателите за въвеждане на електронното дистанционно гласуване, заявена още в референдума от 2015 г., е необходим натиск както към ЦИК, така и към Държавната агенция за електронно управление. По думите на Манолова именно от тези две институции зависи поетапното реализиране на този проект, за който има осигурени 1,5 млн. лв. европейски средства. \"Така или иначе кодексът ще бъде отворен отново. Сега е моментът темата за гласуването на българите зад граница да се постави на масата\", заяви Манолова. Мария Спирова от Великобритания обясни, че ако досега българските граждани на Острова са имали право да гласуват в 50 изборни секции, то сега техният брой ще бъде ограничен на 35, което ще затрудни изборния процес. Тя настоя да се намери принципно решение на проблема. \"Предстои ни да загубим права - вече упражнявани  с ентусиазъм\", каза Спирова. По думите й благодарение на усилията на Европейския парламент /ЕП/ и след изслушване на българите във Великобритания от членовете на ЕП за Брекзит, българите на Острова, са получили сегашния си уседнал статут. Спирова каза още, че сега е нелогично и силно деморализиращо  да им се отнеме това право в предстоящите избори за ЕП.", "date": "2019.02.27", "title": " Мая Манолова ще внесе предложения за промени в Изборния кодекс"}
{"url": "http://www.cross.bg/slychaite-na-morbili-v-tzyalata-strana-veche-sa-1597732.html", "text": "/КРОСС/ 51 станаха регистрираните случаи на заразени с морбили у нас. 48 от тях не са били имунизирани срещу дребната шарка, информира главният здравен инспектор д-р Ангел Кунчев на брифинг в здравното министерство. Той допълни, че 40 от заразените са от Благоевград и не трябва да се допускат огнища в нови области в страната.Специалистът посочи, че у нас неимунизираните са между 7 и 9 процента. Проблем би могъл да възникне, когато голяма част от неваксинираните са концентрирани на едно място.Лекарите посочиха още, че от 2 200 000 ваксинации, извършени у нас за 1 година, 108 са сигналите за нежеланите реакции. Едва 15 от тях са били свързани с ваксината срещу морбили и никоя не е била животозастрашаваща. ", "date": "2019.02.27", "title": "Случаите на морбили в цялата страна вече са 51 "}
{"url": "http://www.cross.bg/kandidat-kyoveshi-prokyror-1597724.html", "text": "/КРОСС/ Комисията на Европейския парламент по граждански свободи, правосъдие и вътрешни работи подкрепи днес румънския кандидат Лаура Кьовеши за главен прокурор на ЕС. Решението бе взето след тайно гласуване с хартиени бюлетини. След края на гласуването бе съобщено, че от 50 подадени гласа Кьовеши получава подкрепата на 26 евродепутати от комисията, за френския кандидат Жан-Франсоа Бонер са постъпили 22 гласа, а за германския кандидат Андрес Ритер - един глас. Една бюлетина е била празна. Снощи комисията на ЕП по бюджетен контрол взе също решение да подкрепи Кьовеши. Румънският кандидат получи подкрепата и на професионалната комисия по подбора. Преди седмица Съветът на ЕС постави на първо място Бонер. Предстои председателят на ЕП Антонио Таяни и останалите представители на ръководството на институцията да решат как да се постъпи. Възможно е те да потвърдят избора на парламентарните комисии, но може решението да бъде подложено на гласуване в пленарната зала. Ако ЕП и Съветът на ЕС подкрепят различни кандидати, ще се пристъпи към преговори. Ако мнението на двете институции съвпадне преди преговорите, избраният кандидат може да бъде назначен. Главният прокурор на ЕС ще разполага само с един мандат от седем години. Очаква се прокуратурата на ЕС да започне работа догодина.", "date": "2019.02.27", "title": "ЕП подкрепя Лаура Кьовеши за главен прокурор на ЕС"}
{"url": "http://www.cross.bg/programa-programata-izpulnenieto-1597728.html", "text": "/КРОСС/ В Пловдив ще се проведе 13-тото заседание на Комитета за наблюдение на Оперативна програма „Региони в растеж\" 2014-2020 г. Форумът ще бъде открит от заместник-министъра на регионалното развитие и благоустройството и ръководител на Управляващия орган на програмата Деница Николова утре - 28 февруари, от 14.00 часа, в зала „Пълдин\" на парк -хотел „Санкт Петербург\". В рамките на заседанието ще бъдат представени информация за актуалното състояние на изпълнението на ОПРР, одобреното от ЕК изменение на оперативната програма, резултатите от извършения анализ на Рамката за изпълнение по приоритетните оси на програмата. Ще бъде представен също Доклад за изпълнението през 2018 г. и предвидените дейности за 2019 г. на Годишния план за действие на програмата в изпълнение на Националната комуникационна стратегия за програмен период 2014-2020 г.В петък, 1 март, от 09.00 часа, в зала „Пълдин\", членовете на комитета ще дискутират Индикативната годишна работна програма на ОПРР за 2019 г., изменение на Плана за оценка на оперативната програма, както и предложение на УО за разпределение и използване на спестен финансов ресурс по приоритетни оси на програмата. ", "date": "2019.02.27", "title": "Деница Николова ще открие 13-тото заседание на Комитета за наблюдение на ОП „Региони в растеж“ "}
{"url": "http://www.cross.bg/transport-lentite-gradskiya-1597737.html", "text": "/КРОСС/ Възложил съм закупуване на над 40 камери, които да следят за движението в бус лентите. Това заяви заместник-кметът на София Дончо Барбалов, съобщава „Фокус\". По думите му, те трябва да бъдат монтирани до лятото.Според него нарушаването на движението в бус лентите наистина затруднява водачите на градския транспорт и техните искания са справедливи. Той заяви, че възнагражденията, които се изплащат на водачите за извънредния труд са доста високи. Дончо Барбалов допълни, че проблемът с недостиг на шофьорите не е само в България, но и в целия ЕС.Междувременно Комисията по транспорт и туризъм към Столичния общински съвет продължава да обсъжда проблемите на шофьорите в градския транспорт. На срещата присъстваха представители на Комисията по транспорт към Столична община, шофьори в Столичния градски транспорт, представители на синдикални дружества, омбудсманът Мая Манолова, ръководителите на Столичните автодружества и др.Бяха изслушани исканията на шофьорите, като основно те настояват за увеличение на заплатите в сектора, така, че да се техните възнаграждения да стигнат до средните работна заплата за София.Според тях това ще бъде постигнато с увеличение на 40 % на заплатите на всички шофьори. Те настояват за привличане на млади кадри в сектора. Протестиращите искат регламент и контрол върху бус лентите, така, че да бъдат използвани само от тях, както е по закон и Столична община да следи за нарушителите.По думите им, също голям проблем е, че разписанията на градския транспорт не са съобразени с трафика в града, което поражда невъзможност те да стигат според график и да могат да почиват в определеното време. ", "date": "2019.02.27", "title": "40 камери ще следят в София за нарушители, каращи в бус лентите"}
{"url": "http://www.cross.bg/teritoriyata-kiberataki-amerikanskite-1597726.html", "text": "/КРОСС/ Кремъл обяви, че територията на САЩ непрекъснато се използва за кибератаки срещу Русия, но не може потвърди съобщения на медиите в САЩ, че американските военни са прекъснали достъпа до интернет на руската ферма за тролове, съобщава \"Ройтерс\".\"Вашингтон поуст\" съобщи, че американските военни са прекъснали достъпа до интернет на руската ферма за тролове, обвинена в опит да повлияе на американските гласоподаватели на 6 ноември 2018 г., в деня на изборите за Конгреса.Говорителят на Кремъл Дмитрий Песков заяви, че не знае колко истина има в този медиен доклад.\"Но като цяло мога да кажа, че територията на САЩ постоянно се използва за организиране на огромен брой кибератаки срещу различни руски организации. Това е реалността, с която живеем.\" ", "date": "2019.02.27", "title": "Русия се оплака от много кибератаки от територията на САЩ"}
{"url": "http://www.cross.bg/hrani-proizhod-proverki-1597716.html", "text": "/КРОСС/ През януари 2019 г. инспекторите на дирекция „Контрол на храните\" към Българската агенция по безопасност на храните (БАБХ ) извършиха общо 12 702 проверки в цялата страна.2 546 кг храни от животински и неживотински произход са изтеглени и насочени за унищожаване. Още 4 372 кг храни от животински и неживотински произход са възбранените и насочени за преетикетиране. Количеството е конфискувано от производствени обекти, складове и магазини за търговия на едро и дребно, и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без документи за произход и без здравна и идентификационна маркировка.За установени нарушения са издадени 652 предписания и са съставени 111 акта. Затворен е един  обект в страната, който е с временно преустановена дейност.  ", "date": "2019.02.27", "title": "12 702 проверки извърши БАБХ през януари 2019 г."}
{"url": "http://www.cross.bg/tyrizma-reshenie-knsb-1597715.html", "text": "/КРОСС/ Утежнената процедура за концесиониране на морските плажове, която предвижда Законът за концесиите, може да повлияе негативно върху българския туризъм и да застраши хиляди работни места.  За това Конфедерацията на независимите синдикати в България и Синдикатът на туризма застават зад предложенията за законови промени, които предвиждат процедурата да става по Закона за устройството на Черноморското крайбрежие.Настояваме да не се правят прибързани и необмислени стъпки, които ще изправят летния сезон, а и целия туристически сектор, пред хаос и отлив на туристи, защото над 360 000 души, заети в този сектор, разчитат на него за прехраната си.Новата процедура е по-усложнена и свързана с много повече разходи за бизнеса. Това, от своя страна, неминуемо ще повлияе върху заплатите в сектора, които въпреки повишението си през последните години все още са сред най-ниските в Европа.Подкрепяме предложението да се върне старият законов ред, който предвиждаше възлагането на концесиите да става с решение на Министерския съвет, а не с еднолично решение на министъра на туризма, както предвижда Закона за концесиите. Считаме, че предложеното решение ще помогне за по-голяма прозрачност и обществен контрол върху сектора, което ще помогне за привличането както на туристи, така и на кандидати за работа в туризма.Поради спирането от съда на „Наредба за мониторинга, управлението и контрола на концесиите\" не е ясно как ще се процедира при управлението и контрола на концесионните договори.Има риск реално да се увеличи броят на неохраняемите плажове поради невъзможност на бизнеса да участва в тези концесии, което ще натовари държавата и общините със значими грижи за водно спасяване, медицинско обслужване, почистване и др.Този казус поставя пред много неизвестни предприемачи и курорти, като категорично ще отблъсне големи туроператори и инвеститори, които са сред най-големите работодатели в бранша.КНСБ винаги е подкрепяла българския туризъм в усилията му да представя България като разпознаваема, привлекателна и търсена дестинация.  Това обаче е немислимо без професионализма и усилията на кадрите, които работят в туризма.КНСБ ще подкрепи всяко решение, което би подобрило възнагражденията и условията на труд на хилядите заети в туризма, които с труда си подобряват имиджа на страната ни като една от най-търсените дестинации.КНСБ е обезпокоена и от забавянето на някои концесионни договори на големи курорти вследствие на новия ред и липсата на уредба за довършване на започнатите производства. Считаме, че това създава заплаха пред туристическия сезон и може да доведе до загуба на работни места, както и несигурност за работата на хиляди работници. При тази ситуация синдикатът е изправен пред невъзможността да води преговори по КТД и за увеличаване на работната заплата.Затова КНСБ настоява за бързо решение, което да отчита интересите на хилядите заети в дружествата. ", "date": "2019.02.27", "title": "КНСБ възразява срещу утежнената процедура за концесиониране на морските плажове"}
{"url": "http://www.cross.bg/matebook-huawei-potrebitelite-1597712.html", "text": "/КРОСС/ На Световен мобилен конгрес в Барселона през миналата година Huawei представи първия FullView лаптоп - MateBook X Pro. Комбинирайки лесна преносимост, висококачествен FullView дисплей и висока оперативна скорост, първият Huawei MateBook X Pro стартира ерата на лаптопите с минимални рамки и отбеляза смелото навлизане на Huawei в премиум сегмента на лаптоп индустрията. На тазгодишното издание на MWC глобалният бранд представи обновена версия на MateBook X Pro, съчетаваща в себе си всички характеристики, необходими на едно флагманско устройство от този тип - артистичен дизайн, иновация и интелигентност, извеждайки функционирането и свързаността на флагманските лаптопи на изцяло ново ниво.„Новият ултра тънък MateBook X Pro въплъщава в себе си типичните  за Huawei красота и елегантност. Технологичните постижения в областта на touch screen Ultra FullView дисплея, разхода на енергия и производителността в разнообразни сценарии, позволяват на потребителите да използват ефективно устройството навсякъде и по всяко време. Естетиката, иновативните технологии и интелигентността са в ДНК-то на серията MateBook X Pro и най-новото устройство от нея напълно затвърждава тази тенденция. Това е най-мощният, интелигентен и лесно преносим лаптоп, който сме създавали, и нямаме търпение той да достигне до потребителите\" сподели Уинфенг Уанг, президент на отдел „PC and Tablet product line\" в Huawei Consumer Business Group.Новият Huawei MateBook X Pro е предназначен за бизнес потребителите и за всички хора,  които се стремят към по-висок жизнен стандарт. Той притежава металически корпус, който е не просто красив - той е и изключително приятен на допир. Наличен е в цветовете Mystic Silver и Space Gray, а цялото устройство е олицетворение на мобилността със своите 1,33 кг и дебелина едва 14,6 мм.С минималистични рамки от всички страни, новият Ultra FullView дисплей на MateBook X Pro постига впечатляващите 91% съотношение между дисплей и корпус. Екранът му е с пропорция 3:2, която е много по-удобна за бизнес потребителите в сравнение с обикновените дисплеи.13,9-инчовият FullVIew дисплей предлага 3К резолюция (3000Х2000) и възпроизвежда пълната sRGB цветовата гама. Дисплеят има и вграден 10-точков touch screen сензор, който позволява на потребителите да боравят с интерфейса по възможно най-удобния за тях начин.Иновативният лек и лесно преносим HUAWEI MateBook X Pro предлага висока производителност с помощта на своя 8-мо поколение процесор Intel® Core i7-8565U. Снабден е с видео карта NVIDIA® GeForce® MX250 и разполага с 2GB GDDR5 VRAM. Това му позволява да функционира безпроблемно и гладко при всякакво натоварване - от работа с тежки програми за редактиране и създаване на изображения и видео до игри и мултимедийно съдържание. Разполага с интелигентна система за охлаждане, която следи температурата в реално време, превключва между активен и пасивен режим за максимална ефективност и минимализира на шума. По отношение на звука, новият MateBook X Pro разполага със звукова система Dolby Atmos® с четири високоговорителя за кристално чист и обгръщащ звук. Потребителите могат да използват своя MateBook X Pro в продължение на цял ден без нужда от зареждане, благодарение на издържливата и мощна 57.4Wh батерия и режимите за пестене на енергия на лаптопа.HUAWEI MateBook X Pro е оборудван с нов Thunderbolt  3 порт, който поддържа двупосочно предаване на данни със скорост до 40Gbps. За удобство на често пътуващите хора иновативният HUAWEI MateBook X Pro осигурява по-добър Wi-Fi сигнал и по-стабилна връзка от всякога. Новият MateBook X Pro разполага с Bluetooth 5.0, който удвоява скоростта на предаване на данни при 4 пъти по-широк обхват на сигнала и драстично увеличени способности за свързване от разстояние, в сравнение с предходното издание на модела. На практика това означава по-стабилни връзки на по-големи разстояния.Смартфоните и преносимите компютри са най-използваните средства за работа и забавление, а прехвърлянето на файлове между тях е ежедневие. HUAWEI MateBook X Pro разполага с HUAWEI Share 3.0 OneHop функция, която услеяснва максимално прехвърлянето на данни между компютрите с Windows и смартфоните с Android. HUAWEI Share 3.0 поддържа не само трансфер на изображения и видео, но и двупосочен трансфер на документи. Записът на видео от екран става още по-лесен, чрез нова функция, която позволява бързо изпращане от видео от екрана на лаптопа към телефона.  За да бъде включена тя, потребителите трябва да изпишат „PC HUAWEI Share\" на своя HUAWEI MateBook X и да разклатят своя смартфон. Функцията Clipboard Sharing пък позволява бързо и лесно споделяне на задачи между двете устройства.Като пионер в сферата на иновациите при смарт устройствата, Huawei прилага технологичния си опит и при проектирането на най-новия си лаптоп MateBook X Pro. Иновативни технологии като Fingerprint Power Button 2.0 и вградената камера улесняват потребителите. Бутонът с пръстов отпечатък за включване им позволява бързо и безпроблемно да включат устройството си, като по този начин му дават и допълнителна защита. Вградената камера пък защитава поверителността на потребителя, като в същото време увеличава площта на дисплея. Преносимият мултифункционален адаптер USB HUWEI USB Type-C поддържа няколко режима за бързо зареждане и позволява зареждането на телефон и лаптоп, което премахва необходимостта от носене на няколко зарядни при пътуване.Huawei продължава да подобрява своите преносими компютри от високия клас, като интегрира и своите  смартфон иновации при разработване на своите PC продукти. Технологичният гигант се стреми да предостави изключително потребителското изживяване и да позволи на потребителите да продължават се наслаждават на иновациите и интелигентните технологии, които характеризират екосистемата от водещи продукти на Huawei. ", "date": "2019.02.27", "title": "Още детайли за новата версия на Huawei MateBook X Pro"}
{"url": "http://www.cross.bg/yniversiada-vsichki-yniversiadata-1597717.html", "text": "/КРОСС/ XXIX Световна зимна универсиада-2019 стартира в Красноярск на 2 март. Русия за първи път ще приеме зимните младежки съревнования, макар че страната има впечатляващ опит в организацията на летните младежки игри в Казан и разбира се, на Мондиал-2018 по футбол и Олимпийските игри-2014 в Сочи. Подготовката за XXIX Световна зимна универсиада 2019 година вече е на финалната права. Може да се каже, че в Красноярск, в цял Сибир, че и в цялата страна не остана никой, който да не следи  последните приготовления и да не чака началото на Студентските игри. В другите страни също не само намериха Красноярск на картата, но и сформираха отборите на участниците и делегациите. Към днешна дата за  участието си в Зимната универсиада-2019 са заявили 58 страни. Още се разглежда въпросът за участието на Афганистан и Хърватия, но и сега вече е ясно - установен е рекорд по брой на страните, чиито спортисти ще дойдат на предстоящите Студентски игри.Удобството на гостите на съревнованията стана един от главните аспекти при провеждане на Универсиадата. Знаем, че експертите и феновете от цял свят на Олимпиада-2014 в Сочи и Световното първенство по футбол-2018 високо оцениха програмата на гостоприемството, затова организаторите на Универсиадата са се постарали да направят всичко, за да могат гостите на спортното мероприятие и този път да останат доволни от сибирското гостоприемство.На много високо ниво са подготвени доброволците, разговарящи на различни езици. Именно те ще бъдат главните помощници - ще разкажат на гостите и как да си намерят жилище, и как да стигнат до него, как да се доберат до обектите на Универсиадата, къде да си купят билет, какви забележителности да разгледат в града.Културната програма на Зимна универсиада-2019 ще бъде рекордна по броя мероприятия - планирани са не по-малко от 270, тя ще бъде освен това много впечатляваща и зрелищна. С две думи да се разкаже за всички концерти, изложби, представления, спектакли едва ли е възможно, затова ще се спрем по-подробно само на някои от тях.  Така например, на площадката на Международния изложбено-делови център «Сибир» в дните на провеждане на Студентските игри ще започне зимната версия на фестивала «МИР Сибири» („Светът на Сибир\"). Това е може би едно от най-ярките и впечатляващи събития в света на етническата музика и традиционните занаяти. Фестивалът ежегодно събира в Красноярския край хиляди туристи и музиканти. Уникалната комбинация от фолклорна и съвременна музика в съчетание с панаира на декоративно-приложно творчество, музикалните и занаятчийски майсторски класове, изложби, арт обекти ще бъде достъпна за жителите и гостите на града в продължение на три дни. Сред специалните гости на фестивала са представители от 11 страни, в това число: Сергей Старостин от Москва, Morgane Ji от Франция, Нейромонах Феофан от Санкт Петербург и много други звезди на световната музика.Организаторите са се постарали да вземат предвид желанията на всички граждани и гости на Зимната универсиада-2019 и са предвидили различни формати. От масови забавления на чист въздух с превземане на снежното градче по мотиви на известната картина на В. И. Суриков «На Масленица» до изложбата с произведения на прославения красноярски художник. От самобитен конкурс на занаятчии и екскурзии в музея на дърводелското ренде в «Етноселото на Студентските игри» до фотоизложба в рамките на общоруския културно-просветителски проект «Първозданната Русия». От изпълнения на фолклорни колективи до програми с номера от «златния фонд» на танцовия ансамбъл на Сибир „М. С. Годенко\" и шедьоври на класическата музика в изпълнение на Красноярския академичен симфоничен оркестър с ръководител диригента Владимир Ланде.Гостите на Студентските игри, които вече се канят да отидат на съревнованията, имат шанс да получат билети за финалния хокеен мач като награда за най-добър костюм на фен. Всичко, което трябва да направите е да дойдете на едно от съревнованията на Зимната универсиада-2019 и да снимате себе си или своето семейство с ярки и необичайни костюми в специалната фотозона. Победителят в конкурса ще бъде избран с помощта на открито гласуване в официалната група на Зимната универсиада-2019 «ВКонтакте».Е какво, очевидно Русия за пореден път е готова да демонстрира на целия свят своята откритост, благодушие и приятелските чувства на жителите си към представителите на всички страни по света, пожелали да се запознаят с истинската Русия!", "date": "2019.02.27", "title": "Наближава старта на XXIX Световна зимна универсиада-в Красноярск "}
{"url": "http://www.cross.bg/broshyrata-ychilishtata-kiril-1597718.html", "text": "/КРОСС/ „Брошурата  е част от здравно-образователната програма, която се финансира по линията на Глобалния фонд на ООН. Първото издание на брошурата е от 2006 г., след това е преиздавана през 2009 г.  и началото на 2017 г. Тя е насочена към целевата група МСМ (мъже, които правят секс с мъже)\". Това заяви министър Кирил Ананиев на брифинг след днешното заседание на Министерския съвет.От думите на министъра стана ясно, че брошурата не е предназначена за училищата, а за кабинетите за анонимно и безплатно консултиране и изследване на ХИВ/СПИН (КАБКИС).„Съществува разписан регламент, по който брошурата е следвало да бъде разпространена само и единствено в КАБКИС, поради което след като преди седмица получихме информация, че се разпространява в учебни заведения, съвместно с Министерството на образованието и науката веднага разпоредихме изтеглянето ѝ от училищата, за да не достигат до децата\", поясни още министърът на здравеопазването, като допълни: „Това е провокация, която ще се разследва\". Той беше категоричен, че всички длъжностни лица, които са допуснали разпространението на брошурата в учебните заведения, ще понесат наказания.Ръководствата на пет регионални здравни инспекции самостоятелно са взели решение да разпространят брошурата в училищата. Това са РЗИ-Монтана, РЗИ-Видин, РЗИ-Ямбол, РЗИ-Кърджали и РЗИ-Хасково.По първоначална информация брошурата е раздадена на учениците чрез медицинските специалисти в училищата. Това посочи министърът на образованието и науката Красимир Вълчев.  ", "date": "2019.02.27", "title": "Кирил Ананиев: Брошурата „Любов без последствия“ не е предназначена за училищата"}
{"url": "http://www.cross.bg/obshtinata-danutzi-zhitelite-1597714.html", "text": "/КРОСС/ „Позицията на  БСП  не се е променила от гласуването и на 9 януари, и на 30 януари, тя е същата и днес. Ние настояваме жителите на община Марица да плащат най-ниските данъци за МПС, залегнали в закона. За разлика от управляващите, които по метода „проба - грешка\" веднъж подкрепят увеличението, а след това два пъти да променят решението си. Искаме отговор от ръководството на общината за създадения хаос.\", това заяви на днешната сесия на общински съвет „Марица\" Виолета Христодулова, общински съветник и лидер на БСП в общината. Според нея  е недопустимо в стремежа си да следват сляпо позицията на ръководството на общината съветници  да правят този експеримент за  сметка  на хората. Според социалистите в местния парламент най-важният въпрос, който трябва да намери своя отговор е: На какво основание и законно ли са събирани пари от жителите на общината за данъка на МПС-та в периода от 11 до 15 февруари 2019 г.? „В рамките на два месеца отговорните длъжностни лица в общината са си позволили да не изпълнят разпоредбите на ЗМСМА, Закона за нормативните актове и  Устройствения правилник за организацията и дейността на общинската администрация в Община „Марица\", категорична бе Христодулова.Социалистите искат отговор от ръководството на общината за създадения хаос и питат: след като бюджетът на общината  е приет и в  приходната му част са заложени постъпления на базата на увеличените данъци върху МПС-та, как ще се компенсира разликата след отмяната на Наредбата?  „Тези средствата са планирани и в  неговата разходна част? Какво следва от това и кой ще поеме отговорността?\",  попита Христодулова управляващите.ПОЗИЦИЯОТ ИМЕТО НА ГРУПАТА ОБЩИНСКИ СЪВЕТНИЦИ ОТ БСП В ОБЩИНА МАРИЦАОбщински съвет „Марица\" вече трета сесия обсъжда и приема промени в Наредбата за определяне размера на местните данъци на територията на Община „Марица\".В рамките на два месеца отговорните длъжностни лица в общината са си позволили да не изпълнят разпоредбите на ЗМСМА, Закона за нормативните актове и  Устройствен правилник за организацията и дейността на общинската администрация в Община „Марица\" .Считаме, че приемането и отменянето на промени в Наредбата за определяне размера на местните данъци на територията на Община „Марица\" в такъв кратък интервал от време, води до това общинските съветници, администрацията и служителите от дирекция „Местни данъци и такси\" да изглеждат  некомпетентни, като потърпевши са единствено жителите на общината.  Недопустимо е на метода „проба - грешка\" общинските съветници от управляващото мнозинство веднъж да подкрепят увеличението на данъците върху МПС-та, а след това да се отметнат. В стремежа си да следват сляпо позицията на ръководството на общината правят този експеримент за сметка на гражданите.Резонно е да зададем въпроса на какво основание и законно ли са събирани пари от жителите на общината за данъка на МПС-та в периода от 11 до 15 февруари 2019 г.!?Създалата се ситуация уронва авторитета на Общинския съвет като законодателен орган от първостепенно значение за местната власт, който като такъв би трябвало да взема законосъобразни и разумни решения в полза на жителите на Община „Марица\". И накрая, отново заявяваме твърдата си позиция против увеличаването на данъците върху МПС-та и искаме отговор от ръководството на общината за създадения хаос.След като бюджетът ни е приет и в  приходната му част са заложени постъпления на базата на увеличените данъци върху МПС-та, как ще се компенсира разликата след отмяната на Наредбата, като тези средствата са планирани и в разходната му част?Какво следва от това и кой ще поеме отговорността?  ", "date": "2019.02.27", "title": "Христодулова: Законно ли са събирани пари от жителите на община Марица за местни данъци "}
{"url": "http://www.cross.bg/ninova-zaplatite-avtomatichno-1597713.html", "text": "/КРОСС/ \"В ръцете на мнозинството в Народното събрание е да променят правилника за работата на парламента. Ние сме дали своето становище. Отказали сме се от всякакво заплащане и ползване на командировъчни, но да се реши принципно въпросът . Искаме да се разгледа и нашето предложение, което въвежда справедливост - да се намалят и замразят заплатите на депутатите и да не се увеличават на всеки три месеца, автоматично, с ръста на средната заплата.\" Това заяви лидерът на БСП Корнелия Нинова на пресконференция. \"Това е несправедливо\", отсече председателят на левицата. При тази задълбочаваща се бедност и неравенство, при 2,5 млн. българи, които живеят на прага на бедността, заплатите на политиците да растат автоматично е абсолютно неморален акт\", каза тя.Корнелия Нинова определи командировките на двама депутати от ПГ на \"БСП за България\" на ловно-рибарско изложение в чужбина, като - недопустимо действие. \"Вчера им казах да върнат парите, които са ползвали. Ако зависеше от мен, не бих поставила подпис под такава командировка. Не е разбираемо, защо г-жа Караянчева се е подписала. Не може да се харчат народни пари за екскурзии за лов и риболов\", заключи тя.", "date": "2019.02.27", "title": "Нинова: Да се намалят и замразят заплатите на депутатите"}
{"url": "http://www.cross.bg/izleze-tretiya-povurhnostta-1597719.html", "text": "/КРОСС/ Строежът на третия лъч на столичното метро е на финалната права. Машината, която прокопа 8 километра под земята, излезе на повърхността. Участъкът на третия лъч на метрото от булевард \"Янко Сакъзов\" до Красно село е един от етапите, който трябва да бъде готов до края на годината.Крайният срок за пускане е октомври 2019 г.", "date": "2019.02.27", "title": "\"Къртицата\" на метрото изкопа 8 км и излезе на повърхността"}
{"url": "http://www.cross.bg/zdraveopazvaneto-lechenie-razhodite-1597722.html", "text": "/КРОСС/ Парламентът прие Годишен отчет за дейността на Националната здравноосигурителна каса /НЗОК/ за 2017 г. Гласуваха 96 народни представители, от които 91 бяха \"за\", а петима се въздържаха. В доклада на Комисията по здравеопазване се посочва, че през 2017 г. се отчита по-стриктно изпълнение на алгоритмите на клиничните пътеки, подобряване качеството на медицинската дейност и на работата при воденето на документацията и организацията в лечебните заведения. Като траен показател се очертава нарастването на разходите за лекарствени продукти, дължащо се на навлизането на нови, скъпи молекули. Отчита се и нарастване на броя на здравноосигурените лица, обърнали се към системата. Наблюдава се ръст и на броя на болните с редки заболявания. В тази връзка в отчета се посочва необходимост от създаване на специален /държавен/ фонд, който да подпомага финансирането на редките болести. Изтъкнато е предимството на стимулирането на медицинските специалисти към предписване на генерични лекарствени продукти чрез образователни програми за предимствата на генеричната политика. При дебатите Нигяр Джафер от ДПС попита какво става със здравноосигурителния модел, който министърът на здравеопазването обеща да представи. По думите й проблемите в здравеопазването се задълбочават и е необходим сериозен дебат. Според Павел Шопов от Обединените патриоти НЗОК трябва да премине към Министерството на здравеопазването. Работи се за преодоляване на част от проблема с недостига на общопрактикуващите лекари, каза в пленарна зала зам.-министърът на здравеопазването Жени Начева. Работи се и по въвеждане на изисквания и критерии за проследяване качеството на лечение. Тези критерии се въвеждат за първи път в обхвата на Националния рамков договор и ще бъдат наш приоритет и през тази година, отбеляза тя. Ще се изработят стандарти по всички медицински специалности и правила за добра медицинска практика, каза тя. \"В областта на лекарствата - от 2017 г. започва ръст на разходите за редки заболявания и онкологично лечение. Въвеждаме фармако-терапевтични ръководства, които до този момент не съществуваха по всички медицински направления и дейности за работа. Променя се и механизмът за оценка на здравните технологии, където ще се дава предвидимост и устойчивост в тригодишен период на навлизането на нови технологии и методи на лечение без това да създава риск за бюджета на касата\", каза Начева. Въведохме регулация и спокойствие в сферата на европейските плащания, посочи тя. \"Преодолели сме натрупаните просрочия. През настоящата и следващата година те ще бъдат елиминирани напълно. Има договори с съответните европейски държави за изплащане на тези задължения и няма отказ за лечение на нито един пациент в чужбина по смисъла на европейските правила и спогодби\", каза Начева. По думите й се развива и информационната система на касата, която ще бъде част от Националната здравна информационна система. Създадени са предпоставки за подобряване на административния капацитет в касата чрез обособяване на система за финансово управление и контрол върху финансовите средства. Въведен е механизмът за ежедневно отчитане от страна на изпълнителите на медицинска помощ, каза още тя.", "date": "2019.02.27", "title": "Парламентът прие отчета на НЗОК, нарастват разходите за лекарства"}
{"url": "http://www.cross.bg/nepal-katmandy-sred-1597721.html", "text": "/КРОСС/ Хеликоптер се разби в Източен Непал при лошо време днес. Загинаха всичките седем човека на борда, сред които непалският министър на туризма Рабиндра Адхикари, предадоха световните агенции, като се позоваха на властите, съобщава БТА.Катастрофата е станала на около 300 километра източно от столицата Катманду, близо до границата с Индия.Подобни злополуки са често явление в Непал, където се намират осем от 14-те най-високи върхове в света, включително Еверест.Миналата година 51 души загинаха при разбиването в Непал на бангладешки пътнически самолет, изпълнявал полет от Дака за Катманду. ", "date": "2019.02.27", "title": " Хеликоптер се разби в Непал, седем души загинаха, министърът на туризма е сред тях"}
{"url": "http://www.cross.bg/fides-orban-partiyata-1597689.html", "text": "/КРОСС/  Унгарският премиер Виктор Орбан е изправен пред нови призиви за изгонването на партията му „Фидес\" от редиците на Европейската народна партия на среща на паневропейския блок следващия месец, съобщи в. „Гардиън\".Орбан и „Фидес\" ще бъдат част от дневния ред в дискусиите на ЕНП на 20 март, когато трябва да бъде одобрен манифестът на партията за евроизборите през май.Два източника от партията заявили пред „Гардиън\", че „Фидес\" присъства сред темите, въпреки че официална дисциплинарна процедура не е задействана.Причината за това е агресивната анти-ЕС кампания с билбордове на правителството в Будапеща, която е насочена срещу председателя на Европейската комисия Жан-Клод Юнкер, който също е част от ЕНП. В писмо до домакинствата в Унгария Орбан посочва, че ЕС „не е научил нищо от ужасяващите терористични атаки от изминалите години\" и „иска да докара още мигранти в Европа\".Но критиците на премиера са изправени пред тежка битка за изгонването му от групата. ЕНП е най-мощният политически алианс в Европа с най-голям брой места в Европарламента и девет държавни лидери в редиците си.Дясноцентристките скандинавски и балтийски партии обмислят дисциплинарни действия срещу „Фидес\" на фона на сходни опасения на колегите си от Люксембург и Холандия.През последните дни и германските политически лидери заеха по-критична позиция към Орбан заради кампанията му, която бе заклеймена от Брюксел като „конспиративна теория\".Не е ясно обаче, дали лидерът на групата на ЕНП в Европарламента и водещ кандидат за следващ председател на ЕК Манфред Вебер ще подкрепи призивите за изгонване на „Фидес\". „В миналото Вебер много се е тревожил от подобно разцепване, което ще задълбочи разделението на Европа между Изтока и Запада\", заяви източник, близък до баварския евродепутат.Миналия месец унгарският правителствен говорител Золтан Ковач отхвърли предположенията, че „Фидес\" ще бъде принудена да напусне ЕНП. „Ние принадлежим там, ние сме членове и нашата предизборна кампания ще бъде в съответствие с линията на ЕНП\", подчерта той. ", "date": "2019.02.27", "title": "ЕНП обмисля да изгони партията на Орбан от редиците си"}
{"url": "http://www.cross.bg/slyzhitelite-myasto-sofiya-1597699.html", "text": "/КРОСС/ Работата от разстояние може да бъде успешна мярка за мотивиране на служителите, но и за запазване чистотата на въздуха в градовете. Това заключение може да бъде изведено при анализ на данните от глобалното независимо икономическо проучване на световния доставчик на работни пространства Regus и от социологическото проучване на \"Визия за София\" и \"Зелена София\", инициативи на Столична община. Все по-често компаниите предлагат възможност за работата от разстояние в стремежа да запазят или привлекат ценни кадри и експертиза. Работата от разстояние и гъвкавото работно време се прилагат от години в САЩ и ЕС, но набират популярност и у нас. Постепенно те се превръщат в основен фактор при избор на нова работа, респективно и в утвърждаването на дадена компания като предпочитан работодател. Освен че гъвкавите работни формати мотивират служителите и се превръщат в предимство на бизнеса в борбата за ценни кадри, те са успешна екологична мярка. Независимото икономическо проучване на световния доставчик на работни пространства Regus, проведено през 2018 г. в 16 държави (сред които и България), оценява растежа на гъвкавите работни пространства и прогнозира ефекта от тях при сценарий за поддържане на този растеж до 2030 г. Според данните на Regus отпадането на времето за пътуване до работното място може да намали в световен мащаб емисиите на въглероден диоксид с 214 млн. тона годишно до 2030 г., а с прилагането на гъвкави работни решения ежегодно хората по света ще спестяват над 3,53 млрд. часа пътуване до работното място. В столицата София придвижването до работното място също е важна част от ежедневието на работещите, а транспортните предимства и улеснения са все по-решаващ фактор за привличане или задържане на ключови служители. Пилотно проучване на общинските инициативи „Визия за София\" и „Зелена София\" анкетира мениджърите и служителите на седем големи компании в столицата и служители в най-големите офис сгради в София, където работят между 5 и 6 хил. души. Близо половината от анкетираните прекарват до половин час в пътуване в една посока от или до работа, като на отиване към работното място около 44% отделят от половин до един час, а на връщане същото време отделят вече 50% от запитаните. Средно всеки десети от анкетираните пътува и се връща от работа за време от над един час на посока. Най-голям дял от служителите (около 60%) се придвижват с коли. На второ място се нарежда ползването на градски транспорт (между 35 и 38% от запитаните), следван от значително по-ниския дял (особено през есента и зимата) до 5% на хората, които се придвижват пеша или с велосипед.Данните показват, че голяма част от изследваните компании вече прилагат мерки, с които да облекчат служителите си. Сред най-популярните от тях е именно въвеждането на гъвкаво работно време. Разпространени са също предоставянето на карти за градски транспорт, паркоместа и/ или служебни автомобили, електромобили за споделено ползване и др. По данни на Евростат през 2017 г. в Европейския съюз се наблюдава увеличение на вредните емисии средно с 1.8%, като България има дял от 1.5% в замърсяването с емисии въглероден диоксид в целия ЕС. Статистиката сочи, че България е на трета позиция сред 28-те страни-членки по производство на вредни емисии въглероден двуокис за 2017 г. У нас през миналата година са били произведени над 8% повече такива вредни емисии, сравнено с 2016 г., което в цифрово изражение е над 27 млн. тона. Ако работодателите позволяват на служителите да се установят на място, по-близко до дома, и да намалят ежедневното пътуване, всяка година могат да бъдат спестени милиони тонове въглеродни емисии. В условията на криза в състоянието на околната среда, предлагането на гъвкави форми на работа не е просто бизнес или личен императив, но също и полза за планетата. ", "date": "2019.02.27", "title": "Проучвания: работата от разстояние носи полза за бизнеса и за градовете"}
{"url": "http://www.cross.bg/avtobysa-avtobys-komentira-1597681.html", "text": "/КРОСС/ 4-дневна екскурзия до Италия се оказа 5-дневно ходене по мъките. Около 50 туристи от България тръгнали да се забавляват на карнавала във Венеция, на финала обаче играли хоро на паркинг пред автобуса, който дори не могъл да запали.На 21 февруари, 50 туристи тръгват с намерение да се забавляват на карнавала във Венеция. Не подозират, че ще получат бонус - да играят хоро пред автобуса им, който е заключен и не може да запали. Проблемите започнали от първия ден.Беше или адски студено или адски топло, хората отзад умираха от жега, ние бяхме по средата и духаше адски, трябваше да си слагам яке за да не ми отвее краката, разказва Георги Иванов.На магистралата в Хърватска, по време на движението на автобуса, той изгасна от само себе си. Шофьорът отби в дясно на пътя и ние слязохме. Започна да поправя автобуса, отне ни около 30/40 минути, коментира Йоана Серафимова. Ремонтите продължили и на втория ден. На сутринта в Загреб пак се виждаше, че те продължават да поправят автобуса. Явно са знаели от самото начало, че има проблем с този автобус, но въпреки това са тръгнали, казва още Серафимова.Докато в деня, в който трябвало да тръгнат за България, автобусът изобщо не запалил. Отделно ние не можехме да влезем в автобуса 3 часа и на минусовите температури, защото не беше безопасно да се влиза вътре, коментира Виолета Тотева.В агенцията на спешния телефон те ни казаха, че до 10 минути ще ни върнат обаждане, на нас не ни върнаха, казва още Йоана Серафимова. Тя била с двете си деца на 10 и на 13 години. Благодарна е, че имало друг български автобус на екскурзия там.  Хората ме поканиха да вляза вътре да се стоплят децата, казва още тя.Те тръгнали за България с другия автобус. Останалите обаче останали навън. Беше ни обещано след  1 час мръзнене, че ще дойде италиански автобус, който ще ни откара обратно. Но след 3 часа чакане ни бе съобщено, че са ни намерили хотел\", разказва Виолета Тотева. „После казаха трябва да отидем сами, с градски транспорт. Което е на 20 километра, коментира Георги Иванов.Хотелът и билетите за градския транспорт поели от туроператорската  фирма, с която пътували. А  автобус за България трябвало да дойде в 9 часа сутринта. Но такъв автобус така и не пристигаше, в 9 трябваше да освободим стаите и тръгнахме да обикаляме безцелно градчето. Беше първо за 10, после 11, 13. Никакво обяснение, ходете, пийте си кафенце, правете си каквото искате. Изцяло на наши разноски беше закуска, обяд, престой, стоене на улицата. Най-накрая, в 4 дойде нещо което ни събра, коментира още Виолета Тотева.От туропраторката фирма, организирала екскурзията - „България Травъл\" отказаха да застанат пред камерата на Нова телевизия, но изпратиха писмено становище. В него заявяват, че повредата на автобуса се появила по време на пътуването.  А автобусът е преминал технически преглед. От фирмата отговорили на всички обаждания. Ще бъде предложена и компенсация.Действително веднага след като получихме сигнала от Нова телевизия, Министерство на туризма проучи случая. Това е наше задължение по Закона за туризма. Ние установихме, че туроператорът е вписан в Националния туристически регистър като туристически агент от 2005г. и туроператор от 2009г. Т.е. той отговаря на необходимите законови условия да работи. Има и задължителната туроператорска застраховка, коментира заместник-министърът на туризма Ирена Георгиева. ", "date": "2019.02.27", "title": "Екскурзия до Италия за карнавала във Венеция се превърна в ходене по мъките"}
{"url": "http://www.cross.bg/smolyan-bulgariya-andriyan-1597692.html", "text": "/КРОСС/ Заседанието на Учредителното събрание във Велико Търново преди 140 години и приемането на Конституцията на 16 април 1879 г. дава ясната заявка, че България ще пребъде, заяви заместник-областният управител Андриян Петров на откриването на изложбата в Смолян. Той подчерта, че принципите на Търновската конституция носят духа на времето си и са голям успех в борбата за демократично устройство и осигуряване на национална независимост. Още преди Освобождението титаните на родната политическа и революционна  мисъл основават програмите си на подобни хуманни и прогресивни принципи, припомни Андриян Петров. Раковски, Каравелов, Левски, Ботев поставят толерантността, религиозната и етническа търпимост, личната свобода, социалното равенство като условие за просперитета на бъдещата самостоятелна държава, добави той.Инициативата за представителната експозиция, която ще обиколи всички областни центрове на страната, е на Народното събрание на Република България и на Държавна агенция „Архиви\".На официалното откриване в Смолян присъстваха също народният представител Дора Янкова, секретарят на община Смолян Момчил Николов, общинският съветник Димитър Кръстанов, ръководителят на  Държавен архив - Смолян Милка Матушева, представители на държавни институции, директори и преподаватели от образователни институции, ученици, общественици, граждани.Изложбата ще може да бъде разгледана до 7 март 2019 г. в Изложбената зала на Държавен архив - Смолян. ", "date": "2019.02.27", "title": "Изложбата, посветена на 140 години от приемането на Търновската конституция, гостува в Смолян "}
{"url": "http://www.cross.bg/svetovnata-glaykoma-glaykomata-1597682.html", "text": "/КРОСС/ По повод Световната седмица за превенция на глаукомата, от 10 до 16 март 2019г., в Глаукомния кабинет на IV-я етаж на Клиниката по очни болести на УМБАЛ ,,Александровска\", от 11 до 17ч., ще се провеждат безплатни консултативни прегледи за глаукома, без направление по здравна каса. Записване на тел.: 02/9230 415, всеки делничен ден от 9.00 до 13.00ч.На 12.03.2018г., от 14.00 до 15.30ч., в аудитория „Проф. Янко Добрев\" на II-ри хирургичен блок на „Александровска\", специалистите на клиниката ще изнесат лекция с мултимедийна презентация за пациенти на тема „Глаукома - превенция и поведение\". Входът е свободен.Глаукомата е хронично, дегенеративно заболяване, което настъпва безсимптомно и уврежда зрителния нерв и нервните клетки в ретината. С напредване на болестта настъпва загуба на периферно зрение, а на по-късен етап и на централното зрение. Към рисковите фактори спадат повишено вътреочно налягане, съдови промени, хипертония, захарен диабет, напредване на възрастта, дебелината на роговицата, наличието на късогледство и др. Липсата на ранна симптоматика при повечето форми на глаукома е причина заболяването да се установява късно във фаза на напреднало увреждане, когато голяма част от зрението е загубено необратимо. Сравнително високата честота и тежката инвалидизация на пациентите,  определят глаукомата като социално-значимо заболяване.Специалистите препоръчват всички хора над 40 годишна възраст, независимо, че нямат оплаквания, веднъж годишно профилактично да изследват зрението си с измерване на очното налягане. Пациентите с глаукома е необходимо да посещават офталмолог веднъж на два-три месеца. Ранната диагностика и навременното лечение спомагат да се постигне спиране или поне забавяне на развитието на болестта и съхранение на останалото функционално зрение. Все още единственият доказано ефективен начин за овладяване на структурните изменения и съхранение на зрителните функции е намаляването на вътреочното налягане.Световната седмица за борба с глаукомата се провежда всяка година по инициатива на Световната асоциация по глаукома (WGA) и на Световната глаукомна пациентска асоциация (WGPA). Повече информация тук: http://www.wgweek.net/ http://www.worldglaucoma.org/  ", "date": "2019.02.27", "title": "Световната седмица за превенция на глаукомата"}
{"url": "http://www.cross.bg/grazhdani-drygi-putyvaniyata-1597709.html", "text": "/КРОСС/ Пътуванията на български граждани в чужбина през януари са 402.3 хил., или с 3.8% над регистрираните през януари 2018 година, показват данните на Националния статистически институт. Увеличение на пътуванията има към Румъния - с 13.8%, Турция - с 12%, Австрия - със 7.5%, Германия - с 6.8%, Испания - с 5.8%, Франция - с 4.9%. Същевременно намаляват пътуванията на български граждани към Швеция - с 20.3%, Словакия - със 17.3%, Швейцария - с 2.6%, Сърбия - с 2.2%, и други.През първия месец от годината най-голям брой пътувания на български граждани са осъществени към Гърция - 84.1 хил., Турция - 75.5 хил., Сърбия - 35.2 хил., Северна Македония - 26.6 хил.Увеличени са пътуванията с всички наблюдавани цели: с цел почивка и екскурзия - с 6.5%, със служебна цел - с 4.4%, и с други цели - с 2.1%. Най-голям е делът на пътуванията с други цели (гостуване, обучение, посещение на културни и спортни мероприятия) - 48.4%, следвани от пътуванията със служебна цел - 25.9%, и пътуванията с цел почивка и екскурзия - 25.7%През януари посещенията на чужденци в България са 554.3 хил., или с 1.9% повече в сравнение с година по-рано, като транзитните преминавания през страната са 23.7% от всички посещения.Делът на гражданите от Европейския съюз е 48%, или с 4.7% повече в сравнение със същия месец на предходната година. Увеличават се посещенията на граждани от Обединеното кралство - с 50.3%, Полша - с 32.1%, Румъния - с 24.2%, Германия - с 2.5%, и други.Същевременно намаляват посещенията на граждани от Австрия - със 17.9%, Италия - с 15.4%, Гърция - с 5.5%, и други.Посещенията на граждани от други европейски страни намаляват, като най-видимо е това при граждани от Турция - с 5.2%. През януари 2019 г. преобладава делът на посещенията с цел почивка и екскурзия - 43.2%, следвани от посещенията с други цели - 39.1%, и със служебна цел - 17.7%Най-много посещения в България са реализирали гражданите от Гърция - 103.7 хил., Турция - 98.4 хил., Северна Македония - 67.3 хил., Румъния - 61.9 хил., Сърбия - 39.8 хил., Обединеното кралство - 24.8 хил., Германия - 15.7 хил. Обичайно туристи от тези страни идват на ски ваканции в България. ", "date": "2019.02.27", "title": "През януари българите са пътували най-много до Гърция и Турция"}
{"url": "http://www.cross.bg/natzionalniya-putyvat-mesta-1597691.html", "text": "/КРОСС/ „БДЖ-Пътнически превози\" ЕООД ще осигури над 8 000 допълнителни места в съставите на някои влакове, които пътуват по основните направления в страната. Това се прави с цел да бъде осигурено удобното придвижване на клиентите по време на почивните дни по повод националния празник на България - 3-и март.От 1-ви до 4-и март включително, с увеличени състави ще пътуват някои влакове по следните маршрути:•\tСофия-Варна-София;•\tСофия-Бургас-София;•\tСофия-Пловдив-София;•\tСофия-Свиленград-София;•\tСофия-Стара Загора-София;•\tСофия-Горна Оряховица-София;•\tСофия-Лом-София;•\tСофия-Видин-София;•\tСофия-Благоевград-София;•\tСофия-Кюстендил-София;•\tСофия-Петрич-София;•\tВарна-Пловдив-Варна.Припомняме, че специално за празничното честване на националния празник и очакван голям интерес от желаещи да пътуват с теснолинейката, на 3-и март ще бъдат осигурени допълнителни вагони и за влак \"Родопи\" по направлението Септември-Добринище-Септември.„БДЖ - Пътнически превози\" ЕООД напомня на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена на билета в зависимост от различните търговски оферти на дружеството.Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата „Информация\" и билетните каси в железопътните гари и бюра в страната или на националния информационен телефон 0700 10 200.  ", "date": "2019.02.27", "title": "БДЖ осигурява близо 8000 допълнителни места по празниците"}
{"url": "http://www.cross.bg/skochila-plovdiv-danni-1597708.html", "text": "/КРОСС/ Жена е скочила от блок в центъра на Пловдив, съобщиха от полицията. Сигналът за безжизненото й тяло е подаден около 9 часа тази сутрин.По първоначални данни жената, на видима възраст около 50 години, е скочила от междуетажна площадка на 7 етаж. Тялото й лежи на улица \"Младежка\" близо до Областната управа. На мястото има криминалисти и екип на бърза помощ.Засега самоличността на жената не е установена. Съседите, живеещи в блока, пред който е тялото, са категорични, че тя не живее в него. Първоначалните данни сочат самоубийство.\n\t\t\t\t\tСнимка ", "date": "2019.02.27", "title": "50-годишна жена скочи от 7-я етаж на блок до Областната управа в Пловдив"}
{"url": "http://www.cross.bg/detzata-momo-detza-1597711.html", "text": "/КРОСС/ Родители твърдят, че ужасна жена-птица инструктира децата да вземат нож или да пуснат газ, с което да си причинят смърт. Нова опасна онлайн игра, заплашва да се превърне в новия \"Син кит\". Предизвикателството е наречено \"Момо\". То се изпраща на нищо неподозиращите деца чрез WhatsApp или им изскача по време на рекламите в YouTube и не може да се пропуска. Неизвестни пишат на малки деца през приложението и когато те им отговорят, изпращат заплашителна снимка и започват да ги предизвикват да се самонараняват и дори да отнемат живота си, а ако не го направят, заплашват да прокълнат тях и семействата им. \"Играта\" много напомня на нашумялото преди година предизвикателство \"Син кит\", заради което над 130 деца в Русия починаха. \"Момо\" започва с анонимен човек, който се крие зад зловеща снимка. Когато бъде прието съобщението, децата започват да получават множество изображения на убийства и изнасилвания, като биват заплашени, че ако не сложат сами край на живота си, ще бъдат обладани. Лицето на \"Момо\" представлява жена с лицеви аномалии, взета от известна картина на японския художник Мидори Хаяши, който обаче няма нищо общо с играта. За момента няма починали деца в следствие на опасната игра, но има множество ранени. От полицията призовават родителите да наблюдават децата си и тяхното онлайн сърфиране, както и да следят на кого и как дават паролите си и в какви сайтове влизат.Редица постове във Facebook гласят\": ", "date": "2019.02.27", "title": "Нова опасна игра кара децата във Великобритания да се самоубиват"}
{"url": "http://www.cross.bg/leva-fytbolnite-predvizhdaniya-1597710.html", "text": "/КРОСС/ Рекордните за България близо 1 милион лева от спортни залози паднаха в „Еврофутбол\"! Това стана ясно, след като на 25.02.2019 г. във Враца бе определена печалба от 956 892,41 лева. „Еврофутбол\" очаква участника в централния си офис, където ще организира специална церемония в чест на големия майстор на футболните предвиждания.Такава огромна сума не е ставала притежание на нито един почитател на футболните прогнози в България и е прецедент сред любителите на спортни предвиждания. Врачанинът е направил своето супер предвиждане с 200 лева за 18 мача в права колонка на 23 февруари. Стилът му е да играе много на брой срещи с прави колонки за Краен изход.„Еврофутбол\" честити на печелившия участник и желае успех на всички свои клиенти!Ето и детайлите на печелившото предвиждане:Нюшател Ксамакс ФК - Базел\t\t\t\t2Лехия Гданск - Висла Краков\t\t\t\t1М.К. Донс - Нюпорт Каунти\t\t\t\t1Башакшехир - Бурсаспор\t\t\t\t1Сампдория - Каляри    \t\t\t\t\t1Атлетико Мадрид - Виляреал\t\t\t\t1Фрозиноне - Рома      \t\t\t\t\t2Атлетик Билбао - Ейбар\t\t\t\t\t1Хетафе - Райо Валекано\t\t\t\t\t1Дортмунд - Леверкузен\t\t\t\t\t1Арсенал - Саутхямптън\t\t\t\t\t1Нюкясъл Юнайтед - Хъдърсфийлд \t\t\t1Лугано - Йънг Бойс    \t\t\t\t\t2ФКСБ - КС Унив. Крайова\t\t\t\t1Опава - Виктория Пилзен\t\t\t\t2Спарта Прага - Баник Острава\t\t\t\t1Орхус ГФ - ФК Мидтиланд\t\t\t\t2Севиля - Барселона    \t\t\t\t\t2 ", "date": "2019.02.27", "title": "Рекордна печалба от 1 милион лева  в „Еврофутбол“"}
{"url": "http://www.cross.bg/lynata-izraelskata-vreme-1597698.html", "text": "/КРОСС/ Израелската космическа сонда „Берешит\", изстреляна миналата седмица като първи опит на страната да достигне Луната, е претърпяла техническа неизправност по време на полета, предаде АП.Инженерите от израелската неправителствена организация „Спейс Ай Ел\" съобщиха, че компютърната система на сондата неочаквано се е превключила. Това е попречило малкият космически апарат да направи маневра по време на полета към Луната.Прилуняването на сондата е планирано за 11 април. Екипът заяви, че преглежда данните, за да установи какво се е случило. „Берешит\" трябва да направи поне шест гравитационни отблъсквания от Земята, преди да се насочи към естествения й спътник. Ако мисията протече успешно, това ще бъде първото достигане на Луната с частно финансиране. ", "date": "2019.02.27", "title": "Израелската сонда „Берешит“ се сблъска с проблем на път към Луната"}
{"url": "http://www.cross.bg/vulchev-klas-obrazovanieto-1597694.html", "text": "/КРОСС/ Искаме да ориентираме децата и към уменията, заяви в сутрешния блок на БНТ1 министърът на образованието Красимир Вълчев. Това, според него, предполага да бъде пренастроена цялата система към по-креативните учители, които насърчават децата да мислят.Компетентностният подход е приет и със закон от 2016 г., промяната обаче предстои да се случи, тъй като това е постоянен процес, каза Вълчев.Красимир Вълчев, министър на образованието: Тази промяна предполага по-малко да се следва учебника, повече да се насочи образованието към уменията, всички инструменти - квалификацията и оценяването трябва да бъдат променени, контролът.Изпитът след 10. клас не е елиминаторен, подчерта Вълчев. От него не зависи продължаването в 11. клас, той не е матура.Изпитът ще даде свидетелство след 10 клас, което ще е необходимо, ако децата искат да кандидатстват в друго училище, тъй като ще има допълнителен план прием.Вълчев каза още, че продължава работата по това учителските заплати да нарастват, като целта е да достигне средно ниво от около 1500 лв. през 2021 г.  ", "date": "2019.02.27", "title": "Красимир Вълчев: Изпитът след 10. клас не е матура "}
{"url": "http://www.cross.bg/deloto-lyutov-prokyratyrata-1597702.html", "text": "/КРОСС/ Прокуратурата получи седемдневен срок, за да актуализира списъка със свидетелите по делото срещу квесторите за фалиралата през 2014 година Корпоративна търговска банка (КТБ) Станислав Лютов и Елена Костандичев.Днес трябваше да се проведе първото заседание по делото, но се оказа, че цитирани в обвинителния акт свидетели не са описани в приложението към него.Лютов и Костадинчев са обвинени, че са ощетили Фонда за гарантиране на влоговете с близо 1 милион лева, като са разрешили да бъдат изплатени девет договора за индивидуални срочни депозити с привилегирована лихва. ", "date": "2019.02.27", "title": "Прокуратурата актуализира списъка със свидетелите по делото КТБ до седмица"}
{"url": "http://www.cross.bg/varna-fevryari-zhena-1597706.html", "text": "/КРОСС/ Мъж от Варна жестоко преби съпругата си, което доведе до нейната смърт. Информацията по случая беше публикувана на сайта на Прокуратурата. Извършителят на убийството е 41-годишният Борислав Н. Бруталната сцена се разиграла на 24 февруари в жилището, наето от семейството.Двойката е била женена от няколко години, но бракът им не вървял - били са в развод. На 26 февруари тази година е било насрочено бракоразводното дело на семейството във Варненския районен съд.За поредна вечер обаче между съпрузите избухнал скандал, който продължил с жесток побой над 40-годишната жена от домашния насилник.След като оставил съпругата си в безпомощно състояние, Борислав позвънил на майка си и я повикал да дойде, за да изнесат багажа му. След това майка и син напуснали жилището, без да се интересуват от състоянието на пребитата жена. Сигнал, че нещо не е наред, бил подаден от майката на жертвата, която не успяла да се свърже с дъщеря си по телефона.Служителите на МВР във Варна и екип на пожарната са пристигнали на адреса на 25 февруари. Наложило се да влязат в заключеното жилище през балкона. Там било открито тялото на убитата. Извършената аутопсия показала, че смъртта е настъпила от масивен кръвоизлив в мозъка, причинен чрез множество удари в главата със или върху твърди тъпи предмети.По данни на прокуратурата малтретираната жена е подавала няколко жалби за домашно насилие. Съпругът ѝ бил предупреждаван с полицейски протоколи. Впоследствие обаче жената съобщавала в полицията, че отношенията помежду им са се подобрили.От пресцентъра на прокуратурата напомнят че в петък, 22 февруари 2019 г., бяха публикувани промени в Наказателния кодекс. Една от тях криминализира убийство, извършено при условията на домашно насилие, като го наказва със същия срок лишаване от свобода, както за предумишлено убийство - от 15 до 20 години, доживотен затвор или доживотен затвор без замяна.Промените в Наказателния кодекс обаче влязоха в сила на 26 февруари, или два дни след убийството във Варна. Окръжната прокуратура във Варна ще внесе искане в съда за вземане мярка за неотклонение „Задържане под стража\" на Борислав Н. ", "date": "2019.02.27", "title": "Във Варна задържаха мъж, пребил жена си до смърт "}
{"url": "http://www.cross.bg/otpadutzi-subirane-stolichna-1597672.html", "text": "/КРОСС/ Столична община стартира пилотна инициатива за насърчаване на разделното събиране на отпадъци от домакинствата, в която са включени 300 домакинства от район „Надежда\". В рамките на инициативата, Столична община ще тества система за разделно събиране и извозване на хранителни отпадъци от домакинствата до Инсталацията за био отпадъци на София, където от хранителните отпадъци ще бъдат произведени електричество и компост.В рамките на проекта, участниците ще получат безплатен комплект домашни контейнери за разделно събиране на отпадъците. Всички домакинства, заявили желанието си за участие, ще получат своите контейнери на 27.02, 28.02, 6.03 и 07.03 между 17:30 и 19:30 часа пред блок 152 в кв. „Надежда\". Столична община реализира пилотната инициатива в рамките на проект за  „Стимулиране на гражданското участие в процеса на рециклиране - Benefit-As-You-Save\", който ще подпомогне Столична община в усилието й да стимулира гражданското участие в процеса по разделно събиране на отпадъците. Той се фокусира върху разработването на  пилотна система за събиране на хранителни отпадъци и отпадъци от опаковки. В инициативата са заявили желание да се включат 300 домакинства, на които ще бъдат предоставени условия за стимулиране на разделното събиране. Всяко домакинство получава комплект домашни контейнери за разделно събиране на отпадъци и чували за събиране на био отпадъци. В близост до домовете, са изградени споделени ограждения с ограничен достъп до контейнерите за опаковки и био отпадъци, които да бъдат използвани от домакинствата. Пилотният проект с участието на граждани ще продължи 12 месеца. Целта е информацията, придобита в хода на проекта, да бъде използвана при формирането на бъдещи политики на Столична община, свързани с управлението на отпадъците.Проектът се реализира по Програма за транснационално сътрудничество „Балкани - Средиземно море\" (2014 - 2020).", "date": "2019.02.27", "title": "Столична община тества пилотно разделно събиране на хранителни отпадъци"}
{"url": "http://www.cross.bg/vmro-suvet-partiyata-1597696.html", "text": "/КРОСС/ ВМРО ще се яви самостоятелно на европейските избори. Това е решил Националният съвет на партията след вчерашния Коалиционен съвет на „Обединени патриоти\", на който не беше постигнато съгласие за общо участие във вота.За водач на листата на ВМРО е номиниран евродепутатът Ангел Джамбазки, а организационният секретар Юлиан Ангелов ще оглави предизборния щаб.Ръководството на партията заяви, че остава встрани от личните битки и боричкания в коалицията и продължава борбата си за отстояване на реални ценности на Европа.Лидерът на НФСБ Валери Симеонов отказа да коментира вчерашното неуспешно заседание на Коалиционния съвет на патриотите, както и искането за промяна в ръководството на парламентарната им група.„Няма да коментирам вътрешни коалиционни въпроси, които са в процес на решаване или разискване. Не е коректно\". ", "date": "2019.02.27", "title": " ВМРО отива самостоятелно на евровота"}
{"url": "http://www.cross.bg/suvet-gerb-rabota-1597705.html", "text": "/КРОСС/ Изненадващо след старта на пленарния ден Обединените патриоти и ГЕРБ се събраха на коалиционен съвет.Най-вероятно управляващите ще въведат принципа „който не работи, не трябва да яде\", след като от БСП за пореден път отказаха да влязат в пленарната зала. Поправките в правилника на Народното събрание бяха предложени от депутатите от НФСБ.След извънреден съвет в стаята на Патриотите стана ясно, че ГЕРБ подкрепят идеята им.Едно от предложенията е депутатите, които не идват на работа, да не получават и тази една трета от заплатите, която получават в момента, като това няма да зависи от броя на отсъствията щом са надхвърлени пет.Единствено от ДПС се обявиха против и нарекоха това атака срещу парламентаризма: „Парламентаризмът не е това, което повечето хора си мислят - натискане на копчета и обслужващ персонал\", изтъкна Йордан Цонев.„Вие, ако не идете на работа, ще имате ли заплата?\", попита председателят на ПГ на ГЕРБ Цветан Цветанов в отговор на въпрос дали ще подкрепи спирането на парите за депутатите, които не идват на работа.„Народното събрание може да работи и без БСП. Негативите от тази глупотевина ще се понесат от тях\", каза от своя страна лидерът на НФСБ Валери Симеонов. ", "date": "2019.02.27", "title": "Извънреден съвет: Управляващите оставят отсъстващите депутати без заплата? (обновена)"}
{"url": "http://www.cross.bg/detza-bili-slychaite-1597695.html", "text": "/КРОСС/ 40 са вече случаите на заболели от морбили в Благоевградска област. Нови положителни проби са били отчетени на още седем деца и на 19-годишна жена.Десетмесечно бебе е настанено в столичната болница \"Света Анна\", останалите са хоспитализирани в Благоевград и Гоце Делчев.На трима общопрактикуващи лекари са съставени актове за пропуски в имунизационния календар на три от заболелите деца, които са били без ваксина, съобщават от Регионалната здравна инспекция.До момента са намерени и ваксинирани 220 контактни лица. ", "date": "2019.02.27", "title": "40 станаха случаите на заболели от морбили в Благоевградско "}
{"url": "http://www.cross.bg/pakistan-indiya-sili-1597707.html", "text": "/КРОСС/ Пакистанските ВВС са свалили два индийски изтребителя, съобщи Би Би Си, като се позова на официална информация от пакистанските въоръжени сили.Напрежението между Индия и Пакистан ескалира, след като двете страни си размениха авиоудари в Кашмир. Съобщава се и за свалени бойни самолети: Пакистан претендира за две въздушни победи, Индия - за еднаИндийски военни самолети са навлезли днес в пакистанското въздушното пространство, след като Пакистан нанесе въздушни удари в окупираната от Индия част от Кашмир, каза генерал-майор Асиф Гафур, говорител на пакистанските въоръжени сили. ", "date": "2019.02.27", "title": "Пакистан свали два индийски изтребителя"}
{"url": "http://www.cross.bg/simeonov-valeri-nyakoii-1597693.html", "text": "/КРОСС/ Народното събрание може да работи без БСП. Това обяви бившият вицепремиер и настоящ редови депутат Валери Симеонов.Симеонов защити поправките, внесени от неговата партия НФСБ за промяна на правилника в НС, които предвиждат при неоправдано отсъствие от три поредни заседания или общо пет за месеца народните представители да не получават заплати:\"Какво означава някой да не се явява в Народното събрание? Това означава отказ от изпълнение на служебни задължения. Тъй като аз идвам от бизнеса, аз не мога да си представя, че някой мой работник или някой мой служител ще каже: \"аз ще протестирам срещу методите на работа във фирмата, като не присъствам на работа\". Ами като не присъстваш на работа, трябва да бъдеш уволнен. Това е положението и не мисля, че трябва да има някакво друго третиране на трудовите взаимоотношения, макар че те са по-различни и на народните представители\".Народното събрание избра Валери Симеонов за член на Комисията по икономическа политика и туризъм. Това е втората комисия, в която се включва Симеонов след връщането му в парламента. Той е и заместник-председател на Комисията по енергетика. ", "date": "2019.02.27", "title": " Валери Симеонов: НС може да работи без БСП"}
{"url": "http://www.cross.bg/mladite-ezik-igri-1597683.html", "text": "/КРОСС/ 650 млади спортисти от 60 страни, включително от България, ще участват в V-тите Световни игри на младите съотечественици. Игрите ще се проведат в град Ханти-Мансийск от 31 май до 6-ти юни , тази година, младите сънародници ще се състезават в седем популярни спорта: баскетбол 3 х3, мини футбол, волейбол, шах, тенис на маса, художествена гимнастика и плуване. По традиция ще се проведе интелектуална игра . Диалози на руски език, в които участниците ще тестват знанията си за руската култура, литература, история, география и руски език. По време на целия фестивал с младите хора ще работят доброволци на програмата \"Посланици на руския език в света\", които чрез игри, интерактивни класове и майсторски класове ще ги доведат до света на руската култура и език.", "date": "2019.02.27", "title": "650 спортисти ще се включат в V-тите Световни игри на младите съотечественици"}
{"url": "http://www.cross.bg/miliarderi-godina-dolara-1597684.html", "text": "/КРОСС/ Нестабилните фондови пазари, съчетани със силния щатски долар, заличиха през 2018-а година значителна част от благосъстоянието на най-богатото население на света. В резултат на това цели 430 милиардери отпаднаха от световния списък на най-богатите, известен като Hurun Global Rich List, съобщава изданието Barron's online.В осмото годишно издание на Китайският институт Hurun са класирани 2470 милиардери от 67 държави, като тяхното богатство е изчислено към 31-ви януари 2019 година в американски долари. От списъка за 2018-а година отпада рекордния брой от 430 милиардери, като в същото време 201 се присъединяват към клуба на милиардерите.Според Hurun Global Rich List общото богатство на милиардерите в списъка намалява през миналата година с цели 950 млрд. долара (спад с 9% спрямо година по-рано) до 9,6 трлн. долара.\"Лошите резултати на фондовия пазар и поскъпването на долара бяха основните причини за рекорден спад на милиардерите през изминалата година\", заяви Рупърт Хугеверф, основател и водещ изследовател на китайския институт Hurun.Въпреки силния долар и позитивния ефект от намаляването на данъците, САЩ добавиха към списъка едва 13 нови милиардери, докато Китай добави 52 нови милиардери въпреки забавянето на китайската икономика.Сред новите китайски милиардери са Колин Хуан Чжън от социалната компания за електронна търговия PinDuoDuo, която бе регистрирана на борсата NASDAQ през юли 2018-a година, \"китайският крал\" на задушеното месо със зеленчуци Чжан Юн и съпругата му Шу Пин, които станаха най-богатите собственици на ресторанти в света с 8,4 млрд. долара, както и Чжан Имин - притежател на базираната в Пекин компания за интернет технологии ByteDance, която е оценена на 75 млрд. долара.Притежателят на електронния гигант за онлайн търговия Alibaba - Джак Ма обаче продължава да бъде най-богатият китаец в света с 39 млрд. долара, като той е класиран от института Hurun на 22-ро място в глобалния списък, или с четири места по-нагоре спрямо 2017-а година.Начело в списъка с милиардерите остава Джеф Безос от Amazon.com с нетна стойност на богатството в размер на 147 млрд. щатски долара, следван от Бил Гейтс (с 96 млрд. долара) и Уорън Бъфет (с 88 млрд. долара).В списъка на института Hurun влизат общо 658 милиардери от Китай, следвани от 584 милиардера от САЩ и 117 от Германия.На нивото водещи градове начело е Пекин със 103 милиардера, следван от Ню Йорк с 92-ма и Хонконг с 69. ", "date": "2019.02.27", "title": "430 милиардери изпаднаха от световния списък на най-богатите"}
{"url": "http://www.cross.bg/fandukova-metroto-shofyori-1597675.html", "text": "/КРОСС/ По отношение на ремонта на „Граф Игнатиев\" ние връщаме и ще връщаме проекта и неговото изпълнение дотогава, докато не стане както трябва. И санкциите по договора са сериозни и когато им изтече срока по договор, който в случая е 300 дни и като се вземат в предвид спиранията заради климатичните промени, фирмата изпълнител трябва да предаде обекта и той ще бъде приет само, ако е добре изпълнен. Това каза в сутрешния блок на БТВ „Тази сутрин\" Йорданка Фандъкова, кмет на София. Тя добави, че изпълнителят трябва да отстрани всеки установен проблем преди да предаде обекта, защото ако приемателната комисия мине и установи проблеми, просто той няма да бъде приет. 240 хиляди лева на ден е глобата за забавяне на срока, а за качеството е 1,2 милиона лева - това са сериозни средства и те със сигурност респектират строителите, каза още столичният кмет.Йорданка Фандъкова коментира и как върви строителството на третия лъч на метрото.  Тя каза, че се очаква днес метропробиващата машина да излезе от метростанцията при Малък градски театър „Зад канала\". Очаква се около 8 километра ново трасе от метрото да е готово.  Кметът отбеляза, че метрото не се строи и не се очаква тази част от него да бъде завършено специално за предстоящите избори. Няма как метрото да се построи за три месеца. Въпреки това строим много бързо, коментира Фандъкова.По отношение на протеста на шофьорите в Столичния градски транспорт тя коментира, че от десет години се водят много трудни диалози със синдикатите. Преди месец постигнахме съгласие с тях и отделихме 1 млн. лева за увеличение на заплатите на шофьорите. Фандъкова отбеляза, че първия проблем в случая е недостигът на шофьори, което се дължи на много фактори, не само на заплатите, които се дават в сектора. Една от набелязаните мерки е, дружествата да провеждат безплатно обучение на шофьори. Ще се ремонтира също такаедно от общежитията на Столичния градски транспорт, за да могат хора, които не са от София да започнат работа като шофьори и да се настанят там, заяви още столичният кмет. ", "date": "2019.02.27", "title": "Фандъкова: Няма да плащаме за некачествено свършена работа"}
{"url": "http://www.cross.bg/bez-kamioni-nad-tova-mezhdy-asenovgrad-i-bachkovo-1597685.html", "text": "/КРОСС/ Временно е ограничено движението на тежкотоварни автомобили над 12 тона по път II-86 Асеновград - Бачково поради авариен ремонт на портална рамка. Шофьорите да се движат с повишено внимание и съобразена скорост по обходен маршрут по път III-866 Девин - Кричим", "date": "2019.02.27", "title": "Без камиони над 12 това между Асеновград и Бачково"}
{"url": "http://www.cross.bg/damyanov-damyan-otgovornite-1597677.html", "text": "/КРОСС/ „Постфактум установихме, че на държавна горска територия се извършвани нерегламентирани дейности. Направени са временни горски пътища и сондажи. Благодарение на вас и на самата фирма, която пое отговорност, съставихме акт за извършено административно нарушение. Горското стопанство Кресна е освободено. Предстои вече следващият колега да предприеме действия по Кодекса на труда за отговорните служители по ниските стъпала\". Това каза в „Тази сутрин\" по bTV инж. Дамян Дамянов, директор на „Югозападното държавно предприятие\" в коментар за разкритията около обществената поръчка на АМ „Струма\" през Кресненското дефиле.Според Дамянов няма логично обяснение за действията на отговорните институции по случая.Това означава, че те не са си вършили работата така, както го предвиждат съответните им длъжности характеристики, каза още той и отрече върху него да е оказван натиск. ", "date": "2019.02.27", "title": "Инж. Дамян Дамянов за скандала около АМ „Струма”: Няма оказван натиск върху мен"}
{"url": "http://www.cross.bg/tzonkov-bulgariya-narodniyat-1597679.html", "text": "/КРОСС/  \"Преференцията е изключително важна, защото тя дава избор на хората. Тя е израз на най-висша форма на демократичност в изборния процес\", това заяви народният представител от ПГ на \"БСП за България\" Николай Цонков в сутрешния блок на БСТВ.\"За съжаление, през последните 2 години виждаме систематично грубо погазване на парламентаризма и на законите в България. Промените в Изборния кодекс се правят целенасочено в последния момент, като имат за цел чрез тях да се осъществят изборни манипулации\", категоричен бе социалистът. По думите му ГЕРБ знаят, че хората не искат управлението им, все още изпитват страх, заради рекетите, които се случват в страната. \"На всички е ясно, че с машинното гласуване няма как да манипулират вота на българския избирател. Нужно е също да изчистим \"мъртвите души\" от избирателните списъци\", коментира още Цонков. По думите му списъкът, който наброява милион и половин избиратели, обслужва интересите на управляващите. \"За да бъде изчистен от \"мъртвите души\", е нужно да се създаде публичен електронен регистър, с който да се знае къде живее всеки български избирател и къде ще гласува - дали е в България, или не\", изрази мнение Цонков. По думите му двете картини - тази на ГРАО и тази, която НСИ прави всяка година на демографската ситуация в България, не съвпадат. \"Машинното гласуване трябва да обхване всички избирателни секции. Важно е също как се вземат решенията в комисиите, а към момента - вместо с квалифицирано, те се решават с обикновено мнозинство\", констатира народният представител.По повод ситуацията в София, Цонков коментира, че евросредствата се концентрират в централната част на града, а в периферията, където живеят повече хора, остават проблемите с благоустройството, комуникациите, транспортът и екологията. \"Виждаме, че макар да се увеличава бюджетът на София, той не се използва по предназначение\", заключи народният представител.  ", "date": "2019.02.27", "title": "Николай Цонков: Преференцията е важна, защото тя дава избор на хората"}
{"url": "http://www.cross.bg/poveche-sezon-stolichani-1597678.html", "text": "/КРОСС/ Броени дни остават до началото на 13-тия сезон на най-гледания български сериал \"Столичани в повече\". Възможно ли е да се построи магистрала до село Извор и ще успеят ли най-накрая семействата да се помирят. Това са само част от изненадите, подготвени в новия сезон на сериала.„Моят герой решава да развива бизнес със садене на бял развец, поне така казва, ама иска друго да посади,  от което да изкарва повече пари\", разкри Ненчо Илчев.Освен поредната порция смях, до 27 март феновете на \"Столичани в повече\", както и на \"Комиците\", ще имат възможност да се срещнат със своите любими герои в Дом на културата \"Искър\" в квартал Дружба, също и да се  докоснат до реквизита на двете продукции.Руслан Мъйнов обясни, че зрителите ще могат да видят монетата, за която се бореха героите във филма, съкровището и бюста на премиера. ", "date": "2019.02.27", "title": "Броени дни до старта на 13 сезон на \"Столичани в повече\""}
{"url": "http://www.cross.bg/folklor-spektakula-chinari-1597686.html", "text": "/КРОСС/  Тази пролет зала 1 на НДК ще посрещне за първи заедно на сцената си едни от най-успешните частни фолклорни формации и артисти у нас обединени в спектакъла \"ВРЕМЕ ЗА ФОЛКЛОР\". На 15 април в зала 1 на НДК от 19.30 ч. ценителите на българският фоклор ще имат възможност да се насладят в една единствена вечер на майсторските изпълнения на ансамбъл \"Чинари\", \"Мистерията на българските гласове\", Стоян Янкулов - Стунджи и \"101 каба гайди\". Именитите участници ще представят най-добрите си ефектни танци, песни, музика и сола преплетени в 90 минутна истинска фоклорна приказка. В нея ще се включат още и група \"Еtnotix\" и трио \"Булгарина\". Билетите за спектакъла „ВРЕМЕ ЗА ФОЛКЛОР\"  на 15 април в зала 1 на НДК се пускат в продажба от днес, а до 24 март те ще са на промоционални цени. Можете да ги намерите в интернет в системата на Ticketportal.bg и още в Билетен център в НДК, Билетна каса на \"Арена Армеец\", бензиностанции ОМВ, магазини Orange.Във „ВРЕМЕ ЗА ФОЛКЛОР\" ще чуем вълшебните гласове на \"Мистерията на българските гласове\", които миналата година издадоха новият си албум \"BooCheeMish\" с участието на Лиса Джерард и не спират да обикалят Европа и света с концерти по представянето му. Световноизвестният български хор е номиниран няколко пъти и е носител на награда \"Грами\" от 1990 г.  На 15 април в зала 1 на НДК ще видим и великолепните танцьори от ансамбъл \"Чинари\", които през декември 2018 отбелязаха бляскаво 25-тата годишнина от създаването си. Той е първият частен ансамбъл у нас. През годините неговият хореограф, основател и директор - Асен Павлов създава 13 авторски спектакъла, които радват публиката всяка година преди Коледа. Асен Павлов и трупата на \"Чинари\" са удостоени с едни от най-престижните награди у нас за спектаклите си през последните години - ИКАР, \"Кристална лира\", Грамота и почетен знак „Златен век\" - печат на Цар Симеон Велики за принос в развитието на българската култура, \"ЗЛАТНА МУЗА 2018\".Ритъмът на \"ВРЕМЕ ЗА ФОЛКЛОР\" ще усетим със Стоян Янкулов - Стунджи, който не спира да ни изненадва с участието си в различни, интересни проекти. Един от най-изявените ни и талантливи перкусионисти участва в много записи на джаз, поп и етно музика, което съществено е повлияло на уникалният му стил на свирене. Изпълнението на \"Вода\", в дует с Елица Тодорова, достигна 5-то място в Евровизия от 2007 г. Във \"ВРЕМЕ ЗА ФОЛКЛОР\" Стунджи ще има и общо изпълнение с \"Чинари Дръмс\" и \"101 каба гайди\".  И за да е пълна и пъстра  фолклорната картина на спектакъла на сцената ще стъпят именно те - гайдарите от \"101 каба гайди\". Те ще бъдат водени от емблeмaтичният им pъĸoвoдитeл и основател Kocтaдин Илчeв, който е един от най-известните майстори на каба гайда в България. Съставът е с рекорд в \"Книгата на Гинес\" oт май 2012 г., когато 333-ма гайдари на възраст от 6 до 66 години се разписват с невероятно майсторско изпълнение на Народна сюита. ", "date": "2019.02.27", "title": "“ВРЕМЕ ЗА ФОЛКЛОР” събира елита на народната музика в НДК"}
{"url": "http://www.cross.bg/regionalnoto-razvitie-ryse-1597687.html", "text": "/КРОСС/ Заместник-министърът на регионалното развитие и благоустройството Николай Нанков днес ще участва в граждански диалог на тема „Европа в нашия дом\" в гр. Русе. Събитието, което е с фокус към регионалното развитие, ще се проведе от 16 часа в зала 2 на Канев център.", "date": "2019.02.27", "title": "Заместник-министър Нанков ще посети Русе"}
{"url": "http://www.cross.bg/stoiinev-narodnoto-parlamenta-1597688.html", "text": "/КРОСС/ \"Два законопроекта - ето какво ще работи Народното събрание тази седмица по програма\". Това написа във Фейсбук зам.-председателят на ПГ на \"БСП за България\" Драгомир Стойнев. По думите му първият е Законопроект за ратифициране на Споразумение за преглед на многостепенното управление между МРРБ и ОИСР, с вносител Министерски съвет, а вторият - Законопроект за преброяване на земеделските стопанства. \"Не подценявам двата документа, проблемът е, че те са единствените в дневния ред на законодателя. Другото е изслушване на министри и регулярни отчети на няколко институции. Исканията за изслушване са от страна на депутатите от мнозинството\", пише още той. Според него- ще чуем чудесни неща за магистралите, за инвестициите, икономическия растеж и за лекарствената политика. \"Казвам това със съжаление. Като общество и като управленски потенциал загубихме Парламента - най-важния център за правене на политика и реформи, основния инструмент за промяна и напредък, гарант на това, че хората участват и контролират чрез избора си\", казва Стойнев.  Според него огромната празнота в дневния ред не е случайна - това е дневният ред на управлението, което иска да се задържи на власт, а не дневният ред на бизнеса, на иновациите, на образованието, на младите и амбициозни българи или на възрастните, болните и бедните. Той коментира, че този дневен ред не е от вчера - той отдавна се е изключен от реалността, а новото сега е, че се опитва да предреши и изборите чрез нови правила, които да гарантират възпроизвеждане на статуквото. \"Има обаче и още нещо ново - опозицията отказа да легитимира машинациите на ГЕРБ, като участва в дебати, които само симулират демократичен законодателен процес и напусна парламента.  Към нас се отправят призиви- БСП да се върне обратно в Народното събрание. Да, но това може да стане, само ако мнозинството „освободи\" това Народното събрание от партийно-груповата хватка и се откаже от злоупотребите чрез законодателство. Засега парламентаризма трябва да го защитаваме извън парламента\", заключва Драгомир Стойнев.", "date": "2019.02.27", "title": "Драгомир Стойнев: Засега парламентаризма трябва да го защитаваме извън парламента"}
{"url": "http://www.cross.bg/karlovo-tyristicheski-obekta-1597658.html", "text": "/КРОСС/ Старинно Карлово става корица на култовата туристическа книжка „Опознай България ​- 100 национални туристически обекта\". Предложението за това бе отправено към Община Карлово, а администрацията го прие с удовлетворение за усилията, които полага за развитието на комплекса. Новият тираж от 20 000 книжки „100 НТО\" ще бъде отпечатан след броени дни. Те ще бъдат пуснати за продажба в цялата страна, а от април ще се продават и в магазина за сувенири в къща „Бухалов хан\", която е част от туристически комплекс \"Старинно Карлово\".Туристически комплекс „Старинно Карлово\" обединява пет от най-ценните възрожденски къщи в града - \"Райно Попович\", Бухаловия хан, Патевата къща и Патевата мааза и къща \"Белия двор\". Те бяха реставрирани и обособени като туристически атракции по проект на общината, финансиран от ОП \"Регионално развитие\".От ноември 2018 година \"Старинно Карлово\" вече е част от движението „Опознай България - 100 национални туристически обекта\". То е създадено през 1966 г. по инициатива на Българския туристически съюз. Основната му идея е всеки турист да се запознае с най-хубавите и най-свидни за всеки българин планини, природни и исторически забележителности, музеи и паметници.Отличията на движението \"100 национални туристически обекта\" са бронзова, сребърна и златна значка, придружена от грамота. Значките се дават на три етапа. При посещение на 25 обекта се връчва бронзова значка, а при 50 -сребърна. При посещение на стоте обекта се връчва златна значка. Всички носители на значки имат право на участие в ежегодната томбола с предметни награди, екскурзионни летувания, екскурзия в чужбина и др.Преди няколко дни Община Карлово участва в 36-ото издание на Международната туристическа борса \"Ваканция и Спа Експо\" - София. На щанда бяха представени комплекс \"Старинно Карлово\", музеите в общината, празниците на розата и лавандулата. В изложението тази година участваха 380 компании от 25 страни, а посетителите бяха над 20 000. Съпътстващата програма през трите дни беше наситена с презентации, срещи и дискусии, където участниците имаха възможност за обмен на новостите, ползотворни контакти и изграждане на успешни партньорства. ", "date": "2019.02.27", "title": "Карлово става корица на 100-те туристически обекта "}
{"url": "http://www.cross.bg/teatur-odiseii-dramatichen-1597669.html", "text": "/КРОСС/ Днес на сцената на Драматичен театър „Н. О. Масалитинов\" - Пловдив е премиерата на „Одисей\" по Омир. Проектът е част от програмата на Пловдив- Европейска столица на културата 2019. Режисьор на спектакъла е Диана Добрева. Автор на сценария е Александър Секулов. Сценографията и костюмите са на Мира Каланова. Музиката е на Петя Диманова. Хореографията е на Деян Георгиев, за когото този проект е дебютен. „Одисей\" на Драматичен театър-Пловдив е в сътрудничество с Националния театър на Гърция и със специалното участие на музиканта и композитор Янис Пантазис, чието изпълнение на антична арфа ще бъде на живо по време на спектакъла.Константин Еленков, Стилиян Желязков, Добрин Досев, Алексей кожухаров, Ивайло Христов, Симеон Алексиев, Ивана Папазова, Елена Кабасакалова, Маргита Гошева... това са само малка част от актьорския състав - общо 45 човека - който ще бъде на сцената. Ще се включат също и творци от други балкански и средиземноморски страни.За театралния тандем Диана Добрева - Александър Секулов „Одисей\" е четвърти съвместен проект. Двамата са работили заедно по поставянето на „Вълци\" и „Дебелянов и ангелите\" в Драматичен театър - Пловдив и на „Калигула\" в Народния театър „Иван Вазов\". На добър час и попътен вятър от днес на „Одисей\"  в Драматичен театър „Н.О. Масалитинов\" Пловдив!И както самата режисьорка Диана Добрева казва: Нашето море е вътре в нас. И завършва с цитат от Кавафис: „...ни циклопа, ни Посейдон разгневения ще срещнеш, ако ги сам в душата си не носиш, ако душата ти пред теб не ги възправя\"В този „Одисей\" се оглежда европеецът: с всичкия си скепсис, съмнения, копнежи, търсене на себе си, изстрадани, сбъднати и несбъднати светове и любови, и най-сетне- готов да изпълни съдбата си. Как Боговете да бъдат хора, а хората, дори и безсмъртни- могат ли да са Богове? Колко е трудно да си син и баща ? Когато дълго чакаш, как да познаеш този, когото чакаш?о Този Одидей отива далече отвъд митологията, отвъд Времето (което така и така не съществува, но, тихо, да не чуе екипажът ) и ни вкарва в състояние на транс, сякаш собствените ни мисли и възприятия раждат архетипите. На бащите и синовете, любимата жена, пътуващия човек, завръщането, морето, островът.", "date": "2019.02.27", "title": "„Одисей\" на Диана Добрева - една притча за безсмъртния Пловдив и пътуващия човек"}
{"url": "http://www.cross.bg/obvinen-sydzhykgeiit-spestzuda-1597667.html", "text": "/КРОСС/Аферата \"Суджукгейт\" влиза в спесцъда. Пред Темида се изправя бившият депутат от ГЕРБ Живко Мартинов, обвинен за изнудване.Той напусна парламента, след като главният прокурор Сотир Цацаров поиска имунитетът му да бъде свален. Народният представител беше обвинен в самото начало, че е упражнявал натиск с цел определени облаги, сред които и получаване на 4 тона суджуци, ползвайки името на премиера Бойко Борисов. ", "date": "2019.02.27", "title": "Аферата \"Суджукгейт\" влиза в спесцъда"}
{"url": "http://www.cross.bg/dyshi-vlaka-relsite-1597670.html", "text": "/КРОСС/ Трима души загинаха, след като два влака блъснаха кола, излязла на релсите близо до американския мегаполис Ню Йорк.Превозното средство преминало предпазните бариери и било ударено от два влака, преминаващи в противоположни посоки.В единия пътували 100 души, а във втория 800. И трите жертви са били в колата.В болница са настанени девет души, пътували във втория влак, който излязъл от релсите при сблъсъка. Няма опасност за живота им. ", "date": "2019.02.27", "title": "Трима загинали и 9 ранени при катастрофа на влак и кола до Ню Йорк"}
{"url": "http://www.cross.bg/gishetata-na-kat-nyama-da-rabotyat-dnes-sledobed-1597668.html", "text": "/КРОСС/ От 15.00 часа до края на работния ден на 27 февруари, сряда, гишетата „Регистрация и отчет на ППС и собствениците им\" в звената на „Пътна полиция\" в цялата страна няма да предоставят услуги на граждани, съобщава МВР. Причината е извършване на промени, свързани с инсталирането на нов софтуер.Пътна полиция поднася извинения на гражданите за евентуално причинени неудобства. ", "date": "2019.02.27", "title": "Гишетата на КАТ няма да работят днес следобед"}
{"url": "http://www.cross.bg/lynata-poleta-vreme-1597657.html", "text": "/КРОСС/ Израелската космическа сонда \"Берешит\", изстреляна миналата седмица като първи опит на страната да достигне Луната, е претърпяла техническа неизправност по време на полета, предаде Асошиейтед прес.Инженерите от израелската организация с идеална цел \"Спейс Ай Ел\" съобщиха, че компютърната система на сондата неочаквано се е превключила.Това е попречило малкият космически апарат да направи маневра по време на полета към Луната. Кацането на сондата е планирано за 11 април. Екипът заяви, че преглежда данните, за да установи какво се е случило.\"Берешит\" трябва да направи поне шест гравитационни отблъсквания от Земята, преди да се насочи към естествения й спътник. Ако мисията протече успешно, това ще бъде първото кацане на Луната с частно финансиране.Мисията ще бъде голямо постижение за Израел - в стремеж да стане четвъртата държава, изпратила свой апарат на Луната, наред със Съединените щати, Русия и Китай. ", "date": "2019.02.27", "title": "Израелската космическа сонда претърпя технически проблем на път към Луната "}
{"url": "http://www.cross.bg/glava-naselenieto-raiion-1597656.html", "text": "/КРОСС/Северозападният район на България не успява да се измъкне от последното място в класацията по регионален брутен вътрешен продукт на глава от населението в Европейския съюз, измерен в СПС - стандарт на покупателната способност, който премахва разликите в ценовите равнища между страните.Стойността на показателя за 2017 година е на ниво от 31% от средното за общността, все пак ускорявайки се т 29-е процента през 2016 година, сочат данни на Евростат, пише INVESTOR.BG.След него най-зле по покупателна способност се нарежда Северният централен район (34%), делейки си мястото с френския район Майот. Всъщност сред седемте района в ЕС, които са с най-ниска стойност на показателя, пет са български - Южният централен район (35%), Североизточният (39%) и Югоизточният (43%). Единствено Югозападният район в България, към който спада столицата ни, показва малко по-добри данни със стойност на БВП на глава на населението от 79% от средното за съюза.От общо 20 региона с БВП на глава на населението под 50% от средното за ЕС пет са в България, по четири в Гърция и Унгария, три в Полша и по два във Франция и Румъния. По покупателна способност на първо място е централната западна част на Лондон - 626% от средното за ЕС. Следват Люксембург с 253%, Южен район в Ирландия - 220%, Хамбург в Германия - 202% и Брюксел в Белгия - 196%.От общо 21 региона с БВП на глава на населението с над 50% от средното за ЕС пет са в Германия, по два в Ирландия, Австрия, Холандия и Великобритания и по един в Белгия, Чехия, Дания, Франция, Словакия, Полша, Швеция, както и Люксембург.От Евростат все пак отбелязват, че в някои региони БВП на глава от населението може да бъде значително повлиян от потоците хора, които живеят в предградията и околностите на градовете и от които се придвижват до работните си места. Нетният приток от пътуващите в тези региони повишава покупателната способност до нива, които не биха били постигнати само на база жител на населеното място.Данните за регионалния брутен вътрешен продукт на глава от населението в ЕС показват общата икономическа активност в даден регион. Те може да се използват, за да се сравни степента на икономическо развитие на регионите и не измерват разполагаемите доходи на домакинствата, уточняват от Европейската статистическа служба.  ", "date": "2019.02.27", "title": "Българският Северозапад продължава да е на дъното в ЕС по покупателна способност"}
{"url": "http://www.cross.bg/lenta-byrgas-posoka-1597674.html", "text": "/КРОСС/ До 28 февруари т. г. движението от км 160 до км 165 в посока Бургас на АМ \"Тракия\" се осъществява само в изпреварващата лента поради поради ремонт на асфалтовата настилка. Шофьорите да се движат с повишено внимание и съобразена скорост, спазвайки пътната сигнализация.", "date": "2019.02.27", "title": "Ремонт на АМ Тракия праща движението само в едната лента в посока Бургас"}
{"url": "http://www.cross.bg/sestra-nalaga-sestri-1597671.html", "text": "/КРОСС/ Нашият протест в крайна сметка е за това да работим при по-добри условия и с едно адекватно заплащане. Хубаво е колежките да не се налага да работят на няколко места, а на едно, защото това води до стрес и изтощение.  Това каза в сутрешния блок на БТВ „Тази сутрин\" Веселина Ганчева, главна сестра в една от софийските болници.Друга от медицинските сестри отбеляза, че се налага да работят извънредно, за да си докарат повече пари над заплатата. Тя добави, че за съжаление напоследък работодателите са започнали да не заплащат извънредния труд. Това очевидно е някаква държавна политика и по този начин ни орязват от доходите, които успяваме да изкараме над мизерните ни иначе заплати, каза още медицинската сестра.Друга медицинска сестра даде пример как понякога след целодневно дежурство, се налага сестри да отиват на нощно в други болници и запита дали такава сестра е полезна на първо място на пациентите, и на второ място на себе си и на пациентите.Веселина Ганчева, че със сигурност също така вече е факт  криза с работната ръка в сектора. ", "date": "2019.02.27", "title": "Медицинските сестри излизат на национален протест на 1 март"}
{"url": "http://www.cross.bg/godini-poslednite-stranata-1597673.html", "text": "/КРОСС/ Министерството на регионалното развитие и благоустройството е инвестирало над 75 млн. лв. във ВиК инфраструктурата през последните 4 години. За същия период над 332 млн. лв. са реинвестираните от самите ВиК оператори средства, събрани от техните абонати и вложени обратно за подобряване на системите. Данните за обема на инвестициите по отделните региони в страната за периода 2015 г. - 2018 г. бяха предоставени на народни представители в отговор на техни въпроси към министър Петя Аврамова.До края на 2020 г. предстои в сектора да бъдат инвестирани нови 1,3 млрд. лв. през оперативна програма \"Околна среда 2014-2020\" за изграждане на пречиствателни станции за питейни и отпадъчни води, за реконструкция на съществуващи и построяване на нови водопроводи и съоръжения. Обектите и подобектите са над 350 и са определени след изготвяне на регионални прединвестиционни проучвания. „ВиК\" ООД - гр. Русе вече подаде предсрочно първото проектно предложение за финансиране по оперативната програма. Крайният срок за представяне на проекти в Министерството на околната среда и водите е 23 април 2019 г.По оперативна програма „Околна среда 2007 - 2013\" бяха построени 51 пречиствателни станции и над 2500 км ВиК мрежа.Данните показват, че за първи път в последните години ВиК отрасълът е изведен до един от основните приоритети в страната, след като в продължение на близо 30 г. преди това в него не са правени никакви инвестиции, освен за аварийни ремонти. Водопроводните и канализационните мрежи на територията на страната са с дължина над 90 000 км., като за привеждането им в добро експлоатационно състояние е необходим огромен финансов ресурс. За сравнение - републиканската пътна мрежа в България, която се поддържа от Агенция „Пътна инфраструктура\", е с дължина около 20 000 км.За разлика от останалите икономически субекти, възвръщаемостта във ВиК сектора поради социалното му значимост е ограничена. Всички дружества, предоставящи ВиК услуги на съответните територии функционират в условията на регулиран пазар. Това означава, че крайната цена на услугата не се диктува от обичайните търговски условия, а се определя административно от Комисията по енергийно и водно регулиране съгласно разпоредбите на Закона за регулиране на водоснабдителните и канализационните услуги. Горните граници на цените са формално ограничени от нормативно определената социална поносимост, но на практика размерите се съобразяват с още по-ниската обществена търпимост. Затова ВиК дружества не са свободни в пазарното си поведение и те не могат да определят цената на услугите самостоятелно, а самата цена не е обвързана с размера на необходимите инвестиции. ВиК дружествата могат да разчитат единствено на приходи, които са предварително ограничени от установените цени. Възможностите за реализиране на по-висока печалба се свеждат до два начина: чрез намаляване на загубите и чрез намаляване на разходите за външни услуги. От своя страна оптимизирането на процеса чрез намаляването на загубите е свързано именно с инвестиции, каквито се правят в последните години, но все още недостатъчно. В условията на законоустановено определяне на горна граница на цени, съобразени с определена норма на търпимост и липса на алтернативен финансов ресурс, те не могат да разчитат на достатъчна капитализация, за да осигурят устойчив инвестиционен процес в нужния обем.За да може да бъде привлечено европейско финансиране, в отрасъла беше реализирана една от най-мащабните реформи в страната за последните години. Нейната основна цел е да се постигне съответствие с европейските директиви в областта на питейните и отпадъчните води, ВиК инфраструктурата да е публична собственост на държавата и общините, да се повиши ефективността при предоставяне на ВиК услугите и поддържането на системите, като се запази социална поносимост на цените. Това определи и приемането на подхода на хибридно финансиране - привличане на различни източници за инвестиране във ВиК отрасъла. В момента той се финансира със средства от държавния и общинските бюджети, от оперативни програми на Европейския съюз, от ПУДООС, от ВиК дружествата, както и заем от Световната банка. Той е в размер на малко над 130 млн. лв. и е насочен за изграждане на два язовира за питейна вода - „Пловдивци\" и „Луда Яна\", както и за рехабилитация на стената на аз. „Студена\". Строителството на язовири за питейни води се случва за първи път от близо 25 години насам. ", "date": "2019.02.27", "title": "МРРБ е инвестирало над 75 млн. лв. във ВиК инфраструктура за 4 г."}
{"url": "http://www.cross.bg/vestnik-izdanieto-ytochnyava-1597654.html", "text": "/КРОСС/\"Болни плащат сами за хемодиализа\", съобщава на първата си страница вестник. Изданието уточнява, че в Ловеч липсват поддържащите лекарства и пациентите се налага сами да си ги купуват. През януари те получили последните дози медикаменти за поддържане на хемоглобина, но в намален обем, за да има за всички. От началото на февруари двата задължителни медикамента липсват, защото договорът със Здравната каса още не е подписан. Около 7 млн. лева са задълженията на ловешката болница към доставчици на лекарства, което обяснява и липсата на фирми при обявените обществени процедури, допълва \"Дума\".\"Лекарят е табу за половината българи\", съобщава вестник . Изданието обяснява, че за 52% от хората не са посетили нито веднъж личния си лекар в рамките на 12 месеца. Един или два пъти на преглед са били 22 на сто от населението. За сравнение, средно процентът на хората в ЕС, които не са посетили джипито си за 1 година, са 38, отбелязва \"Труд\".\"Всяко второ дете, което чака за осиновяване, е с увреждане\". Това сочат данните на Агенцията за социално подпомагане, предоставени от . Вестникът уточнява, че общо в регистъра за осиновяване са вписани 1942 деца, като 964 от тях страдат от някакъв вид заболяване.  За година броят на малките инвалиди, търсещи мама и татко, е намалял с 83. Същевременно за същия период кандидат-осиновителите са се увеличили с 22-ма, като в края на 2018 г. броят им е 1508, отбелязва \"Монитор\".\"Премиерът заплаши и петролния бизнес с арести\", пише вестник. Изданието посочва, че Бойко Борисов е дал ултиматум на петролния бизнес да се изсветли, защото в противен случай ще последват арести, както се е случило с предприемачи от тютюневия и алкохолния бранш. Това стана по време на представянето на традиционното проучване за контрабандата на цигари у нас.Според изследването, правено на базата на преброяване на изхвърлените кутии без бандерол в няколко български града, контрабандата на цигари е достигнала рекордно ниско ниво от 4.4% през последното тримесечие на 2018 г. По този показател България била отличник сред останалите страни от ЕС, допълва \"Сега\".\"Отнемат разрешителни за оръжие за превишена скорост\", информира вестник  Акцията на МВР в страната е в ход от средата на януари. Всички полицейски управления са задължени да извадят от масивите си без изключения притежателите на огнестрелно оръжие и да проверят дали в последните 3 години са им налагани административни наказания. Ако се докаже, че актовете са три или повече, се стартира процедура по отнемане на разрешителното, уточнява \"24 часа\". ", "date": "2019.02.27", "title": "Преглед на вестниците на 27 февруари"}
{"url": "http://www.cross.bg/mart-temperatyrite-gradysa-1597664.html", "text": "/КРОСС/Най-ниските температури през март у нас ще бъдат между минус 8 и минус 3 градуса, а най-високите - между 20 и 25 градуса. Това съобщи Красимир Стоев - синоптик от Сектора \"Метеорологични прогнози\" в Националния институт по метеорология и хидрология.По думите му през март се очаква средната месечна температура да бъде около и над нормата, която в Северна България и по високите полета е между 5 и 7 градуса, по Черноморието и в Южна България - между 6 и 9 градуса, а в планините - между минус 8 и минус 3 градуса. Месечната сума на валежите ще бъде около нормата, която в равнините е между 40 и 60 литра на квадратен метър, в планините - между 60 и 90 литра на квадратен метър.През март динамиката на атмосферните процеси ще бъде повишена и времето ще е променливо, с чести промени на температурите и фазата на валежите.През първото десетдневие от месеца, въпреки честите промени,температурите ще бъдат по-високи от обичайните. Месецът ще започне с предимно слънчево и топло време с максимални температури между 13 и 18 градуса. На 2-3 март през страната ще премине атмосферно смущение и на места ще превали дъжд и сняг, но съществени валежи не се очакват.Температурите временно ще се понижат. Към 4-5 март преносът на въздушни маси ще е от юг-югозапад и температурите бързо ще се повишат. Към 6-8 март се очаква отново да премине атмосферно смущение, при което ще има валежи и понижение на температурите. В края на първото десетдневие температурите отново ще се повишат.В началото на второто десетдневие температурите ще се понижат и до края на периода ще бъдат близки до нормалните. Времето ще се задържи динамично, с условия за валежи около 11-12 март и към 15-17 март, като при преминаването на студените атмосферни фронтове в Северна и Западна България дъждът ще преминава в сняг. И през третото десетдневие на март времето ще запази динамичния си характер. Температурите ще бъдат близки до обичайните, като ще се понижават след преминаването на атмосферните смущения. Най-голяма вероятност за валежи има в периода 22-25 март и в края на месеца.През март се осъществява преходът от зимата към пролетта. Увеличението на продължителността на деня и слънчевото греене водят до чувствително повишение на температурите, а мъглите са рядко явление. Според климатичната справка на НИМХ през март средно в равнините 3-4 дни вали сняг. Март е характерен с големи аномалии и с резки промени на времето.В някои години нахлуванията на арктичен въздух са толкова интензивни, че температурите са типично зимни, със снеговалежи. Друг път времето е типично пролетно, а при нахлувания на тропичен въздух температурите стават почти летни - около и над 30 градуса.Според астрономическата справка в началото на март слънцето изгрява в 7 часа и 3 минути, и залязва в 18 часа и 16 минути. Продължителността на деня е 11 часа и 13 минути. В края на месеца слънцето изгрява в 7 часа и 12 минути, и залязва в 19 часа и 51 минути. Продължителността на деня вече е 12 часа и 39 минути.Фазите на луната през март са: на 6 март - новолуние, на 14 - първа четвърт, на 21 - пълнолуние, на 28 март - последна четвърт.Началото на астрономическата пролет у нас настъпва на 20 март в 23 часа и 58 минути. ", "date": "2019.02.27", "title": " Очакват ни до 25 градуса през март"}
{"url": "http://www.cross.bg/polov-seksyalno-ychenitzite-1597663.html", "text": "/КРОСС/ Брошури за сексуално ограмотяване на учениците предизвикаха скандал между институциите. Проблемът е, че на снимката, която е приложена към болестите, предавани по полов път, са двама млади мъже. Брошурите са издадени от здравното министерство и са разпространени от РЗИ-Ямбол. Образователното министерство обаче забранява да стигнат до учениците.Въпреки забраната брошурата стига до ученици на 14 и 15 годишна възраст. Брошурата се нарича „Любов без последствия\". Тя е богато илюстрирана и е предназначена за сексуално възпитание на учениците. Едно от училищата, в които са раздадени тези брошури е Езиковата гимназия в Ямбол. Директорът на гимназията обяснява, че осмокласниците са се запознали с рисковите заболявания, предавани по полов път на лекция. Той уточни, че самите брошури са били получени в началото на декември, между 5 и 10 декември, поради това, че на класните ръководители е трябвало да има беседа, на която е бил поканен представител на РЗИ. Представителят на здравната инспекция е била д-р Русева, която е изнесла беседа - Болести предавани по полов път.При разговора с директора на РЗИ-Ямбол стана ясно, че именно представителя на инспекцията д-р Русева е била тази, която е раздавала от въпросните брошури. Лекарката коментира, че според нея няма нищо скандално в брошурите. ", "date": "2019.02.27", "title": "Брошури за сексуално ограмотяване скандализираха институциите"}
{"url": "http://www.cross.bg/kyoveshi-evrodepytati-glaven-1597660.html", "text": "/КРОСС/ Комисията по граждански свободи, правосъдие и вътрешни работи на Европейския парламент ще гласува днес номинациите за главен прокурор на Европейския съюз. Бившата ръководителка на румънското антикорупционно обвинение Лаура Кьовеши е фаворитът за новосъздадения пост след вчерашното изслушване в комисията по бюджетен контрол.При вота в комисията Кьовеши е получила 12 гласа. Втори е французинът Жан-Франсоа Бонер с 11, а германецът Андрес Ритер е получил едва един глас. При изслушването си Лаура Кьовеши заяви, че в страната ѝ има опит да се посегне на независимостта на прокуратурата:\"През цялото време в цялата си дейност бях независима и спазвах законодателството. Резултатите ми говорят за мен. В работата ни с колегите разследвахме членове на всички партии, а не само на една. Разследвахме и богати хора с влиятелни позиции и това беше, защото бяхме независими. Много е важно да кажа, че независимостта беше гарантирана от закона. В момента обаче има опити тя да се ограничи. За да се разследва корупцията по високите етажи на властта или измамите с еврофондове, е много важно да има независимост\".Единствено Кьовеши от всички кандидати получи аплодисменти.Същевременно ѝ бяха отправени доста остри реплики и въпроси от румънски евродепутати, някои съпроводени с тропане по банките. Един от тях я попита получавала ли е награда от ЦРУ, на което тя отговори, че има награда от \"Сикрит сървис\" за защитаване на фискалната сигурност, борбата срещу фалшификацията на долари и киберпрестъпленията. Кьовеши добави, че не е получавала американско гражданство за това. Други евродепутати обаче заявиха, че не вярват на нито една дума от негативната кампания срещу нея и я поздравиха за проявения кураж. ", "date": "2019.02.27", "title": "Комисия на ЕП изслушва кандидатите за главен прокурор"}
{"url": "http://www.cross.bg/zatvor-godini-stoyanov-1597653.html", "text": "/КРОСС/Московският окръжен военен съд осъди на 22 години затвор при строг режим бившия началник на отдел на оперативното управление на Центъра за информационна сигурност на Федералната служба за сигурност (ФСС) Сергей Михайлов и на 14 години затвор началника на отдела за компютърни инциденти на \"Лабораторията на Касперски\" Руслан Стоянов по чл.275 на НК на Русия - \"Държавна измяна\", предадоха ТАСС и Ройтерс.С решение на съда на подсъдимите бе наложена глоба. На Михайлов в размер на 400 000 рубли, а на Стоянов - 150 000 рубли. Освен това те са лишени от звания и държавни награди.Съдът огласи само окончателните присъди, защото наказателното дело протичаше при закрити врата.Двамата бяха признати за виновни в предаване на секретна информация на чужда държава. Според следователите обвиняемите са предавали на САЩ сведения, представляващи държавна тайна. За ареста им се разбра през януари 2017 г. ", "date": "2019.02.27", "title": "22 години затвор за руски киберспециалисти, обвинени в държавна измяна"}
{"url": "http://www.cross.bg/transport-shofyorite-tryd-1597661.html", "text": "/КРОСС/ Шофьорите в градския транспорт в София - на символичен протест.  Причината - недоволство от условията им на труд. Те ще се съберат пред Столичната община по обяд, за внесат подписката с исканията си в Общинския съвет.Сред тях са ограничаване на извънредния труд, освобождаване на бус лентите от нарушители и увеличение на заплатите. Обсъжда се и искане за спиране на нощния транспорт. Кметът Йорданка Фандъкова вече заяви, че е отворена за среща с всеки от тях и напомни, че само преди месец заплатите в бранша са увеличени с 10 процента. ", "date": "2019.02.27", "title": " Шофьорите от градския транспорт в София на символичен протест"}
{"url": "http://www.cross.bg/borisov-iioncheva-instantziya-1597662.html", "text": "/КРОСС/Елена Йончева и Бойко Борисов един срещу друг в съда. Червената депутатка съди премиера за обида като на първа инстанция съдът постанови 5000 лева глоба за Борисов и партия ГЕРБ.Делото вече е на втора инстанция, а причината са  две изказвания на Борисов в предизборната кампания от 2016 г., в които той казва, че правителството на ГЕРБ е било принудено да плаща милиони за журналистическите интервю на Йончева. ", "date": "2019.02.27", "title": " Елена Йончева и Бойко Борисов един срещу друг в съда"}
{"url": "http://www.cross.bg/koreya-severna-shtati-1597665.html", "text": "/КРОСС/ В сряда следобед българско време предстои срещата между Доналд Тръмп и Ким Чен-ун. Лидерите на Съединените щати и Северна Корея ще се срещнат на 7-я етаж на луксозен хотел във виетнамската столица Ханой. Въпреки големия интерес, който предизвикват разговорите между твърдите противници, не е ясно какви конкретни резултати може да се очакват.Първата, историческа срещa през месец юни завърши с общо звучаща декларация, която не доведе до практически действия. Северна Корея иска отмяна на икономическите санкции срещу страната. Съединените щати искат пълно премахване на ядрените оръжия на режима и пълен достъп на инспектори, които да проверят това. И двете искания са далече от практическа реализация. ", "date": "2019.02.27", "title": "Лидерите на САЩ и Северна Корея ще преговарят в Ханой"}
{"url": "http://www.cross.bg/izbiratelni-bulgari-ombydsmanut-1597655.html", "text": "/КРОСС/ Омбудсманът Мая Манолова ще се срещне с български граждани от чужбина в сградата на институцията /гр. София, ул. „Георг Вашингтон\" № 22/. По време на дискусията ще бъде осъществена и видео връзка с наши сънародници зад граница.Изслушването е провокирано от петиция, подписана от над 150 българи от цял свят, членове на избирателни секции, които потърсиха съдействие от Мая Манолова да защити техните избирателни права.Те настояват да продължи без прекъсване поетапното въвеждане на електронно дистанционно гласуване чрез разработване на пилотна система и провеждане на експерименти на реални избори, но с необвързващ резултат, още през 2019 г. Според тях за целта е важно да бъдат използвани модерни, практични и с висока степен на сигурност технологични решения, приложими за българските условия и лесно достъпни за избирателите. Българите, подписали петицията, са обезпокоени и от факта, че неясният статут на Великобритания, породен от Брекзит, ще засегне вече придобити и упражнявани права, като ги лиши от възможността да гласуват на предстоящите евроизбори. В действащия Изборен кодекс е регламентирано изискване за уседналост през последните три месеца в България или друга държава-членка на ЕС. Освен това в страните, които не са членки на ЕС, не могат да бъдат откривани избирателни секции извън дипломатическите и консулски представителства.", "date": "2019.02.27", "title": "Омбудсманът ще се срещне с българи в чужбина чрез видеовръзка "}
{"url": "http://www.cross.bg/nova-byrgas-klienti-1597666.html", "text": "/КРОСС/Ще остане ли в ареста банкерката, присвоила близо половин милион лева от свои клиенти в Нова Загора. Това ще решават апелативните магистрати в Бургас.Преди седмица 29-годишната чинвничка беше задържана по обвинение, че в периода 2018 г. - 2019 г. е теглила неправомерно пари от сметки на клиенти и на банката. ", "date": "2019.02.27", "title": "Апелативните съдии в Бургас решават бъдещето на банкерката от Нова Загора"}
{"url": "http://www.cross.bg/stara-zagora-sredstva-1597651.html", "text": "/КРОСС/В Стара Загора, Казанлък, Чирпан и Раднево ще бъдат вложени 99 млн. лв. за модернизация на ВиК мрежата. Средствата са по Оперативна програма „Околна среда 2014-2020 г.\". ВиК дружеството подготвя формуляра си за кандидатстване, който ще бъде подаден в МОСВ. Това каза днес в Стара Загора министърът на регионалното развитие и благоустройството Петя Аврамова. Там тя участва в дискусията „Европа  в нашия дом\".Министърът подчерта значението на европейската солидарност за подобряване на водната, пътната, образователната и социалната инфраструктура в страната. Благодарение на нея у нас се реализират големи проекти, които променят живота на хората в цели региони на страната. Такъв проект е изграждането на АМ\"Тракия\",  което се отрази благотворно на цяла Южна България, включително на старозагорска област.В момента с европейски средства се строи АМ „Струма\". От магистралата са готови 69 км, сега предстои изграждане на най-тежкия участък - през Кресненското дефиле. Безвъзмездната финансова помощ, която страната ни ще получи от ЕС за строителството на участъците от Благоевград до Сандански, възлиза на близо 1,2 млрд. лв. През миналия програмен период с европейски средства в размер на 538 млн. лв. бе финансирано строителството на отсечките от магистралата от Долна Диканя до Благоевград и от Сандански до Кулата.В подобряване на пътната мрежа се влагат значителни средства и от държавния бюджет. АМ „Хемус\" е приоритет на правителството, защото ще даде тласък за икономическото развитие не Северна България. С национално финансиране ще се изгражда и пътят Видин - Ботевград, с който са свързани надеждите за възраждане на Северозападна България. Паралелно с това в страната се извършва рехабилитация на 517 км републикански пътища, като близо 250 км от тях на стойност 230 млн. лв. се работят по ОПРР 2014-2020. Това са второкласни и третокласни пътища в различни области, които са важни не само за живота на хората по места, но и за всички български граждани.Министър Аврамова посочи, че на територията на област Стара Загора за подобряване на пътната инфраструктура са инвестирани 11 млн. лв. от бюджета и още 41,7 млн. лв. от Оперативна програма „Региони в растеж\" 2014-2020.  В момента с пари по ОПРР се модернизират 30 км от второкласния път Стара Загора - Раднево, който свързва двете общини с магистрала „Тракия\". Рехабилитира се и второкласният път Чирпан - Симеоновград, който не е ремонтиран от 40 години, но е алтернативен маршрут на автомагистрала „Марица\" и на пътя Поповица - Хасково. Сега се полага нова асфалтова настилка, слагат се ограничителни системи. Така хората ще могат да пътуват бързо, удобно и сигурно.  През тази година ще се проведат всички необходими процедури за актуализация на техническия проект за разширяване на пътя от АМ „Тракия\" до Стара Загора, който е от преди 12 години и предвижда изграждане на две допълнителни ленти. Така новият проект ще отговаря на всички съвременни изисквания за пътно проектиране, а и ще е ясна цялата стойност. Извършват се и всички административни дейности, свързани с изграждането на тунела под Шипка, който е сред приоритетите на правителството. Изготвен е разширен идеен проект за съоръжението, което ще бъде с две ленти за движение и аварийна галерия. Индикативната стойност е около 520 млн. лв. Има два варианта за строителството му. Единият е чрез публично-частно партньорство или концесия, а другият е да се финансира със средства от бюджета. „Все още нямаме одобрен вариант, преговорите продължават, като имаме и заявен интерес за концесия на тунела и магистралата Русе-Велико Търново от китайска компания\", посочи Аврамова. В момента се извършва съгласуване на парцеларния план, касаещ изграждането на западния обходен път на Казанлък, който да поеме трафика от южната страна на съоръжението. Със съвместно финансиране между АПИ и община Казанлък ще се ремонтира и надлез „Арсенал\", по който минават 12 000 души, работещи във военно-промишления завод.С европейски средства се облагородява градската среда, подобрява се транспортът, санират се училища и детски градини в област Стара Загора, коментира още министърът. По ОПРР 2014-2020 са сключени 22 договора за общо 119 млн. лв. на територията на областта. Първият завършен обект е реконструираната Професионалната гимназия по енергетика и електротехника в Община Гълъбово, където днес учениците получават своите професионални умения в приятна и комфортна среда. В Стара Загора се модернизира и градският транспорт. Предвижда се въвеждане на автоматизирана система за таксуване, което е удобство за гражданите. Проектът включва и купуване на нови превозни средства. Нови автобуси ще има и в Казанлък. За удобство на гражданите се въвежда информационна система за градския транспорт, обновяват се 23 спирки. Министър Аврамова призова общините за максимална мобилизация при изпълнение на проектите, които навлизат в решителна фаза. Желанието е финансирането през новия програмен период да бъде насочено приоритетно към развитието на регионите, така че проектите да не решават проблемите само на една община, а да водят до икономически растеж.  ", "date": "2019.02.27", "title": "МРРБ влага 99 млн. лв. за модернизация на ВиК мрежата  в Старозагорско"}
{"url": "http://www.cross.bg/zavurshva-bulgariya-purvata-1597645.html", "text": "КРОСС/ 1531 г. - Осем немски князе и 11 града сформират Лига в защита на учението на Мартин Лутер.1551 г. - Иван Грозни открива Стоглавия събор, ограничаващ правата на духовенството.1599 г. - Джордано Бруно е преместен от Венеция в съда в Рим.1687 г. - Управляващият Япония Цунаеши забранява на поданиците си консумацията на риба, стриди и птици.1795 г. - Правителството на Франция обявява временно затваряне на театрите.1814 г. - Състои се премиерата на 8-ата симфония на Бетховен.1825 г. - Публикувана е първата глава на „Евгений Онегин\" на Александър Пушкин.1854 г. - В състояние на умопомрачение немският композитор Роберт Шуман извършва неуспешен опит за самоубийство.1870 г. - Със султански ферман е учредена Българската екзархия, възприета от властта за официален представител на българския народ в Османската империя.1879 г. - Изработен е мемоар на Учредителното събрание против Берлинския договор изпратен до Великите сили.1882 г. - В Русия за първи път е разрешено използването на телефоните от частни лица.1890 г. - Дадена е амнистия за престъпления на чиновниците между 9 август 1886 г. и 2 август 1887 г.1897 г. - В Русе се състои първата кинопрожекция у нас, наблюдавана от 200 зрители.1900 г. - Във Обединеното кралство е създадена Лейбъристката партия.1900 г. - Създаден е футболният клуб „Байерн\" (Мюнхен).1904 г. - Създаден е футболният клуб „Бенфика\" (Лисабон).1907 г. - След убийството на Димитър Петков е съставен нов кабинет на Народнолибералната партия начело с Димитър Станчов.1917 г. - Жените в провинцията Онтарио (Канада) получават право на глас в местните избори.1921 г. - В София пристига Междусъюзническата контролна комисия в състав: граф Шеризе от Франция, Колвин от Великобритания и принц Боргезе от Италия. За български комисар към комисията е назначен Райко Даскалов с помощници Михаил Савов, Никола Стоянов и Крум Попов.1922 г. - Върховният съд на САЩ единодушно приема 19-та поправка в конституцията, гарантираща избирателни права на жените.1932 г. - Английският физик сър Джеймс Чадуик открива неутрона.1933 г. - Япония обявява, че напуска Обществото на народите.1933 г. - В Германия е подпалена сградата на Райхстага.1934 г. - Арестуваните за пожара в Райхстага българи са екстрадирани в СССР.1934 г. - Георги Димитров, Благой Попов и Васил Танев, съдени в Лайпцигския процес, са освободени от затвора Моабит.1936 г. - Под натиска на властите съюзът „Добруджа\" се саморазпуска, но местните дружества продължават да съществуват и Софийското дружество поема ръководните функции от май същата година.1945 г. - В България със закон е въведена Правописна реформа.1946 г. - Открит е университетът „Кирил Славянобългарски\" във Варна.1951 г. - В САЩ е ратифицирана 22-та поправка към конституцията, която официално ограничава броя на президентските мандати до два.1967 г. - Излиза запис на първата песен на групата Пинк Флойд.1967 г. - Доминика придобива независимост от Обединеното кралство.1969 г. - Подписано е споразумение между правителствата на България, СССР, ГДР, Полша, Румъния, Монголия, Унгария и Чехословакия за създаване на Международен център за научна и техническа информация.1981 г. - Завършва 10-дневното посещение на председателя на Комитета за култура Людмила Живкова в Индия.1982 г. - Завършва тридневното официално посещение в България на държавния глава на Турция - генерал Кенан Еврен.1997 г. - Списание „Нейчър\" публикува съобщение за успешното клониране на овца.1997 г. - В Ирландия се разрешават разводите.2000 г. - Завършва Единадесетата конференция на СДС.2000 г. - Завършва Шестнадесетият конгрес на Демократическата партия, който трябва да избере нов лидер след смъртта на Стефан Савов. Председател става Александър Праматарски.2001 г. - НИС на СДС взема решение да изключи от СДС бившия главен секретар Христо Бисеров и члена на НИС Йордан Цонев за нарушаване на три члена на устава.2010 г. - В Чили, в 6:53 часа по Гринуич, се случва катастрофално земетресение с магнитуд 8,8 по скалата на Рихтер.  ", "date": "2019.02.27", "title": " 27 февруари  в историята"}
{"url": "http://www.cross.bg/tema-godini-sofiya-1597646.html", "text": "/КРОСС/Тема:  Образователни идеи - министър Красимир Вълчев;Тема:  Ремонт на изборните правила - каква е волята на ВОЛЯ;Тема:  Възможно ли е Световно по футбол на Балканите - коментар на Валентин Михов;Тема:  Втора среща между президентите на САЩ и Северна Корея - ще направят ли нова сензация Доналд Тръмп и Ким Чен-Ун?Тема: Депутатски командировки - депутати в Австрия; колко струва командировката и как народните представители помогнаха на българския туризъм?Тема: Строежът на „Струма\" - докъде стигнаха разследванията за сондажите по новото трасе на магистралата - директорът на югозападното държавно предприятие   - инж. Дамян ДамяновТема: Питай кмета - гост кметът на София Йорданка Фандъкова - за предстоящите рамонти, мръсния въздух и новите правила за прием в детските градиниТема: Сигнал за насилие - имало ли е сексуално насилие и тормоз на дете в приемно семейство в Ямбол - какво показа проверката на Агенцията за социално подпомагане след репортаж на БТВТема: Кои български звезди приеха предизвикателството за участие във формата „Смени жената\"- в студиот опродуцентите Иван и АндрейТема:  Как 4-дневна екскурзия до Италия се оказа 5-дневно ходене по мъките?Тема:  Защо КАТ вече няма да спира камионите по магистралите? За контрола и трафика по празниците - гостува шефът на \"Пътна полиция\" комисар Росен Рапчев.Тема:  Само по NOVA - проговарят лекарите, обвинени за измами с ТЕЛК.Тема:  Агресия от психично болна жена в Русе и скандал между лекари заради пациент в София. Буксува ли системата за психиатрична грижа?Тема:  Вълна от съпричастност за семейството с изгорялата къща. На живо - кой им предложи жилище, в което да се настанят?Тема:  Първа по шах в света. Българка оглави световната ранглиста за момичета до 16 години.Тема:  След скандала на Нова година - кои са новите наематели на заслона на \"Черни връх\"?Тема:  Кадър за световна награда. Българска фотография победи сред творби от 200 държави.Тема:  17 години пълен брак в радиоефира. Симо и Богдана от БГ Радио посрещат Румен Бахов на рождения ден на \"Стартер\". ", "date": "2019.02.27", "title": "Теми и гости в сутрешните блокове на телевизиите"}
{"url": "http://www.cross.bg/izpulnitelniya-sofiya-direktor-1597649.html", "text": "/КРОСС/ Омбудсманът Мая Манолова осъди „Топлофикация София\" ЕАД за отказа на изпълнителния директор на дружеството да предостави информация по ЗДОИ. Съдебната  сага на омбудсмана с „Топлофикация София\" продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева чрез започнати дела срещу 21 хиляди столичани. В тези производства дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство.С Решение № 1149 от 25 февруари 2019 г. Административен съд София -град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана. Решението е окончателно и не подлежи на обжалване. (Решението на съда тук)През 2018 г. съдът отмени „мълчаливия отказ\" на изпълнителния директор на „Топлофикация София\" ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация.", "date": "2019.02.27", "title": "Омбудсманът Мая Манолова осъди „Топлофикация София“"}
{"url": "http://www.cross.bg/iskash-optimist-stanesh-1597647.html", "text": "/КРОСС/  Ако искаш да станеш оптимист и да разбереш живота, то престани да вярваш на това, което говорят и пишат, а сам си наблюдавай и вниквай.Антон Павлович Чехов. ", "date": "2019.02.27", "title": " Ако искаш да станеш оптимист"}
{"url": "http://www.cross.bg/prokopiii-ikonite-ikoni-1597644.html", "text": "/КРОСС/ Житие на св. преподобни Прокопий Декаполит и преподобни Василий сподвижник ПрокопиевПреподобни Прокопий бил от Десетоградие (Декаполис), около Галилейско море (Палестина), поради което бил наречен Декаполит. От младост той се отдал на постнически и други подвижнически трудове, чрез които сърцето се очиства и духът се издига към Бога.Когато настанало гонение против иконите от страна на император Лъв Исаврянин (717-741 г.)Речник Прокопий се вдигнал в защита на иконите, като доказвал, че иконопочитанието не е идолопоклонство, понеже християните знаят, че кланяйки се пред иконите, те не се кланят на мъртва материя, а на живите светци, които са изобразени на иконите. Поради това Прокопий зверски бил мъчен, бит и с желязо стърган.Когато след смъртта на Лъв Исаврянин иконите били поставени отново в църквите, Прокопий се върнал в своя манастир, където прекарал останалите си дни в мир. В дълбока старост той се преселил в небесното царство, където съзерцава ангелите и светците, чиито ликове почитал на земята.Заедно със свети Прокопий се подвизавал с духовен подвиг и страдал ученикът му Василий, чиято памет се празнува на 28 февруари.В памет на преподобния наш отец Прокопий Декаполит, изповедникДекаполитската страна, получила названието си от десетте града, разположени в нея, се намира при Галилейско море; свети евангелист Марк споменава за нея, като казва: \"Иисус отиде към Галилейско море през пределите на Десетоградие\"*. От тази страна бил родом и преподобният Прокопий изповедник. Опитен в монашеските подвизи, изпитан в строгото постничество, украсен с душевна чистота, той бил славен сред подвижниците.В това време настъпили тежките времена на иконоборческата ерес; неин първи подбудител бил беззаконният гръцки цар Лъв ИсаврянинРечник*, който несправедливо наричал светите икони идоли, а покланящите им се - идолопоклонници. Той убил мнозина невинни православни, предал на проклятие всички предишни правоверни царе, светители и християни за това, че почитали светите икони, с което заслужил проклятие от всички.Тогава непоколебимият стълб на православието и крепкият защитник на православната вяра, преподобни Прокопий, застанал мъжествено срещу множеството на еретиците, които в нечестието си хулели Бога Слово и безчестно отричали светите икони. Той посрамил еретиците, като изобличил безумното им мъдруване, преодолявайки го с непобедими боговдъхновени слова.С това той си навлякъл гнева на безбожния цар, който подобно на див лъв, излязъл от пустинята, ревял, търсейки плячка. По негова заповед хванали преподобния и жестоко го били; мъчители стъргали тялото му с железни остриета и след това го хвърлили в мрачна и смрадна тъмница. Но светецът твърдо понесъл всички страдания.Заедно с него страдал и преподобният Василий, който преди това се подвизавал с него в постничество и в упражняване в добродетелите. Сега те двамата претърпели заедно много мъчения за светите икони. Те били затворени в тъмница и се намирали там до смъртта на безбожния мъчител. А когато Лъв умрял, като се лишил не само от временния, но и от бъдещия вечен живот, свети Прокопий заедно с другаря си Василий и с други светии бил пуснат от тъмницата.Останалото време от живота си прекарал в постнически трудове, мнозина наставил в добродетелта и ги довел до спасение. В дълбока старост отишъл при Христа Бога, за да Го гледа вече лице в лице, а не на икона, и за да приеме достойна награда за трудовете си като постник и страдалец Христов, подвизавал се докрай за Неговата свята икона.", "date": "2019.02.27", "title": "Преп. Прокопий Декаполит, изповедник"}
{"url": "http://www.cross.bg/rozhdenitzi-na-fevryari-1597648.html", "text": "/КРОСС/  Атанас Пенев (Наско) - вокалист на Б.Т.РВалентин Ангелов - художник и дизайнерДимитър Гочев - заместник-председател на Съюза на юриститеДимитър Хаджийски - актьорЕва Волицер - актрисаМехмед Дикме - бивш министър на земеделието и горитеРумен Луканов - тв водещ", "date": "2019.02.27", "title": "Рожденици на 27 февруари  "}
{"url": "http://www.cross.bg/zakon-edinen-gerb-1597659.html", "text": "/КРОСС/ Народното събрание ще обсъди годишния отчет за дейността на Националната здравноосигурителна каса за 2017 г., внесен в Народното събрание в края на юни миналата година.В него като траен показател се очертава нарастването на разходите за лекарствени продукти заради навлизането на нови скъпи молекули, както и на ежегодното нарастване на броя на здравноосигурените лица, които са се обърнали към системата.В отсъствието на левицата управляващите ще гласуват удължаване на срока за внасяне на единен закон за собствеността, поземлените отношения и опазването на земеделските земи.ГЕРБ предлага срокът за единен законодателен акт, уреждащ обществените отношения в земеползването, да бъде удължен от 28-и февруари до 31-ви декември. С този проект на решение внасянето на нов закон ще се отложи за втори път.Първоначално по проект на решение на БСП единен закон трябваше да се внесе до средата на октомври миналата година. Впоследствие решението беше изменено до 28-и февруари.От ГЕРБ обосновават необходимото ново отлагане с постъпили редица противоречиви становища от граждани и браншови организации по проекта за закон, който е в етап на обществено обсъждане.В дневния ред на парламента са и промени в състава на постоянни комисии, като съпредседателят на \"Обединени патриоти\" Валери Симеонов се предлага да бъде избран за член на Комисията по икономическа политика и туризъм. ", "date": "2019.02.27", "title": "НС обсъжда отчета на НЗОК"}
{"url": "http://www.cross.bg/chasa-sofiyaot-tema-1597652.html", "text": "/КРОСС/София.От 16.30 часа в зала „София\" на Световния търговски център „Интерпред\" държавният глава Румен Радев ще участва в церемонията по връчване на наградите на Българската асоциация по информационни технологии (БАИТ) за 2018 г.***София.От 09.00 часа ще започне редовното заседание на Народното събрание.***София.От 10.00 часа ще започне седмичното заседание на Министерския съвет.***София.От 10.30 часа в сградата на институцията на ул. „Георг Вашингтон\" 22 омбудсманът Мая Манолова ще се срещне с български граждани от чужбина.***София.От 11.00 часа в Национален пресклуб БТА проф. Николай Овчаров ще проведе пресконференция на тема: „Има ли „подводни камъни\" за постигането на така желаното споразумение между България и Република Северна Македония относно общата история?\".***София.От 11.00 часа д-р Хироши Ямакава, директор на Лабораторията за изкуствен интелект Dwango в Токио, ще изнесе публична лекция на тема тема „Бъдещето на изкуствения интелект в хармония с човека\" в зала „Проф. Марин Дринов\" на Българската академия на науките.***София.От 11.00 часа в Информационен център София-европейска столица на спорта ще се проведе пресконференция по повод предстоящото през уикенда трето издание на международния баскетболен турнир в памет на \"Ваня Войнова\".***София.От 11.00 часа в клуба на Съюза на журналистите ще бъде представен международния проект „Вивиен\" срещу насилието над жените с увреждания.***София.От 12.00 часа на кръстовището на бул. „Евлоги и Христо Георгиеви\" и бул. „Янко Сакъзов\" кметът на София Йорданка Фандъкова и министърът на транспорта, информационните технологии и съобщенията Росен Желязков ще направят инспекция на строителството на третия лъч на метрото, където приключи изграждането на метротунела с помощта на специалната тунелопробивната машина.***София.От 13.30 часа в заседателната зала в сградата на Висшия съдебен съвет, ул. „Eкзарх Йосиф\" № 12, ще се проведе заседание на Прокурорската колегия.***София.От 14.00 часа в сградата на Министерството на здравеопазването (залата на ет. 4) главният държавен здравен инспектор доц. д-р Ангел Кунчев, директорът на Националния център по заразни и паразитни болести проф. Тодор Кантарджиев, изпълнителният директор на СБАЛИПБ „Проф. Иван Киров\" проф. д-р Татяна Червенякова и експерти от Министерството на здравеопазването ще дадат пресконференция на тема ваксинопредотвратими заболявания***Варна.От 11.00 часа във Франкофонски център - Варна ще се проведе пресконференция за представянето на на културните събития за месец март, организирани в рамките на „Месеца на Франкофонията 2019\".***Варна.От 14.00 часа общинският съветник от ПП ГЕРБ Калина Пеева ще се срещне с граждани в офиса на партията на ул. „Георги Бенковски\" №1.***Видин.От 16.00 часа кметът на Община Видин Огнян Ценков ще участва в среща с Академичното ръководство на Русенския университет „Ангел Кънчев\". От 18.00 часа в залата на Общински съвет - Видин кметът Огнян Ценков ще присъства на среща, организира от РУО - Видин и Филиала на Русенския университет, с ученици от 12 клас на професионалните гимназии и техните родители.***Пловдив.В 11.00 часа от пл. \"Стефан Стамболов\" 1 ще тръгне шествие с деца от училищата в града по повод Световния ден за борба срещу тормоза в училище.***Пловдив.От 11.00 часа в Аулата на Аграрния университет - Пловдив ще се проведе граждански диалог на тема „Технологии, образование, агросектор: цифровата трансформация възможна\" с участието на еврокомисаря Мария Габриел и евродепутата от ГЕРБ/ЕНП Владимир Уручев.***Пловдив.Общинските съветници от ГЕРБ ще проведат приемни с граждани. От 16.00 до 18.00 часа председателят на Групата на ПП ГЕРБ и заместникпредседател на Общински съвет Радослава Ташкова и Георги Василев ще се срещнат с граждани в офиса на ПП ГЕРБ в район „Южен\" на ул.„Академик Петър Динеков\" №1А. От 17.00 часа в офиса на ГЕРБ в район „Източен\" на ул. „Коста Паница\"№5 приемна ще има Ани Лафчиева. От 17.30 часа там започва срещата с Емил Русинов.***Русе.От 16.00 часа в зала 2 на Канев център ПП ГЕРБ организира граждански диалог, посветен на регионалното развитие. Форумът е част от платформата за граждански диалог „Европа в нашия дом\". Гост ще бъде Николай Нанков - заместник-министър на регионалното развитие и благоустройството.***Свищов.От 10.00 часа в зала 1 на Община Свищов ще се състои встъпителна пресконференци за проект за изграждане на Център за възрастни хора в невъзможност за самообслужване.***Сливен.От 15.30 часа Регионалната здравна инспекция организира информационна среща на тема „Морбили - симптоми и превенция\" в офиса на Център за майчино и детско здраве, който се намира във ДКЦ 2.***Търговище.От 11.00 часа в пресцентъра в Областна администрация-Търговище директорите на дирекциите \"Бюро по труда\", \"Инспекция по труда\" и \"Социално подпомагане\" ще дадат съвместна пресконференция. ", "date": "2019.02.27", "title": "Предстоящи събития в страната на 27 февруари  "}
