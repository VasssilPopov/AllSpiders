{"url": "http://www.cross.bg/stroitelen-elektronen-ydostovereniya-1568648.html", "text": "/КРОСС/ Дирекцията за национален строителен контрол издава по електронен път  удостоверения на фирмите за вписване в регистъра на консултантите за оценяване на съответствието на инвестиционните проекти и/или упражняване на строителен надзор.Услугата е част от мерките, които Министерството на регионалното развитие и благоустройството предприема за облекчаване на административната тежест и подобряване на условията на обслужване на бизнеса.Също по електронен път инвеститорите могат да заявят настъпили промени в съдържанието на издадено удостоверение/лиценз.Удължаването на срока на издаденото удостоверение/лиценз, с пет години, също може да стане по електронен път. В този случай, за улеснение на бизнеса, се подава само една декларация, без да са необходими други документи за фирмата и нейните екипи, както това се изисква при предоставяне на услугата в хартиен варинт.При подаването на документи за удостоверение за вписване в регистъра на консултантите за оценяване на съответствието на инвестиционните проекти и/или упражняване на строителен надзор вече не е необходимо представяне на удостоверение за наличие на финансови задължения към Националната агенция за приходите.За последните шест години ДНСК е издала около 750 удостоверения за надзорна дейност на фирми от цялата страна. ", "date": "2018.02.25", "title": "Бизнесът е улеснен при получаване на удостоверения от ДНСК"}
{"url": "http://www.cross.bg/vielitzi-snegonavyavaniya-kurdzhali-1568647.html", "text": "/КРОСС/ Прогнозираното от синоптиците влошаване на времето вече започна.В понеделник, на територията на цялата страна, ще бъде в сила вторият по значимост оранжев предупредителен код за обилни снеговалежи. За областите Смолян и Кърджали кодът е червен, тъй като освен валежите се очакват силни ветрове, което ще доведе до виелици и снегонавявания.От Агенция „Пътна инфраструктура\" предупреждават, че са възможни виелици и снегонавявания.Областните пътни управления и снегопочистващите фирми работят на денонощно. В готовност за поддържане на пътищата са около 3000 машини. ", "date": "2018.02.25", "title": "Червен код за виелици в областите Смолян и Кърджали утре"}
{"url": "http://www.cross.bg/zhenite-muzhete-protzenta-1568671.html", "text": "/КРОСС/ Жените са по-коректни от мъжете, но са подценени. Редица бизнес качества са по-присъщи за жените, отколкото за мъжете, но ролята на жените като ръководители и бизнес хора у нас е все още пренебрегвана от обществото ни и явно има нужда от насърчаване. Това са част от изводите и препоръките от експресен телефонен сондаж на \"Галъп интернешънъл\".Сондажът е проведен сред 801 души между 14 и 16 декември чрез телефонно интервю по панелна методика, която осигурява представителност на данните за пълнолетното население в страната. Според проучването българите като цяло имат завидно лично самочувствие - въпреки общия негативизъм, който от години се споделя във всевъзможни изследвания. \"Галъп интернешънъл\" проверява общото отношение по няколко твърдения. По почти всички проверени твърдения излиза, че жените са по-коректни от мъжете. Например, мнозинство от 75 на сто са съгласни, че жените са по-дисциплинирани от мъжете, 69 на сто - че жените са по-лоялни и всеотдайни от мъжете, 65 на сто - че жените по-сигурно връщат заеми, 56 на сто - че жените са по-некорумпирани. Останалите са несъгласни или не могат да преценят. Колебание в общественото мнение се наблюдава само по едно от тестваните твърдения - че жените са по-пестеливи. Тук съгласието е на практика колкото и несъгласието. Около 48 процента от всички респонденти изразяват съгласие с твърдението \"Като цяло жените са по-пестеливи от мъжете\", но на практика също толкова (47 процента) не са съгласни. Останалите се колебаят.В повечето ситуации жените закономерно отговарят солидарно - далеч по-категорично в полза на своя пол, в сравнение с отговорите на мъжете. Единодушие обаче цари по отношение на корупцията - и мъже, и жени смятат, че жените са по-некорумпираният пол. Така се потвърждава извод от подобно изследване на \"Галъп интернешънъл\" преди две години.Въпреки по-голямата си коректност, жените изглеждат подценени. Например, когато се попитат българите кого биха избрали за заместник, 38 на сто избират опцията \"полът не е от значение\", но сред останалите отговори преобладава отговорът \"мъж\" (34 процента) срещу \"жена\" (27 процента), а един процент не могат да преценят. Според проучването жените изглежда сами се подценяват в по-голяма степен. Например, 55 на сто от българите смятат, че всъщност се подценяват или са се подценявали на работното си място. При жените този дял е по-висок - 58 на сто, а при мъжете - 52 на сто. Седемнадесет процента т българите признават, че се надценяват, 23 на сто от българите твърдят, че се оценяват реалистично, а около 5 процента не могат да формират мнение, или твърдят, че никога не са работили. Мнозинство от 68 на сто от българите смятат, че биха били (или са) добри ръководители. При мъжете този дял е 72 процента, а при жените е 63 процента. И тук се оказва, че мъжете са по-самоуверени, възможно е и това да е стереотип - че мъжът именно е ръководител, а жената - не.А е възможно също в извадката да са попаднали повече мъже, които вече са ръководители - такива са обективните данни на статистиката у нас: сред хората с ръководни длъжности мъжете преобладават, коментират социолозите. Жените не са подценени и не се подценяват по отношение на интуицията. На въпроса \"Вие лично смятате ли, че имате добра интуиция\" 88 процента от жените казват \"да\", а от мъжете 85 на сто казват \"да\". Така общо 87 процента от българите смятат за себе си, че имат добра интуиция. Този въпрос всъщност потвърждава един от основните изводи на изследването - българите съвсем не страдаме от ниско самочувствие, допълват социолозите. Те напомнят , че 68 процента смятат, че биха били (или са) добри ръководители; 55 процента смятат, че на работата като цяло им се налага (или им се е налагало) да се подценяват. 87 на сто смятат, че имат добра интуиция. Ако не се брои интуицията, жените имат по-ниско самомнение, а и общите мнения са по-неблагосклонни към тях. Към това трябва да се добави и по-високата склонност за заместници да се избират мъже, се допълва в съобщението.Според социолозите така се оказва, че обществото ни признава, че жените имат повече качества, но донякъде неглижира тяхната роля. Високото самочувствие е факт, но при жените - не съвсем. Най-уверени в себе си са най-младите. Мнозинство от 59 на сто от запитаните казват, че биха били добри предприемачи. При мъжете 61 на сто, при жените 57 на сто. Стереотипите и автостереотипите проличават и в още един индикатор - респондентите са били изправени пред хипотетичен избор от няколко възможни дейности, чието ръководство биха поели. Сред вариантите са фигурирали малка фабрика, ферма, туристическа агенция, средно голям магазин, ресторант, студио за красота. Тенденцията мъжете да се ориентират към ръководни дейности в областта на производството, а жените - в областта на услугите и търговията, се запазва.При мъжете \"водят\" фабрика и ферма. Над една трета от мъжете биха избрали да оглавяват малка фабрика, докато при жените тази опция се споделя от около 15 на сто. Най-много от дамите (около една четвърт) биха ръководили средно голям магазин или туристическа агенция. Приблизително равни дялове се споделят от различните полове по отношение ръководството на ресторант. Явно остава навикът в общественото мнение - мъжете произвеждат и ръководят, жените обслужват и търгуват, коментират социолозите.  ", "date": "2018.02.25", "title": "Галъп: Жените са по-коректни в бизнеса от мъжете, но са подценени"}
{"url": "http://www.cross.bg/huawei-mediapad-gpp-1568674.html", "text": "/КРОСС/ Надграждайки своя успех в производството на красиво проектирани и мощни високотехнологични мобилни устройства, потребителското звено на Huawei представи първия в света ноутбук HUAWEI MateBook X Pro с Fullview дисплей, таблетът HUAWEI MediaPad M5 и първото потребителско устройство, поддържащо световно признатия 3GPP телекомуникационен стандарт за 5G. Със зашеметяващите нови дизайнерски актуализации и изключителните постижения в областта на производителността, тези нови устройства демонстрират силата на технологията, за да осигурят на потребителите иновативни компютърни преживявания.„В Huawei сме водени от представата за изцяло свързан помежду си свят - и за да постигнем тази цел, инвестираме много в проучвания и развитие, за да разберем начина, по който хората са свързани с технологията\" - казва Ричард Ю, главен изпълнителен директор на Huawei Consumer Business Group. „Нашата мисия е да надхвърлим способностите на технологията досега. С представянето на новия MateBook X Pro, HUAWEI MediaPad M5 и първия в света 3GPP 5G CPE рутер, ние работим, за да изпълним обещанието да създаваме устройства, които ще направят пробив в бъдещето на технологични изживявания.\"HUAWEI MateBook X Pro - изключително тънък, но зареден с всички изисквани функционалности, 13,9-инчов ноутбук с изцяло нов 3K сензорен HUAWEI FullView дисплей и 91% съотношение на екрана към тялото. Захранван от 8-о поколение Intel® Core  i7/i5 процесор, ноутбукът разполага с издръжлива батерия с 57.4Wh типичен капацитет и дискретен NVIDIA® GeForce® MX150 GPU (графичен процесор) с 2GB GDDR5 - което го превръща в един от най-леките и същевременно мощни преносими компютри на пазара. HUAWEI MateBook X Pro включва иновативна аудио система Dolby Atmos с персонализирани високоговорители. С нейна помощ звуците обгръщат пространството около нас и ни карат да се чувстваме като част от действието.HUAWEI MediaPad M5 - ергономично проектирани с 2.5D стъкло и 2K дисплей, елегантните и мощни 8,4-инчови или 10,8-инчови таблети MediaPad M5 разполагат с два или четири стерео високоговорителя Harman Kardon. Технологията HUAWEI Histen осигурява потапяне в 3D аудио през високоговорителите и поддържа висококачествено аудио, отличаващо се с изключително качество на звука. 10,8-инчовият HUAWEI MediaPad M5 Pro е снабден с ултра прецизна писалка HUAWEI M-Pen, включваща 4 096 нива на чувствителност към натиска, за да записваме бележки, рисуваме и проектираме по-лесно и без усилия.3GPP Standard 5G CPE - потребителският рутер HUAWEI 5G CPE поддържа световно признатия 3GPP телекомуникационен стандарт за 5G. Предлага се във вътрешни и външни конфигурации, осигурява супер бързи скорости на връзката - до 2Gbps и може да работи както с 4G, така и с 5G мрежи. Съдържа собствен чипсет Balong 5G01 (първият в света търговски чипсет със стандарта 3GPP), който поддържа всички 5G честотни ленти, включително sub-6GHz и милиметрови вълни (MMW).  ", "date": "2018.02.25", "title": "Huawei представи изцяло свързан свят на световния мобилен конгрес в Барселона"}
{"url": "http://www.cross.bg/forym-tzentralen-vsichki-1568637.html", "text": "/КРОСС/ Министерството на регионалното развитие и благоустройството започва дискусия за новото райониране на страната. Началото й ще бъде поставено от министъра на регионалното развитие и благоустройството Николай Нанков на форум с участието на депутати, представители на държавната администрация и местната власт, бизнеса и научните среди.В момента България е разделена на шест районите от ниво 2 - Северозападен, Северен централен, Североизточен, Югозападен, Южен централен и Югоизточен.  Предложението на Междуведомствената работна група с участие на експерти от различни институции е да се направят промени, като за целта се предлагат 3 варианта - с 6, 5 и 4 района. Всеки от тях има своите плюсове и минуси, предимства и недостатъци, затова предложенията ще бъдат обект на широко обществено обсъждане през следващите месеци и едва когато се чуят всички мнения, всички позиции и аргументи, ще бъде взето решение. В края на 2018 г. ще бъде избран най-добрият модел за България.Целта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период.Дискусионният форум ще се състои на 26 февруари, понеделник, 13 часа, „София Тех Парк\", бул. „Цариградско шосе\" №111, в  партера на сградата  „Лабораторен комплекс\".  ", "date": "2018.02.25", "title": "Министър Нанков поставя начало на дискусия за новото райониране на страната"}
{"url": "http://www.cross.bg/plovdiv-suvet-georgi-1568673.html", "text": "/КРОСС/ Над 300 социалисти, антифашисти и симпатизанти на лявата идея от Пловдив, Кричим и Асеновград почетоха 74-та годишнина от героичната епопея на отряд „Антон Иванов\" в местността „Сухото дере\" край язовир Въча. Поклонението е организирано от  Областен  и Градски съвет на БСП Пловдив, Областен съвет на БАС и Сдружение „Памет и бъдеще\" и в него взеха участие народните представители Георги  Търновалийски и доц. Георги Йорданов, Атанаска Тенева - член на ИБ на НС на БСП, Енко Найденов, председател на БСП Асеновград и Теодора Кирякова - председател на левицата в Кричим.Мемориалният комплекс и костницата, издигнати в памет на загиналите в мразовитите дни на март 1944 година бяха отрупани с цветя и венци от признателните поколения, които сведоха глави и почетоха с минута мълчание паметта на загиналите 121 партизани от легендарния отряд.„Всяка година заставаме пред този паметник и съпреживяваме  онзи ден от  историята, който за мнозина  от партизанския отряд  е бил последен. Но е бил ден на безсмъртие.\", каза в словото си Маргарита  Стоилова, зам.-председател на Областния съвет на БСП и Председател на Областния съвет на Български антифашистки съюз Пловдив. „Времето ни отдалечава от ония събития, а поколението, което е видяло фашизма вече си отива, но не трябва и нямаме право да забравим, че в периода  1923  -  1944 година са избити 9 140 партизани, 20 000 ятаци, 25  министри, 150 народни представители. Осъдени на смърт  са 13 000 антифашисти, през ада на полицейските участъци са преминали 64 345, а 31 250 борци против фашизма са преминали през концлагерите Гонда вода, Св. Никола, Свети Кирик, Еникьой, Кръсто поле, Рибарица и много други. Днес сме тук, за да кажем: Никой не е забравен, нищо не е забравено!\", завърши емоционално Маргарита Стоилова.„С присъствието си днес ние свидетелстваме за историческата истина. А тя е, че в борбата срещу фашизма загинаха едни от най-смелите, будните, талантливите, прогресивните и родолюбивите българи. Те умряха за социалистическия идеал.\", с  тези думи се обърна към присъстващите и Красимир Трифонов, председател на ГС на БСП Пловдив. Според него социалистическият идеал е опасен за днешните демократи,  той  е и  най-големият кошмар за политиците на прехода, защото дава алтернатива, вдъхновява хората и  олицетворява едновременно паметта за миналото и мечтата за бъдещето. Лидерът на социалистите в Пловдив заяви, че в момента нашият национален и народотворен интерес е в ръцете на политическа клика, която се ръководи  дистанционно от чужди посолства с помощта на грантови медии и НПО-та и тези политици продават и предават държавата ни, небето ни, земята ни, децата ни.„БСП трябва да  пази историята от посегателства, като застане на страната на народа си и като върне достойнството на българите. Тук, от това място - пантеон на човешкия подвиг, паметник на светли човешки души, мемориал на достойната саможертва, заявяваме, че ще продължим делото на антонивановци, дело на съпротива срещу модерния фашизъм, чиито проявления се във всички сфери и чиито резултати са демонтирана държава, разсипана икономика, девалвирано образование и разрушено здравеопазване. Това е суровата рекапитулация за поредна българска трагедия. Времето ни изтича. От една страни ни гледат антифашистите с питащ поглед, а от другата са децата ни. Каква страна им завещаваме? Затова Българската социалистическа партия трябва ясно да каже „Стига!\" на това престъпно управление, което не защитава суверенитета на държавата ни, което подкрепя войната, което предава народа си.\", завърши словото си Красимир Трифонов.След минутата мълчание и поклон пред паметта на загиналите пред паметника на  признателност,  народният представител  Георги Търновалийски връчи членски карти  на петима новоприети социалисти от гр. Кричим.  ", "date": "2018.02.25", "title": "Лобното място на  Антонивановци е пантеон на човешкия подвиг, паметник на светли човешки души, мемориал на достойната саможертва"}
{"url": "http://www.cross.bg/ychilishte-bulgarskoto-bydapeshta-1568646.html", "text": "/КРОСС/ Българското училище в Будапеща отбелязва 100-годишен юбилей, предава БНР.Училището започва занятия на 25-и февруари 1918 година. То е плод на идеите на българските градинари, преселили се в началото на миналия век, и с труда си изградили добро отношение, авторитет и уважение от унгарска страна, видни и до днес. Училището започва с една класна стая, малка черна дъска, карта на България и 18 ученици, и за 100 години занятията прекъсват само по време на обсадата на Будапеща през Втората световна война.Днес в Българското училище за роден език учениците са 100, класовете от 1-ви до 12-ти, занятията са всеки ден от понеделник до събота в самостоятелна сграда в центъра на унгарската столица, учебниците са специално издадени и финансирани от унгарската държава, пояснява директорът Светла Кьосева:То е част от унгарската образователна система по смисъла на унгарския закон за образованието.Българското училище в Будапеща е средище на българския дух, според председателя на българското самоуправление Данчо Мусев:Това е най-важната институция. За да има българско слово и общност, най-важното е да се говори български език и да имаме връзка с Майка България.По повод годишнината днес в училището ще се проведат изложби и конкурс и есе, като празненствата ще продължат и в други дни. ", "date": "2018.02.25", "title": "Българското училище в Будапеща отбелязва 100-годишен юбилей"}
{"url": "http://www.cross.bg/hristovo-tzurkva-vuzkresenie-1568663.html", "text": "/КРОСС/ Църковните лидери затвориха йерусалимската църква \"Възкресение Христово\" в знак на протест срещу израелски данък и поземлена политика, която засяга собствеността на църквата, съобщава \"Ройтерс\".Римокатолическите, православните и арменските църковни лидери заявиха, че свещеното място ще остане затворено до второ нареждане.В съобщение те обвиняват Израел в \"системна и безпрецедентна атака срещу християните на Свещената земя\" с налагането на нова данъчна политика и предложен закон за присвояване на земя.Йерусалимската църква \"Възкресение Христово\" е построена на мястото, където според преданието е разпнат, погребан, а сетне и възкръснал Исус Христос.  ", "date": "2018.02.25", "title": "Затвориха йерусалимската църква \"Възкресение Христово\" като протест срещу Израел"}
{"url": "http://www.cross.bg/katar-domakinstvoto-mondial-1568660.html", "text": "/КРОСС/ Страхотен скандал е на път да разтърси в следващите месеци световния футбол. Поне това твърди спортният министър на Саудитска Арабия Турки ал-Шейх.Той разкрива, че световната футболна централа ФИФА планира да отнеме домакинството на Катар за Мондиал 2022. Според думите му, окончателното решение ще бъде взето през септември, а домакинството да бъде дадено на САЩ или Великобритания, които могат без проблем да организират още утре световно първенствоВъпреки твърденията на Ал-Шейх, чиято страна бе въвлечена в сериозен дипломатически спор с Катар през годините, все още няма официални индикации за подобно решение от ФИФА.През 2010 година, 22-членния изпълнителен комитет на ФИФА определи Русия и Катар за домакините на световните първенства през 2018 и 2022, а оттогава до днес, изборът на двете държави предизвиква редица отрицателни коментари с обвинения за корупция и купуване на гласове.Заедно с Бахрейн, Египет и ОАЕ, Саудитска Арабия също ограничи дипломатическите си връзки с Катар през юни 2017 година и обяви, че ще бойкотира Мондиал 2022 заради твърденията, за Доха подкрепя екстремистите и има прекалено топли взаимоотношения с Иран.Изброените държави вече обявиха, че няма да участват във финалите, ако те се проведат в Катар, а това допълнително засили слуховете за промяна на домакинството. ", "date": "2018.02.25", "title": "Отнемат домакинството на Катар за Мондиал 2022?"}
{"url": "http://www.cross.bg/ryse-kameri-vsichki-1568664.html", "text": "/КРОСС/ Родители на деца в Русе излязоха на протест и искания за поставяне на видеонаблюдение в учебните заведения за най-малките, съобщи БНР.Въпреки ниските температури и силния вятър родителите излязоха да протестират. На територията на Русе има поставени 111 камери в общо 26 сгради, но всички те са позиционирани на входовете на детските градини или в кухненските помещения.Сред исканията на родителите е и поставянето на камери и в занималните.Те още искат да бъде намален броят на децата в групите и да се осигури допълнително почивка за педагозите.\"Всички отиват със страх\", така коментира един от протестиращите ежедневната рутина да заведе детето си в детската градина. По думите му всички се тревожили дали се грижат добре за децата. Той е категоричен, че това не е нормално и иска промяна. Всички трябва да са спокойни, категоричен беше родителят. ", "date": "2018.02.25", "title": "Родители в Русе протестират за камери в градините"}
{"url": "http://www.cross.bg/trakiya-vakarel-raiiona-1568661.html", "text": "/КРОСС/ Временно е ограничено движението по автомагистрала \"Тракия\" в района на Вакарел, посока София, съобщават от пресцентъра на МВР.Сигнал за пътен инцидент на АМ \"Тракия\" в района на Вакарел в посока София е подаден малко преди 13.00 часа.По първоначални данни ТИР се ударил в движещия се пред него друг ТИР, но няма сериозно пострадали.Изпреварваща и активна ленти са затворени. Движението се извършва в аварийна лента. Пътни полицаи са на място и регулират движението.   ", "date": "2018.02.25", "title": "Два тира катастрофираха на магистрала \"Тракия\""}
{"url": "http://www.cross.bg/ovcharov-borisov-ginka-1568665.html", "text": "/КРОСС/ Сделката за продажбата на ЧЕЗ на Гинка Върбакова няма как да е станала без знанието на министър-председателя Бойко Борисов. Това обяви пред Дарик бившият енергиен министър Румен Овчаров.Случката с продажбата на ЧЕЗ е логичното развитие на цялата професионално некомпетентно, политически и личностно корумпирана политика на ГЕРБ в енергетиката. Този случай не става без участието на държавата, не става без знанието на Теменужка Петкова и Бойко Борисов.Г-жа Петкова в момента играе ролята на \"мюре\", което бива отстрелвано, за да хвърли малко прах в очите на публиката колко справедливи са ГЕРБ и правителството, а всъщност да прикрие истинските нови собственици на ЧЕЗ\", заяви Овчаров пред Дарик.Гинка Върбакова: Инвестираме в добре работещ бизнес и ще го развиваме устойчивоКой стои зад Гинка и Слави от Пазарджик е ясно, каза още Овчаров, но отказа да бъде конкретен. \"Като кажа нещо, после ме викат в прокуратурата и започвам да получавам обвинения\", обясни той.Вчера министър-председателят Бойко Борисов възложи на Държавната агенция \"Национална сигурност\" (ДАНС) и Националната агенция по приходите (НАП) да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\".\"Какво ще проверява Борисов сделката, при положение, че той е съвсем наясно с това, което се случва с тази сделка. Наистина ли мислите, че чешката държава и чешката държавна компания ще направи подобна продажба на такава фирма без да е консултирала това с българската държава\", коментира още Овчаров.  ", "date": "2018.02.25", "title": "Ясно е кой стои зад сделката за ЧЕЗ, категоричен е Румен Овчаров"}
{"url": "http://www.cross.bg/putyvashti-vodachite-sofiya-1568668.html", "text": "/КРОСС/ Сигнал за тежък пътен инцидент е подаден малко след 14 часа днес. По първоначални данни в района на Драгичево, при бензиностанцията, са се ударили два леки автомобила.19-годишно момиче е загинало, а друга жена е транспортирана в болнично заведение. На място се извърша оглед. Движението се регулира от пътни полицаи.От Пътна полиция препоръчват на водачите, пътуващи към София,  да използват АМ \"Люлин\". ", "date": "2018.02.25", "title": "19-годишно момиче е загинало при тежка катастрофа край Драгичево"}
{"url": "http://www.cross.bg/malashevtzi-kaloyan-pargov-1568667.html", "text": "/КРОСС/ Битпазарът в столичния квартал \"Малашевци\" да бъде закрит. Това поискаха граждани, които живеят край тържището за стари и употребявани стоки по време на среща с председателя на групата на БСП в Столичния общински съвет Калоян Паргов и народните представители Христо Проданов и Димитър Данчев. Тримата бяха поканени на разговор от хората в \"Малашевци\" в читалище \"Пенчо Славейков-1919\". Основната тема беше проблемът с преминаването на камиони над 10 тона по улиците в квартала. Заради тежкотоварните машини гражданите живеят в прах, шум, разбити улици и къщи с напукани от постоянното разтърсване стени. По покана на Калоян Паргов, представители на живеещите в района присъстваха в сряда, 21 февруари, на редовното заседание на Комисията по транспорт и туризъм в Столична община и получиха обещание до месец да им бъде представен вариант за решение на проблема.На срещата в читалището в \"Малашевци\" хората говориха и за останалите проблеми, които имат в квартала. \"Търпението на гражданите в този район очевидно напълно се е изчерпало. Не е нормално да живеят в подобни условия, коментира Калоян Паргов. - Те настояха пред нас да бъде закрит битпазарът и бяха повече от категорични в позицията си. Аз също смятам, че вече няма необходимост от този битак. Може би трябва да бъде запазен само пазарът за резервни части за стари машини. Той обаче може да бъде преместен и организиран по друг начин. Обещах помощ на хората и още тази седмица ще предприемем действия с колегите от групата на БСП в СОС. С премахването на битака, ще разрешим и проблема със замърсяването на реката\".\"Малашевци\" е един от кварталите на София, който има спешна нужда от благоустрояване. Според Калоян Паргов обаче, това едва ли ще се случи през 2018 година, тъй като в бюджета не са заделени средства за тази цел. \"Бюджетът на Столична община, който приеха неотдавна, за пореден път е насочен към основните артерии на София, коментира той. - През последните 5-6 години, общинските съветници от БСП постоянно предлагаме в бюджета приоритет да бъде и ремонтът на вътрешнокварталните улици, но така и не се случва това. Естествено, ще продължим да настояваме, докато не постигнем успех. Защото центъра го правят все по-красив, редят и пререждат павета, а за крайните квартали парите все не достигат. Това е големият проблем. Всички плащаме данъци и такси, но не виждаме подобрение около домовете ни\".Калоян Паргов се ангажира пред гражданите от \"Малашевци\" да провери и какви са възможностите за асфалтиране по спешност на улица \"Жак Дюкло\". \"Ще разговарям със заместник-кмета по транспорт и ще предложа да бъдат предвидени средства за ремонта й, обясни той. - Ще проследя и ангажимента на директора на Дирекция \"Управление и анализ на трафика\" за промяната на маршрутите на тежкотоварните моторни превозни средства. Комисията трябва да направи среща и с представители на КАТ, за да обмислят организацията на движението. Обещах да информирам гражданите от \"Малашевци\" за всяко действие на Столична община за разрешаване на проблемите им. Мисля, че това е правилният начин за постигане на успех. За съжаление, работата на опозицията в СОС в момента се изразява точно в това - заедно с гражданите да упражнява натиск върху администрацията, за да си върши тя работата\".  ", "date": "2018.02.25", "title": "Калоян Паргов: Гражданите от \"Малашевци\" поискаха да закрием битака"}
{"url": "http://www.cross.bg/ofitzialno-sdelkata-prodazhbata-1568669.html", "text": "/КРОСС/ Ръководството на Българската банка за развитие потвърждава официално, че банката не е одобрявала кредитиране и не е издавала банкова гаранция в сделката по продажбата на активите на електроразпределителното дружество ЧЕЗ и покупката им от страна на българската компания „Инерком\".Това бе заявено и в официално писмо до електронното издание Mediapool по-рано миналата седмица във връзка с публикации по темата.С настоящото припомняме, че разпространяването на непотвърдена информация, свързана с кредитните институции, е в противоречие с българското и европейското законодателство и може да бъде наказуемо.  ", "date": "2018.02.25", "title": "ББР няма участие в сделката по продажбата на ЧЕЗ"}
{"url": "http://www.cross.bg/hurvatiya-styd-surbiya-1568666.html", "text": "/КРОСС/ Студ и сняг усложниха обстановката на Балканите. На места студът е придружен от силни ветрове.На много места в Хърватия, Босна и Херцеговина, Сърбия и Черна гора движението е затруднено заради виелици и навявания по пътищата.Властите препоръчват на хората да отложат пътуванията. В Хърватия в борбата със снега се включи и армията.Арктически студ обхвана също Сърбия и Черна гора.В Румъния температурата през нощта достигна минус 15 градуса.Снегът и заледяванията причиниха серия от катастрофи в Унгария. Трима пострадали са приети в болница.  ", "date": "2018.02.25", "title": "Студ и сняг усложниха обстановката на Балканите "}
{"url": "http://www.cross.bg/tornado-kentuki-zhertvi-1568670.html", "text": "/КРОСС/ Двама души загинаха при буря и торнадо в източния американския щат Кентъки, съобщи в Туитър губернаторът на щата Мат Бевин. Двамата американци са загинали в западната част на Кентъки.В някои райони на Кентъки бурята беше съпроводена с торнадо. Местният телевизионен канал Дабълю Ем Ви (WMV) съобщи, че жертви на стихията са станали шофьор, чиято кола била отнесена от водата от мост, и 79-годишната жена, загинала в дома си, който се срутил при преминаването на торнадо. Бурята е повредила поне 12 къщи в различни части на щата, а около 30 души са били принудени да напуснат домовете си.Националната метеорологична служба на САЩ обяви в събота за опасност от торнадо в няколко района на щетите Кентъки и Тенеси, отбелязва Нова телевизия.  ", "date": "2018.02.25", "title": "Мощно торнадо взе жертви в САЩ"}
{"url": "http://www.cross.bg/sportisti-igrite-rysiya-1568649.html", "text": "/КРОСС/ Днес е последният ден на Зимните олимпийски игри в Пьонгчанг. Пищната церемония ще започне в 13.00 ч. българско време.Преди това ще бъдат разпределени четири комплекта медали, като с най-голям интерес се очаква финалът по хокей на лед при мъжете между Германия и Русия. Денят ще мине без българско участие.Игрите бяха открити на 9 февруари от президентът на Република Корея Мун Дже-ин. Олимпийският огън беше запален от голямата звезда на домакините - фигуристката Ю-На Ким, която е олимпийска шампионка от Ванкувър 2010 и сребърна медалистка от Сочи 2014.Церемонията по откриването продължи повече от два часа на олимпийския стадион в Пьонгчан и включваше 14 отделни фрагменти.По време на парада на спортистите знаменосец на българската делегация беше звездата на сноуборда Радослав Янков, а на стадиона дефилираха още Александра Жекова, Зорница Пенчева, Владимир Зографски и други български спортисти.В знак на мир и обединение на Корейския полуостров отборите на Република Корея и КНДР дефилираха под общ флаг. Обединеното знаме носеха бобслеистът Вон Юн Джон (Република Корея) и състезателката по хокей на лед от КНДР Хван Чун Гум.В Игрите участваха рекордните 2952 спортисти от 92 държави. Най-многобройна беше делегацията на САЩ - 242 спортисти. За Русия със статут \"Олимпийски спортисти от Русия\", участваха 168 състезатели.  ", "date": "2018.02.25", "title": "Закриват Игрите в ПьонгЧанг"}
{"url": "http://www.cross.bg/tabakov-pyshka-georgi-1568650.html", "text": "/КРОСС/ Две обвинения са повдигнати на 50-годишния Георги Табаков, който се барикадира в къщата си във Велинград, като преди това нападна сестра си и заплаши с пушка охранител, предава Дарик.Обвиненията са за закана за убийство и за притежание на незаконно оръжие. Табаков остава в ареста за 72 часа.Снощи пиян и въоръжен мъж вдигна по тревога полицията и охранителна фирма, след като се барикадира в дома си, а преди това насочи пушка срещу сестра си и служител на охранителна фирма. След часове под полицейска блокада мъжът е задържан, съобщи говорителят на дирекцията на МВР в Пазарджик Мирослав Стоянов. 50-годишният Георги Табаков е имал и предишни конфликти с властите, но няма криминално досие.При обиска след залавянето му са намерени три пушки - бойна карабина, гладкоцевна ловна пушка и пневматична с оптически прицел, преправена да стрела с бойни патрони. На тавана в жилището са открити амонит и шнур за детонация. Тестът с дрегер на мъжа пък показал 3,65 промила алкохол.В основата на екшъна, при който са били застрашени десетки хора, е стар спор за имот между развилнелия се Георги и неговите майка и сестра. Вчера сутринта за пореден път решил да отиде и да се саморазправя с тях. Нападнал сестра си и започнал да я бие, заплашил я с оръжие. След предишни подобни изстъпления жената имала монтиран паник бутон с връзка към частна охранителна фирма и потърсила помощ първо с него, после звъннала и на 112.Първи пристигнали частните гардове, но влезлият да провери обстановката служител също бил посрещнат от дулото на пушка, насочено застрашително срещу тялото му, и бил принуден да се оттегли.Малко по-късно Табаков се измъкнал и се прибрал в своята къща в опит да се укрие. Сградата почти веднага била обградена от полицейски екипи. Операцията продължила часове, униформените изчаквали удобен момент, за да се избегне вероятността да пострадат невинни хора. Трима служители на реда успели да заловят мъжа, когато слязъл невъоръжен да си вземе гориво за печката.С него през цялото била и 11-годишната му дъщеря, която станала свидетел както на побоя над леля си, така и на целия екшън около залавянето на баща си. С детето предстои да се заемат социалните служби.Допреди около половин година Георги имал законен пистолет. Той обаче му бил отнет от полицията, след като вдигнал скандал и заплашил с оръжие в местна дискотека.  ", "date": "2018.02.25", "title": "Повдигнаха обвинения на барикадиралия се в дома си във Велинград"}
{"url": "http://www.cross.bg/ninova-printzip-hora-1568655.html", "text": "/КРОСС/ „Когато лявото и дясното се слеят и двете губят, но най-вече губят народите. Това каза лидерът на БСП Корнелия Нинова по време на откриване на кръгла маса на тема „Идейните, политически и организационни предизвикателства пред БСП\".По думите на Нинова това показва практиката в Европа. „За нас въпросът има ли ляво и дясно и трябва ли да има, има своя отговор, разбира се. Има ляво и дясно и то не само е необходимо, то е задължително, както е задължително много ясно да ги отграничим едно от друго\", коментира лидерът на БСП, цитирана от \"Фокус\".Според нея е наложителна промяната в България и е необходима енергията на младите хора за това. По думите на Нинова това е една кауза, около която може да се обединява национална енергия за постигане на принципите, които за Левицата са изконни, стойностни, загубени, но такива, за които си заслужава да се води битка. „За нас, за лявото е много важна справедливостта. Сигурно вие младите хора усещате най-вече, че днес обществото ни страда най-много от чувството за несправедливост. Другият наш принцип е да помагаш на по-слабия, бедния, безпомощния\", посочи лидерът на БСП.По думите й това българското общество не прави в достатъчна степен. „Третият ни важен принцип е равните възможности. Не всички да сме равни - не можем да сме равни. Важно е на всеки да се даде равен старт и в зависимост от неговите качества да постигнем това, което може\", заяви Нинова.По думите й младите хора виждат, че този, който е близък до властта е по-добър. „Още един принцип - да бъдеш свободен човек е ляв принцип. Колко хора в България днес в България се чувстват свободни, да имат мнение, да го отстояват, да не се страхуват, че го отстояват, че няма да има последици от това. „Ето пред какви големи предизвикателства сме поставени ние Левицата, БСП и цялото ни общество\", коментира Нинова.  ", "date": "2018.02.25", "title": "Корнелия Нинова: Когато лявото и дясното се слеят и двете губят, но най-вече губят народите"}
{"url": "http://www.cross.bg/obvineniya-litza-povdignati-1568651.html", "text": "/КРОСС/ Три лица са с повдигнати обвинения при операцията по разкриване на мрежа за проституция в Банско.Вчера бяха задържани шестима души, от които трима - двама мъже и една жена, са с повдигнати обвинения и остават в ареста за 72 часа, останалите са освободени. Това съобщи административния ръководител на Районна прокуратура-Разлог Ружена Кондева-Елчинова.Пред съдия са били разпитани множество свидетели. Процесуално-следствените действия продължават, не е изключено да се стигне и до задържането на още лица, допълни прокурор Кондева-Елчинова.", "date": "2018.02.25", "title": "Трима с обвинения след разкриването на мрежа за проституция в Банско"}
{"url": "http://www.cross.bg/kitaii-koreya-sanktzii-1568653.html", "text": "/КРОСС/ САЩ налагат нови санкции на Северна Корея във връзка с нейните ядрени и ракетни провокации, предадоха световните информационни агенции. Списъкът включва 27 компании, 28 кораба и един човек. Някои от тях са свързани с Китай. Мерките разгневиха Китай, който призова да се спре с едностранните санкции срещу Пхенян.Китай, известен съюзник на КНДР, бе подложен на натиск, за да убеди страната да спре тестовете, които нарушават резолюциите на Съвета за сигурност на ООН.Американският президент Доналд Тръмп обяви, че САЩ са готови и на други действия, ако тези мерки не подействат. Той ги определи като \"Фаза 2\".Ядреният арсенал на Северна Корея е насочен само към САЩ. Това предупреди Корейска централна новинарска агенция, цитирана от южнокорейската медия \"Йонхап\".Агенцията на КНДР допълва, че ядрените оръжия са и инструмент за обединение на Корейския полуостров. ", "date": "2018.02.25", "title": "САЩ налагат нови санкции на Северна Корея"}
{"url": "http://www.cross.bg/zashto-kypim-borisov-1568654.html", "text": "/КРОСС/ Сделката за ЧЕЗ се извършва в Чехия, каза премиерът Бойко Борисов в Сандански, където участва в среща на младежката организация на ГЕРБ.„Колегите от БСП, да приемем, че добронамерено казват държавата да извади 380 млн.  евро да я купи. Първо защо ги продавахме? Защо по време на техните правителства от 2005 г. не си ги откупиха обратно и защо само ЧЕЗ да купим, а „Енерго Про\" и ЕВН защо не ги купим\", попита министър-председателят.„Ако тръгнем да изкупуваме така, защо не изкупим и „Нефтохим Бургас\", защо не изкупим и банките обратно, да върнем всичко на държавата, защо само ЧЕЗ\", допълни Борисов.Той подчерта, че това е сделка между частни субекти, и то извън България.„Не може да ни обвиняват за всичко. И ако на Теменужка й казах: Дай си оставката, защото при липсата на здрав разум, отстрани какво изглежда -  приятели на енергийния министър купили ЧЕЗ. Това чува публиката, но това няма нищо общо, не е истина. Частни компании са се разбрали, държавните регулатори ще ги наблюдават, но аз не мога да оставя и нейната, и нашата репутация да има някакъв подтекст в нея\", подчерта Борисов. ", "date": "2018.02.25", "title": "Бойко Борисов: Да купим ЧЕЗ? А защо не купим „Енерго Про” и ЕВН? "}
{"url": "http://www.cross.bg/vremeto-repyblikanskite-putishta-1568658.html", "text": "/КРОСС/ Над 600 машини почистват републиканските пътища в районите със снеговалеж. Обработката на настилките продължава, за да се осигури безопасността на пътуването при зимни условия. През нощта срещу понеделник се очаква рязко влошаване на времето, усилване на валежите и понижение на температурите от силния североизточен вятър. Възможни са виелици и снегонавявания. Прогнозата на метеоролозите е за силен снеговалеж в Западна и Северна България, както и в Рило-Пиринската област.При рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия. Агенция „Пътна инфраструктура\" апелира шофьорите да отложат тръгването си в следващите 24 часа, ако то не е спешно. Необходимо е автомобилите им да са със заредени резервоари, течност за чистачки,  подходящи гуми,  да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на „Пътна полиция\". Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.27-те областни пътни управления и снегопочистващите фирми работят на 24-часов режим за поддържане на републиканските пътища. В готовност са около 3000 машини.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.  ", "date": "2018.02.25", "title": "Над 600 машини почистват пътищата в момента"}
{"url": "http://www.cross.bg/sdelkata-ninova-borisov-1568657.html", "text": "/КРОСС/ Лидерът на БСП Корнелия Нинова започва акция- ще пита чешкото правителство за сделката с ЧЕЗ, предава news.bg. Тя ще иска обяснение и от чешкия посланик у нас. Соцводачът вярва на неофициалната информация, че зад сделката стои премиерът Бойко Борисов.Нинова е недоволна, че държавна банка ще финансира сделката. С парите на всички ни някой ще си купи националната сигурност, притеснена е тя.Червените питат чешкото правителство по време на посещението на чешкия премиер у нас поемани ли са ангажименти от страна на Бойко Борисов за тази сделка, какви ангажименти, дали държавата през банката за развитие ще финансира частен интерес. Не на Гинка, разбира се, не сме толкова наивни да не разбираме, че отзад стои друг, поясни Нинова.Социалистите се обръщат и към всичките европейски компетентни институции и ще настояват дали при сделката са спазени всички европейски директиви. Корнелия Нинова иска премиерът Бойко Борисов да даде обяснение в парламента за сделката за ЧЕЗ. Освен това тя настоява и за изслушването на компетентните органи.  ", "date": "2018.02.25", "title": "БСП пита чешкото правителство за сделката за ЧЕЗ"}
{"url": "http://www.cross.bg/traditziya-konventziya-istanbylskata-1568656.html", "text": "/КРОСС/ Поредна демонстрация срещу Истанбулската конвенция се проведе в София в неделя, предава НОВА.Проявата пред Народния театър „Иван Вазов\" бе под надслов „Народен събор в подкрепа на българската национална традиция\".Организаторите заявиха, че са решили да се облегнат на фолклорната ни традиция в битката срещу „извратеността и античовечността\".Присъстващите на демонстрацията слушаха народна музика и играха хора. ", "date": "2018.02.25", "title": "С народни песни и танци срещу Истанбулската конвенция"}
{"url": "http://www.cross.bg/rysiya-himna-hokeisti-1568659.html", "text": "/КРОСС/ Златните руски хокеисти изпяха химна на Русия по време на награждаването им като олимпийски шампиони в мъжкия хокеен турнир. Отборът Олимпийски спортисти от Русия победи Германия с 4:3 след продължение и взеха първа титла от 26 години насам.По време на награждаването, тъй като Русия е наказана и няма право да използва своите символи, организаторите пуснаха химна на Олимпийските игри. А руските хокеисти върху тази музика изпяха своя национален.Финалът беше с обрати, а битката като при Сталинград. Русия изравни за 3 на 3, секунди преди сирената. После вкара в продълженията. ", "date": "2018.02.25", "title": "Руските хокеисти пяха химна акапелно, докато звучеше този на Олимпиадата"}
{"url": "http://www.cross.bg/bikov-sdelkata-petkova-1568638.html", "text": "/КРОСС/ „Как Теменужка Петкова може да заповяда на чешката държава да продаде своите активи - в случая ЧЕЗ, на нейна приятелка?\". Този реторичен въпрос зададе депутатът от ГЕРБ Тома Биков в ефира на „Събуди се\" в коментар на темата сделката с най-голямото ЕРП у нас. Заради дългогодишното си приятелство с Гинка Върбакова - шеф на фирмата, бъдещ собственик на ЧЕЗ, министърът на енергетиката подаде оставка.Биков каза още, че българската държава е длъжна да провери сделката и ще го направи. В събота премиерът Бойко Борисов разпореди ДАНС и НАП да предприемат необходимите действия в тази насока.„Проверките няма какво да открият, защото от гледна точна на формалностите, сделката ще бъде обявена за законна\", каза депутатът от БСП проф. Георги Михайлов. Той подчерта, че когато става дума за енергетика, държавата трябва да бъде особено внимателна.„Това е тежко регулиран пазар. Дали сделката е скандална или не не може да се каже, защото никой не е запознат с детайлите\", коментира Биков.„За нас оставката на Петкова не обяснява цялата ситуация. Тя е сериозен човек, но в случая се явява един бушон. Същността на скандала не се корени във връзките между Петкова и Върбакова, а в това, че ЧЕЗ се купува от една мъничка фирма\", заяви проф. Михайлов.Според Биков пък, който и да е следващият енергиен министър, той трябва да продължи да води ефективно досегашната политика. ", "date": "2018.02.25", "title": "Проф. Михайлов: Когато става дума за енергетика, държавата трябва да бъде особено внимателна"}
{"url": "http://www.cross.bg/avtokolonata-koreya-yuzhna-1568635.html", "text": "/КРОСС/ Високопоставена севернокорейска делегация, предвождана от генерал, който е известен поддръжник на твърдолинейната политика на Пхенян, пристигна в Южна Корея за церемонията по закриването на Зимните олимпийски игри, предаде АФП.Осемчленната делегация, начело с генерал Ким Йон-чхол, прекоси демилитаризираната зона, разделяща полуострова, през граничния пункт Дорасан, съобщи говорител на министерството на националното обединение в Сеул.Генерал Ким Йон-чхол е бивш началник на севернокорейската разузнавателна агенция и настоящ зам.-председател на ЦК на Корейската трудова партия. Той е обвиняван, че е планирал поразяването с торпедо на южнокорейски военен кораб през 2010 г., при което загинаха 46 души.Южнокорейски демонстранти опитаха без успех днес да блокират автоколоната. Решението на Пхенян да изпрати като ръководител на делегацията именно бившия шеф на военното разузнаване разгневи семействата на загиналите 46 моряци.Около 100 консервативни депутати и активисти организираха седящ протест на мост, откъдето очакваха да премине автоколоната, след като тя пресече строго охраняваната граница и влезе в Южна Корея тази сутрин.Около 2500 полицаи бяха разположени на моста, но автоколоната пое друг маршрут, съобщи местна телевизия. По-късно делегацията пристигна в хотел в Сеул, преди да се отправи към ПьонгЧанг за церемонията, започваща в 13.00 ч. българско време.  ", "date": "2018.02.25", "title": "Севернокорейска делегация на високо равнище пристигна в Южна Корея"}
{"url": "http://www.cross.bg/merkel-ministur-zdraveopazvaneto-1568636.html", "text": "/КРОСС/ Ангела Меркел реши да назначи за министър в следващото си правителство основния си вътрешнопартиен противник с надеждата да потуши засилващия се бунт в дясното крило на Християндемократическия съюз, съобщиха снощи няколко медии, цитирани от АФП.37-годишният Йенс Спан бе държавен секретар в министерството на финансите в досегашното правителство. Той е един от поддръжниците на идеята ХДС да поеме курс към по-дясна политика, за да си върне част от избирателите, обърнали се към крайнодясната \"Алтернатива за Германия\".Сега, по информация на ДПА и вестниците \"Билд\" и \"Зюддойче цайтунг\", Меркел възнамерява да го назначи за министър на здравеопазването. Тя ще обяви официално решението си довечера на среща на партийното ръководство.Спан се отличи през последните месеци като един от критиците на миграционната политика на Меркел, заради която в Германия пристигнаха над един милион кандидати за убежище. ", "date": "2018.02.25", "title": "Противник на Меркел става министър на здравеопазването"}
{"url": "http://www.cross.bg/shipka-mart-chasa-1568652.html", "text": "/КРОСС/ Въвежда се временна организация на движението по пътя Казанлък - Габрово заради провеждането на тържествения митинг на връх Шипка по случай националния празник на България 3 март, съобщиха от областната управа в Стара Загора.Проходът Шипка ще бъде затворен за транзитно преминаващите автомобили от 20 часа на 2 март до 18 часа на 3 март т.г., движението се пренасочва през Прохода на републиката /Хаинбоаз/. През Шипка между Северна и Южна България ще могат да минават само автобуси на организирания междуградски транспорт.Автомобилите на гостите на тържествата ще бъдат пропускани само еднопосочно от 6 до 14 часа на 3 март от Казанлък към върха и от Габрово към върха. Обратно ще се слиза между 14 и 18 часа. Автомобилите ще паркират отдясно на пътното платно по реда на пристигането си.Според предварителната програма, пред Паметника на свободата на връх Шипка българският патриарх Неофит и руският патриарх Кирил ще отслужат заедно заукопойна молитва за падналите български опълченци и руски воини. В общата служба ще участват и членовете на Светия синод на Българската православна църква. Преди това обща религиозна служба ще има и в Храм-паметника \"Рождество Христово\" в град Шипка. Руската църковна делегация ще гостува у нас по повод 140-годишнина от края на Руско-турската освободителна война от 1877/1878 година. ", "date": "2018.02.25", "title": "Затварят Шипка заради тържествата на 3 март"}
{"url": "http://www.cross.bg/balkani-forym-zapadnite-1568662.html", "text": "/КРОСС/ Министър-председателят Бойко Борисов ще открие Инвестиционен форум за Западните Балкани, който се организира от Европейската банка за възстановяване и развитие в Лондон на 26 февруари. В конференцията ще вземат участие лидери от всички страни от региона - премиерите на Сърбия Ана Бърнабич, на Черна гора Душко Маркович, на Албания Еди Рама и на Република Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич.Основна цел на Инвестиционния форум е да събере лидерите от региона с потенциални инвеститори от цял свят и да бъдат обсъдени възможностите за привличане на повече подкрепа от частния, финансовия и публичния сектор за реализацията на стратегически инфраструктурни проекти в Западните Балкани. Инициативата е част от поредицата срещи на върха, посветени на развитието и европейската перспектива на страните.В рамките на форума са планирани и двустранни срещи на министър-председателя Бойко Борисов.В делегацията на премиера са включени министърът на транспорта, информационните технологии и съобщенията Ивайло Московски и председателят на Парламентарната комисия по енергетика Делян Добрев.  ", "date": "2018.02.25", "title": "Премиерът ще открие Инвестиционния форум на ЕБВР  за Западните Балкани"}
{"url": "http://www.cross.bg/siriya-pytin-makron-1568672.html", "text": "/КРОСС/ Президентът на Русия Владимир Путин обсъди ситуацията в Сирия с френския си колега Еманюел Макрон и германския канцлер Ангела Меркел, се казва в съобщение на Кремъл, цитирано от агенции.В съобщението се отбелязва, че тримата лидери са засегнали темата за Източна Гута и осигуряване на хуманитарен достъп до този и други сирийски региони. Те също така са се съгласили да продължат съвместните усилия за пълното прилагане на приетата вчера от ООН резолюция, която призовава за 30-дневно прекратяване на огъня в Сирия.\"Путин информира Макрон и Меркел за практични стъпки на руската страна за евакуирането на цивилни, предоставянето на хуманитарна и медицинска помощ на засегнатото население в Сирия. В същото време специално внимание е обърнато на факта, че прекратяването на военните действия не включва операциите срещу терористичните групировки\", се допълва в съобщението.От Кремъл подчертават още, че тримата лидери също така са се съгласили да засилят \"обмена на информация\" за Сирия. ", "date": "2018.02.25", "title": "Путин към Макрон и Меркел: Режимът на “тишина” не се отнася за терористите в Сирия"}
{"url": "http://www.cross.bg/vreme-solyn-grad-1568639.html", "text": "/КРОСС/ По време на строителството на метрото в Солун са извадени стотици хиляди археологически находки и е открит цял древен град.Изграждането на метрото в Солун започна през 2006 г., но се забави заради огромните по обем археологически работи. През това време са открити около 300 000 артефакта, а последният е статуя на Афродита.Археолозите са открили град от епохата преди идването на власт през 316 г. пр.н.е. на македонския цар Касандър, гробище от римско време в покрайнините на Древната Агора, източен некропол, открито градско пространство, което показва организацията на града от основаването на Солун до края на периода от късната античност.През 2012 г., по време на работата по главната линия на метрото, е открита част от град от V-IV в.пр.Хр. Учените са проучили площ от 3,1 хектара. Според археолозите, градът е имал силна икономика и развити социално-политически структури. Изоставен е едва през 315 г. пр.Хр. Друга интересна находка е гробището от римско време (ІІ-ІV в.), на неизвестно преди това селище.Разкопките в района на две станции на метрото в историческия център на Солун - на станциите \"Агия София\" и \"Венизелос\", са помогнали да се определят принципите на градоустройство на Солун от основаването му до края на късната античност. Градът е проектиран в съответствие със стандартите на елинистичните центрове на Изтока. Улиците са били перпендикулярни една на друга, по тях е имало както жилищни сгради, така и производствени помещения. Така са запазени и в римско време. През IV в. от н.е. мраморни улици са били заобиколени от колони, а от двете им страни са се издигали големи сгради с разкошни мозаечни подове и статуи, посочват археолозите.Много находки се отнасят към периода от Византийската империя до големия пожар през 1917 г., по време на който е изгоряла голяма част от \"стария град\".Сред представените артефакти е златен венец от погребение от края на IV - началото на III в. пр.н.е., множество накити, глинени скулптури, съдове от елинистичната епоха. Според археолозите, находките помагат за възстановяването на неизвестни страници от историята на града и на Гърция. ", "date": "2018.02.25", "title": "Откриха древен град под Солун"}
{"url": "http://www.cross.bg/dyshi-mnogohilyadni-nasilie-1568640.html", "text": "/КРОСС/ Многохилядни протести се проведоха и днес в различни градове на Италия, предаде АФП.Над 20 000 души са участвали в проява на крайнодясната \"Северна лига\" в Милано. Според организаторите, участниците са били около 50 000 души.Един от лозунгите им е срещу имигрантите, който печели популярност след инцидентите, свързани с имигранти в страната в последните месеци.В същото време и техни противници са провеждали подобни прояви. \"Не на фашизма!\", са заявили те.Вчера бе съобщено и за арестувани при сблъсъците.Припомняме, че демонстрациите се провеждат само седмица преди насрочените за 4 март парламентарни избори.Според проучванията, крайнодесните имат големи шансове за успех.Серия от инциденти с насилие през последния месец накараха някои политици и вестници да изразят тревога за завръщане на политическото насилие от 1970-те и 1980-те години, известни като \"годините на оловото\". ", "date": "2018.02.25", "title": "Многохилядни протести и сблъсъци в Италия "}
{"url": "http://www.cross.bg/siriya-rysiya-vsichki-1568645.html", "text": "/КРОСС/ Съветът за сигурност на ООН единодушно одобри резолюция, изискваща 30-дневно примирие в Сирия, което да позволи хуманитарни доставки и медицински евакуации. Някои от най-големите джихадистки бунтовнически групи обаче не са обхванати от примирието, което повдига въпроси за реалното му въздействие. Регионът Източна Гута беше подложен на бомбардировки от правителствените сили през изминалата седмица. След вота в Ню Йорк, активисти съобщиха, че въздушните удари продължават.От миналата неделя над 500 души са били убити от правителствените сили в Източна Гута, а при бунтовническите атаки срещу Дамаск са били убити най-малко 16 цивилни граждани.Гласуването беше отлагано няколко пъти от четвъртък насам, тъй като членовете на Съвета се опитваха да постигнат споразумение. Русия, която е съюзник на сирийското правителство, искаше промени, докато западните дипломати обвиняваха Москва, че печели време. Постоянният представител на Съединените щати в ООН Ники Хейли каза след вота:Всяка минута, в която Съветът чакаше съгласие от Русия, човешките страдания нарастваха. Гласуването стана морален императив за всички, но не и за Русия, не иза Сирия, нито за Иран. Трябва да попитам Защо? Днес гласуваме за примирие, което щеше да спаси човешки животи преди дни. За цялото това време в текста бяха променени само няколко думи и няколко запетайки.В отговор руският посланик в ООН Василий Небензя заяви:Вместо представителят на Съединените щати да пилее красноречието си върху Русия, ние настояваме те да прекратят окупаторските забежки на така наречената коалиция. Това ще има незабавен хуманитарен ефект, защото ще позволи на сирийското правителство да се заеме с възстановяването на всички освободени от терористите територии, включително в северната и източната част на страната.Генералният секретар на ООН Антонио Гутериш приветства документа и припомни, че всички страни са \"абсолютно задължени\" да защитават цивилното население. Днес френският президент Еманюел Макрон и германският канцлер Ангела Меркел ще обсъдят с руския държавен глава Владимир Путин приетата резолюция за спиране на огъня в Сирия. ", "date": "2018.02.25", "title": "ООН единодушно одобри резолюция за 30-дневно примирие в Сирия"}
{"url": "http://www.cross.bg/mart-komitet-chlenstvoto-1568643.html", "text": "/КРОСС/ Възстановяване на членството на Олимпийския комитет на Русия в Международни олимпийски комитет (МОК) е възможно в първите дни на март, съобщи ТАСС.За тази възможност е съобщила Никол Хеверц, председател на Наблюдателната комисия към МОК.„Резултатът от анализа на всички допинг-проби на руските спортисти ще бъде готов в течение на няколко дни - от 48 до 72 часа - заяви Хеверц. - В зависимост от вида спорт проверката на някои проби отнема повече време. Но като цяло трябва да получим потвърждение, че повече няма положителни проби. Решение може да се вземе и по телефона, ако всичко е чисто, то може да се вземе бързо, в началото на месец март, дори следващата седмица\".Двете положителни допинг-проби на руски спортисти досега в Пьонгчанг се оказаха пречка МОК да разреши на руските атлети да се представят с националния флаг още на закриването на Зимните олимпийски игри. ", "date": "2018.02.25", "title": "МОК възстановява членството на Олимипйския комитет на Русия през март"}
{"url": "http://www.cross.bg/madyro-partiya-kandidatira-1568641.html", "text": "/КРОСС/ Венецуелският президент Николас Мадуро официално се кандидатира за президент за следващите президентски избори.Това се очаква да стане във вторник следващата седмица.Това е съобщил източник от неговата партия.Вотът е насрочен за 30 април.Управляващата във Венецуела социалистическа партия издигна Мадуро за неин кандидат преди 3 седмици.Популярността на Мадуро в последно време се увеличи леко. Но все пак 70 процента от венецуелците са недоволни от него заради ширещата се хиперинфлация в страната.Опозицията вече обяви бойкот на вота. ", "date": "2018.02.25", "title": "Мадуро официално се кандидатира за изборите "}
{"url": "http://www.cross.bg/krug-gimnaziya-profesionalnata-1568644.html", "text": "/КРОСС/ Ученици от 12-ти клас от 6 професионални гимназии в Западна България продължават в трети кръг на състезанието „Стани стипендиант на ЧЕЗ\". Най-висок резултат във втори кръг, който се проведе на 16 февруари, показаха възпитаниците на Професионалната гимназия по механаноелектротехника от град Пирдоп, следвани от учениците от Професионалната гимназия по механоелектротехника „Христо Смирненски\" от град Кнежа, Професионалната гимназия по транспорт  „Проф. Цветан Лазаров\" от град Плевен, Професионалната техническа гимназия \"Джон Атанасов\" в Кюстендил, Професионалната гимназия \"Акад. Сергей  П.  Корольов\" от Дупница и възпитаниците на Професионалната гимназия по  механоелектротехника „Н. Й. Вапцаров\" от град София. Във втория кръг на състезанието премериха сили общо ученици от 14 гимназии на лицензионната територия на ЧЕЗ. Резултати са публикувани на сайта www.stipendiant.com.Финалният кръг на състезанието „Стани стипендиант на ЧЕЗ\" ще се проведе края на март в Техническия учебен център на „ЧЕЗ Разпределение България\" АД. Класираните на първите три места отбора ще бъдат стипендианти на ЧЕЗ за 2018 г. Освен стипендията, те ще получат и възможност  да кандидатстват с оценката от конкурса в Техническия университет в София, Колежа по енергетика и електроника, Минно-геоложкия университет „Св. Иван Рилски\" и Висшето транспортно училище „Тодор Каблешков\".В рамките на инициативата, която се провежда за шеста поредна година, ЧЕЗ предоставя стипендии на талантливи ученици от 12 клас от технически  гимназии на територията на Западна България. Състезанието е част от Графика на националните състезания по професии през учебната 2017-2018 г. на Министерството на образованието и науката.Допълнителна информация за състезанието може да бъде намерена на сайта www.stipendiant.com. ", "date": "2018.02.25", "title": "Ученици от пирдоп, Плевен, Кюстендил, Дупница и София достигнаха 3 кръг на състезанието \"Стани стипендиант на ЧЕЗ\""}
{"url": "http://www.cross.bg/gazove-softyer-shpigel-1568617.html", "text": "/КРОСС/ Германският автомобилостроител БМВ (BMW) също може да се окаже замесен в манипулации на дизелови двигатели, информира германското списание \"Шпигел\", цитирано от ТАСС.Концернът е открил при вътрешна проверка няколко модела некачествен софтуер за измерване на отработени газове. Представители на компанията са съобщили на надзорните органи, че най-малко при два модела от сериите 5 и 7 има програми, които могат да манипулират данните за вредните газове.Според предварителни данни на територията на Германия може да има около 11 000 автомобила на БМВ с подобен софтуер. Пред \"Шпигел\" представители на концерна са посочили, че програмите първоначално са били предназначени за други машини и са били монтирани погрешка на колите от тези серии.  ", "date": "2018.02.25", "title": "БМВ откри нередности при софтуер за отработените газове"}
{"url": "http://www.cross.bg/film-filma-mechka-1568629.html", "text": "/КРОСС/ Филмът \"Не ме докосвай\" на румънската режисьорка Адина Пинтилие - копродукция с българско участие - завоюва вчера голямата награда \"Златна мечка\" на 68-ия Международен филмов фестивал в Берлин, съобщиха световните агенции.Изборът на журито бе абсолютна изненада за критици и журналисти, които възприемат лентата като изключително смел експеримент. Пинтилие заяви, че самата тя не е очаквала да спечели наградата за филма си, в който героите търсят интимност, но същевременно се боят от нея. Той е съвместен проект с румънско, германско, чешко, българско и френско участие, включително на актьорите Ирмена Чичикова и Георги Налджиев.Румънската режисьорка заяви на пресконференция, след като взе трофея, че филмът приканва зрителите да изпитат съчувствие, да приемат различността и да преосмислят представите си за всичко. \"Ето защо си мисля, че за много хора този филм може би няма да е приятен, но в същото време ние предизвикваме вас, зрителите, да водите диалог и да погледнете себе си\", каза Пинтилие.Журито на Берлинале отличи със \"Сребърна мечка\" за режисура Уес Андерсън за анимационния филм \"Кучешкия остров\". В него се разказва за японски град, в който избухва епидемия от кучешки грип и властите издават заповед всички кучета да бъдат изхвърлени на сметище, намиращо се на изолиран остров.Актьорът Бил Мъри, който озвучава едно от кучетата, взе наградата на галацеремонията от името на Андерсън. \"Никога не съм си помислял, че ще ми се случи да отида да работя като куче и ще се прибера у дома с мечка\", пошегува се той, докато държеше статуетката.Наградата за най-добър актьор получи французинът Антони Бажон за ролята си на наркоман, опитващ да се отърве от порочния навик с помощта на религията във филма \"Молитвата\" на френския режисьор Седрик Кан. \"Много се молих да получа мечка\", каза Бажон на пресконференция след церемонията по награждаването. \"Много е важно да покажем на наркозависимите, че има път за избавяне от тяхното пристрастяване - в този филм манастирът и религията помагат на този човек\", допълни той.За най-добра женска роля бе отличена 68-годишната Анна Брун за филма \"Наследничките\" на парагвайския режисьор Марсело Мартинеси.Приз за най-добър сценарий получиха Мануел Алкала и Алонсо Руиспаласиос за лентата \"Музей\", в която се разказва за ученици, откраднали през 1985 г. артефакти от Националния музей по антропология в Мексико.Полската режисьорка Малгожата Шумовска получи Голямата награда на журито за филма \"Лице\", разказващ за млад мъж, който претърпява трудова злополука и буквално загубва лицето си. Направена му е операция и му е присадено ново лице, но когато се завръща в родния си град от болницата, близките му се отдръпват от него.Наградата за изключителен артистичен принос отиде при Елена Окопная за костюмите и за цялостната визия на руския филм \"Довлатов\".Победителите бяха определени от шестчленно жури, оглавявано от германския режисьор Том Тиквер. На фестивала бяха излъчени около 400 филма. \"Ага\" на Милко Лазаров бе първият от 29 години български пълнометражен игрален филм, включен в конкурса на Берлинале, един от най-старите и най-престижни кинофестивали в света.  ", "date": "2018.02.25", "title": "Филм с българско участие грабна „Златна мечка” на Берлинале"}
{"url": "http://www.cross.bg/trump-penya-nieto-1568626.html", "text": "/КРОСС/ Мексиканският президент Енрике Пеня Нието е отложил плановете си да посети Вашингтон след напрегнат телефонен разговор с американския си колега Доналд Тръмп, съобщи в. \"Вашингтон пост\", позовавайки се на длъжностни лица и от двете страни, предаде ТАСС.Пеня Нието планираше да направи първото си посещение в Белия дом, за да се срещне с президента Тръмп този месец или през март.В проведения на 20 февруари 50-минутен телефонен разговор Пеня Нието е поискал от Тръмп по време на преговорите в Белия дом да не настоява публично южната съседка на САЩ да плати за построяването на стена по общата им граница.Тръмп обаче не е обещал, че няма да повдига трънливия въпрос и затова двете страни са се споразумели, че е по-добре плановете за визитата да бъдат отложени.  ", "date": "2018.02.25", "title": "Президентът на Мексико отлага визитата си в САЩ след напрегнат разговор с Тръмп"}
{"url": "http://www.cross.bg/prezidenta-trump-godina-1568627.html", "text": "/КРОСС/ Мнозинството американци са убедени, че цялостното състояние на страната се е влошило през последната година, като едва 28% са оптимисти, че положението ще се подобри през предстоящата година. Това сочат резултатите от нова анкета на Националния център за изследване на общественото мнение.Според изследването американците имат по-добро усещане за състоянието на икономиката, но до голяма степен остават недоволни от президента Доналд Тръмп. Едва 35% от анкетираните одобряват действията на Тръмп, а 64% - не.Все пак 45% посочват, че са доволни от подхода на президента към икономиката. Това е повече от подкрепящите външната му политика (34 процента) и имиграционната му политика (37%).  ", "date": "2018.02.25", "title": "Американците са разтревожени за развитието на страната"}
{"url": "http://www.cross.bg/ezero-zamruznaloto-purzalka-1568631.html", "text": "/КРОСС/ Голяма ледена пързалка във формата на сърце създадоха участниците в ледения фестивал, който се провежда на замръзналото Байкалско езеро край село Литювянка.Дрон засне оформянето на пързалкат.Преди дни върху замръзналото езеро беше проведена и традиционната екстремна надпревара \"Ledovy Shtorm\" върху кънки, ски и велосипеди. Състезанието, което се проведе за шести път, продължи три дни.  ", "date": "2018.02.25", "title": "Кънкьори направиха пързалка като сърце върху леда на езерото Байкал"}
{"url": "http://www.cross.bg/proizvoditeli-evropa-emanyuel-1568632.html", "text": "/КРОСС/ Президентът на Франция Еманюел Макрон бе освиркан днес на годишното селскостопанско изложение в Париж - белег за напрежението, обхванало аграрния сектор, предаде АФП.Събитието бе предшествано от демонстрации на селскостопански производители в цялата страна, протестиращи срещу проекта за споразумение за свободна търговия между ЕС и страните от южноамериканския търговски блок Меркосур (Аржентина, Бразилия, Парагвай и Уругвай) и забраната на хербицида глифозат.Френските производители се страхуват по-специално от вноса в Европа с намалени мита на 70 000 тона южноамериканско говеждо годишно, при ограничени права на митницата.Те се опасяват от нелоялната конкуренция на това индустриално месо, произведено с много малки разходи и с критерии за санитарен контрол и качество далеч не толкова взискателни, колкото в Европа, пояснява АФП. ", "date": "2018.02.25", "title": "Еманюел Макрон бе освиркан от френски фермери"}
{"url": "http://www.cross.bg/merkel-konservativniyat-dali-1568633.html", "text": "/КРОСС/ Няколко видни германски консерватори призоваха днес за завой надясно на партията, за да си върне загубените избиратели, като отправиха предизвикателство към канцлера Ангела Меркел, преди тя да обяви избора си за министри утре, предаде Роютерс.Християндемократите (ХДС) ще гласуват на партийно съвещание в понеделник дали да подкрепят коалиционната сделка със социалдемократите, която ще даде на Меркел четвърти мандат, начело на голяма коалиция. Макар че се очаква ХДС да подкрепи сделката и да одобри съюзничката на Меркел Анегрет Крамп-Каренбауер като генерален секретар, сред консерваторите се чуват гласове, че партията се нуждае от \"свежа кръв\" и нова политическа посока.\"Понякога консервативният елемент в консервативния блок би могъл да бъде по-забележим\", заяви пред \"Нойе Оснабрюкер\" премиерът на провинция Шлезвиг-Холщайн от ХДС Даниел Гюнтер, а видният представител на баварския Християнсоциален съюз (ХСС) Александър Добринд заяви пред \"Пасауер Нойе Пресе\", че \"консервативният блок трябва да покрие целия спектър от центъра до демократичната десница\".Изборът на Меркел за шестимата членове на кабинета от ХДС ще изпрати сигнал за посоката на нейната политика през следващите четири години. Смята се, че дългогодишният й съюзник Петер Алтмайер ще поеме министерството на икономиката, а Урсула фон дер Лайен ще запази министерството на отбраната.Една въпросителна е дали 37-годишният Йенс Шпан, крайно консервативният държавен секретар във финансовото министерство, който възрази срещу бежанската политика на Меркел, ще получи министерски пост.ХСС и СПД ще обявят своите кандидати по-късно.  ", "date": "2018.02.25", "title": "Германски консерватори призоваха Меркел към завой надясно"}
{"url": "http://www.cross.bg/ispanskiya-tryabvashe-w--1568634.html", "text": "/КРОСС/ Американската компания SpaceX отмени насрочения за неделя старт на ракетата „Фалкон 9\", която трябваше да изведе в орбита испанския телекомуникационен сателит Hispasat 30W-6.„Отменяме насрочения за тези почивни дни старт, за да проведем допълнителни тестове на системата за херметизация на защитната обвивка\", се казва в съобщението.След като проверката бъде завършена компанията ще обяви нова дата за изстрелването.Стартът на „Фалкон 9\" с испанския спътник трябваше да се осъществи от базата на американските ВВС недалеч от Кейп Канаверал, щат Флорида.Hispasat 30W-6 тежи 6 тона и е предназначен за предаването на телекомуникационен сигнал за страните от Европа, Северна Африка, а също така Северна и Южна Америка.  ", "date": "2018.02.25", "title": "SpaceX отложи старта на ракетата „Фалкон 9“"}
{"url": "http://www.cross.bg/istinsko-zhelanieto-milosurdie-1568620.html", "text": "/КРОСС/ Истинско милосърдие е желанието да се носи полза на останалите хора, без да се мисли за възнаграждение. - Хелън Келър", "date": "2018.02.25", "title": "Истинско милосърдие е желанието..."}
{"url": "http://www.cross.bg/tema-nedelya-govori-1568623.html", "text": "/КРОСС/ Нова телевизия, „Събуди се\"Тема: Оставки, скандали и бизнес-интереси. Защо гърмят бушони в енергетика и здравеопазване?Отблизо: Говори един снайперист от Френския легион.От Сърбия, с любов: Лепа Брена, пред Мон Дьо, епизод 2.Тема: Дубайска мечта на кредит. Как българка откри любовта, с едни гърди напред?БТВ, „Тази събота и неделя\"Тема: За въздуха и хората.Гост: Йорданка Фандъкова, кмет на СофияТема: Новият път на златние момичета: Ренета Камберова, Михаела Маевска и Цветелина Найденова.Тема: Да победиш възрастта с танци.Тема: За емоцията на гласа и силата на думите, с психоложката Магдалена Ангелова.Тема: Кой е Рафаел Пашов и защо иска да спечели „Гласът на България\"?БНТ, „Денят започва с Георги Любенов\"Тема: Преброяване на силите. Къде е \"Воля\"? Разговор с Веселин Марешки.Тема: Горещият стол на председателската трибуна. Говори бившият председател на Народното събрание и лидер на БСП Михаил МиковТема: Между отчаянието и възторга. Писателят Калин Терзийски.Тема: „Неудачници - орисията на живота\". Актьорите Александра Василева и Николай Урумов репетират Горки.Тема: Спортна неделя с Владо Николов.Тема: Посланията на съвременното кино. Репортаж от \"Берлинале\".Една ТВ Дива: Наталия Симеонова. ", "date": "2018.02.25", "title": "По телевизиите в неделя"}
{"url": "http://www.cross.bg/filip-iisys-reche-1568618.html", "text": "/КРОСС/ На другия ден Иисус поиска да отиде в Галилея, и намира Филипа и му казва: върви след Мене. А Филип беше от Витсаида, от града Андреев и Петров.Филип намира Натанаила и му казва: намерихме Иисуса, сина Иосифов, от Назарет, за Когото писа Моисей в Закона, и говориха пророците. А Натанаил му рече: от Назарет може ли да излезе нещо добро? Филип му казва: дойди и виж.Иисус видя Натанаила да отива към Него и казва: ето истински израилтянин, у когото няма лукавство. Натанаил Му казва: отде ме познаваш? Иисус отговори и му рече: преди Филип да те повика, когато ти беше под смоковницата, видях те. Натанаил Му отговори: Рави! Ти си Син Божий, Ти си Царят Израилев.Иисус му отговори и рече: ти вярваш, понеже ти казах: видях те под смоковницата; по-големи неща от това ще видиш. И казва му: истина, истина ви говоря: отсега ще виждате небето отворено, и Ангелите Божии да възлизат и слизат над Сина Човечески. (Иоан 1:43-51) ", "date": "2018.02.25", "title": "Първа Неделя на Великия пост - Православна"}
{"url": "http://www.cross.bg/voiina-bulgariya-sofiya-1568619.html", "text": "/КРОСС/ 138 г. - Императорът на Римската империя Адриан осиновява Антонин Пий, обявявайки го за престолонаследник. 1204 г. - Папа Инокентий III изпраща в България кардинал Лъв, който да коронова за крал цар Калоян и да издигне като единствен православен Примас архиепископ Василий. 1836 г. - Самюъл Колт получава патент за „въртящо се оръжие\", наречено по-късно револвер. 1848 г. - Във Франция е провъзгласена Втората република. 1856 г. - В Париж е открит Международен конгрес за изготвяне на мирен договор между държавите, участвали в Кримската война. 1901 г. - Американският магнат Джон Пиерпон Морган създава империята „Юнайтед стейтс стийл корпорейшън\". 1905 г. - В България е регистриран първият картел - Тютюнофабрикантско дружество „Свети Никола\", в който влизат 40 от общо 58 тютюневи фабрики. 1916 г. - Генерал Филип Петен поема командването на 2-ра френска армия. 1921 г. - Съветската Червена армия окупира Тбилиси, столицата на Грузия. 1928 г. - В САЩ е издаден първият лиценз за телевизионно излъчване. 1932 г. - Адолф Хитлер, който е гражданин на Австрия, получава германско гражданство. 1945 г. - Втората световна война: Турция обявява война на Нацистка Германия. 1947 г. - В Народна република България е въведен държавен монопол върху производството и търговията с тютюневи изделия. 1948 г. - Комунистическата партия завзема властта в Чехословакия. 1949 г. - В София започва съдебен процес срещу 15 евангелистки пастори, който завършва с осъждането им за шпионска дейност. 1951 г. - В Буенос Айрес (Аржентина) са открити първите Панамерикански игри. 1956 г. - В своя реч на XX конгрес на КПСС съветският ръководител Никита Хрушчов осъжда култа към личността на неговия предшественик Йосиф Сталин. 1986 г. - Във Филипините, след 20-годишно управление, президентът Фердинад Маркос е победен на избори от Кори Акино - първата филипинка президент. 1991 г. - Война в Персийския залив: Иракска балистична ракета „Ал-Хусейн\" удря американска военна база в Дархан, Саудитска Арабия, при което загиват 28 американски войници. 1992 г. - Общинският съвет на София взема решение за разрушаване на Мавзолея на Георги Димитров. 1992 г. - Създадена е Федерална космическа агенция в Русия. 2007 г. - Иран извършва първото си успешно изстрелване на космическа ракета.", "date": "2018.02.25", "title": "На 25 февруари..."}
{"url": "http://www.cross.bg/ysloviya-avtomobili-zimni-1568625.html", "text": "/КРОСС/ През следващата седмица се очакват снеговалежи и силен вятър. Влошаването на времето ще започне от неделя. Прогнозата на метеоролозите от БАН е за значително понижение на температурите от силния североизточен вятър, с което се увеличават предпоставките за заледявания. Възможни са виелици и снегонавявания, предупреждават от Агенция \"Пътна инфраструктура\".Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на \"Пътна полиция\".Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, напомнят от АПИ.Областните пътни управления и снегопочистващите фирми работят на 24-часов режим и предприемат всички необходими действия за осигуряване проходимостта на републиканската мрежа при зимни условия. В готовност за поддържане на пътищата са около 3000 машини, уверяват от Пътната агенция.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища. ", "date": "2018.02.25", "title": "Зимата се завръща, внимавайте на пътя "}
{"url": "http://www.cross.bg/chasa-provede-grad-1568624.html", "text": "/КРОСС/ ***София. От 10.00 часа в хотел „Маринела\", зала „София 1\", ще се проведе дискусионен енергиен форум на тема \"АЕЦ \"Белене\" - ключ към сигурността и развитието на България\".***София. От 11.00 в Националния пресклуб на БТА ще се проведе Кръгла маса на тема: „Идейните, политически и организационни предизвикателства пред БСП\". Участие във форума ще вземе и лидерът на БСП Корнелия Нинова.***София. От 11.30 часа пред Народния театър \"Иван Вазов\" ще се проведе Народен събор в подкрепа на българската национална традиция и срещу Истанбулската конвенция.***София. От 18.00 часа в Центъра за култура и дебат „Червената къща\" ще се проведе прожекция на филма „Урок\". Заснет по действителен случай, филмът разказва за почти безизходната ситуация, в която е поставена една провинциална учителка - неизплатена ипотека, неполучени заплати, невъзможност да намери помощ.***София. От 20.00 часа в Центъра за култура и дебат „Червената къща\" ще се проведе прожекция на филма „Каръци\", който разказва историята на група съученици в малък провинциален град. Във време, когато светът е (почти) без граници, те са родени в беден град на бедна държава, без шанс да постигнат каквото и да е. Филмът отразява трудностите на младото поколение в „провинциална\" България - свят, който понякога е доста по-различен от този на големия град.***Варна. От 11.00 часа в креативното пространство за споделена работа „Иноватор\" експерти от Държавна агенция „Електронно управление\" (ДАЕУ) ще обучават деца от Варна на кибер хигиена и принципи за безопасен Интернет.***Велико Търново. От 11.00 часа, в Пресклуба на БТА - Велико Търново ще се проведе пресконференция на партия \"Български социалдемократи\", с участието на генералния секретар на партията Георги Анастасов, на тема \"Каузата на българските социалдемократи\".***Велико Търново. От 11.00 часа Mall Велико Търново ще започне Второто издание на фестивала на настолните игри \"Настолен град\". В 14.00 часа започва турнирът по „Падемия: Оцеляване\". Известната по цял свят кооперативна игра, в която екип от учени борят смъртоносни зарази, идва отново на \"Настолен град\".*** Велико Търново. От 11.30 часа в пресклуба на БТА ще се състои пресконференция на партия „Български социалдемократи\", с участието на генералния секретар на партията Георги Анастасов, на тема „Каузата на българските социалдемократи\".*** Горна Оряховица. От 9.00 часа в Спортна зала „Никола Петров\"ще се проведе турнир по баскетбол мъже - Аматьорска баскетболна лига, под домакинството на БК „Локомотив\" - град Горна Оряховица.***Добрич. От 11.00 часа в Държавен куклен театър „Дора Габе\" ще бъде представен спектакълът „Нощна приказка\" на Държавен куклен театър „Дора Габе\".***Павликени. От 14.00 часа в Павликени започва Училище за бъдещи родители „Щъркел\".***Пловдив.От 09.00 часа в храм „Св. Марина\" Пловдивският митрополит Николай ще възглави архиерейска света Литургия на Неделя Православна.***Пловдив.От 16.00 часа в Limacon Event Center ще се проведе безплатен практически семинар за семейства с доведени родители и деца.***Пловдив.От 19.00 часа от пл. „Централен\" ще започне шествие на 180 журналисти от 32 държави до Римски стадион, с което ще бъде даден старт на годишна среща на Международния ски клуб на журналистите (SCIJ).***Русе. От 11.30 часа пред сградата на общинската администрация, Национален инициативен комитет за качествена и иновативна образователна система организира протест под надслов „Не на насилието в детски градини и училища\".***Свищов. От 10.30 до 14.00, на ул.\"Ал.Константинов\"№1 (срещу Военния клуб), за втора поредна година Младежи ГЕРБ и Жени ГЕРБ, с подкрепата на Общинското ръководство на партията в Свищов, организират работилничка за мартенички.***Стара Загора. От 11.00 часа в Куклния театър ще бъде представена постановката „Дядо вади ряпа\" по Ран Босилек.***с. Средище/Шумен. От 07.00 часа ще бъде открит изборния ден за частичните избори за кмет на кметство Средище.***Ямбол. От 10.00 до 15.00 часа на Първа сцена в Градския парк ще се проведе Състезателно дефиле „Кукерландия\" 2018 - II част.  ", "date": "2018.02.25", "title": "Предстоящи събития на 25 февруари 2018"}
{"url": "http://www.cross.bg/kompozitor-predsedatel-lekoatletka-1568615.html", "text": "/КРОСС/ Боян Радев, двукратен олимпийски шампион по класическа борбаПроф. Виктор Чучков, композитор и пианистИван Иванов, \"Футболист на годината 2013\"Йонко Попов, композитор и звукорежисьорМагдалена Христова, лекоатлеткаМария Стоянова, председател на СЕМД-р Николай Иванов, началник Отделение по ортопедия и травматология в УМБАЛ \"Пълмед\"Петър Китанов, председател на Софийска адвокатска колегияСветла Златева, лекоатлетка, световна рекордьорка ", "date": "2018.02.25", "title": "Родени на 25 февруари"}
{"url": "http://www.cross.bg/grypirovkata-boko-haram-1568642.html", "text": "/КРОСС/ Нигерийската армия е ликвидирала петима бойци на групировката \"Боко Харам\" и е заловила командир, предадоха световните информационни агенции.Боевете са се водели в горите Самбиса край езерото Чад, където се укриват джихадистите. Това са съобщили от армията. При операцията са спасени цивилни, иззети са автомобил и оръжие на групировката.Припомняме, че преди дни джихадистите отвлякоха стотици момичета. По-късно стана ясно, че някои от тях са загинали, а други са били спасени. Полицията потвърди късно, че става въпрос за отвличане, а не изчезване. Това е поредно масово отвличане на млади жени от групировката. Държавите от региона се сражават обединено срещу \"Боко Харам\".  ", "date": "2018.02.25", "title": "Нигерия ликвидира петима бойци на \"Боко Харам\""}
{"url": "http://www.cross.bg/dvizhenie-putishtata-naryshitel-1568630.html", "text": "/КРОСС/ Терминът \"системен нарушител\" трябва да се въведе в Закона за движение по пътищата, защото участниците в движението, които повтарят ежедневно нарушенията си, се разглеждат еднакво с онези, които извършват по-незначителни или инцидентни нарушения. Това заяви Георги Гълъбов - член на Института за пътна безопасност пред Дарик.По данни на МВР само за изминалия месец януари е имало 476 тежки катастрофи и 17 000 нарушения. Това е в пъти повече от януари миналата година. Едно от предложенията за промяна на действащия закон за движение е той да бъде разделен на три отделни: за движение по пътищата, за пътните превозни средства и закон за водачите на моторни превозни средства.Над 11 български институции отговарят за спазването на Закона за движение по пътищата. И туй като си споделят вината, си споделят и задълженията, което води до хаос и що се отнася до пътищата - до човешки жертви. Това обясниха от Института за пътна безопасност на обществено обсъждане. Едно от предложенията за промяна на закона за движение е въвеждането на \"системен нарушител\".\"Ежегодно губим близо 700 души, между тях и деца, това е по двама души на ден. Губим ги без да сме във война. На всеки се случва да наруши закона или правилника, всеки може да се озове в такава ситуация. Ако държавата хвърля всичките си усилия в това да спре всяко нарушение и да обхване целия този сектор, това ще бъде тотален провал\", разсъждава Гроздан Караджов - член на Института.Кой е този, който пречи на всички усилия за намаляване на жертвите и за безопасното движение по пътищата? Това е системният нарушител според Караджов.\"Предлагаме да бъде излекуван този недъг на досегашната ни уредба и да се въведе, че във всеки един случай, в който нарушител, който в разстоянието на една година от влизането в сила на наказателното му постановление, извърши три, каквито и да е, нарушения, то този нарушител да бъде третиран като системен нарушител. И към него да се прилагат по-строги наказания и да му се отнема свидетелството за правоуправление\", обясни още Караджов.Що се отнася до разделението на Закона за движение на три отделни - професорът по административно право Димитър Костов е скептичен. \"Три закона, които имат еднакъв обект на въздействие и регулиране на обществени отношения. Ние имаме и Закон за пътищата. Колко стават, ако ги преброим\", запита юристът и допълни, че подкрепя идеята да се кодифицират нещата.Той напомни, че Законът за движение за пътищата е свързан с правото на защита на гражданите, записано в Конституцията.  ", "date": "2018.02.25", "title": "Системният нарушител на пътя \"влиза\" в Закона"}
{"url": "http://www.cross.bg/moskva-pryak-dialog-1568628.html", "text": "/КРОСС/ Русия приканва САЩ и Северна Корея да преминат от тактика на изчакване към установяване на пряк диалог. Това заяви в интервю за ТАСС руският зам.-министър на външните работи Игор Моргулов, предаде агенцията.\"Москва неизменно се обявява за установяване на пряк диалог между Вашингтон и Пхенян\", посочи дипломатът. \"В нашите контакти с всяка от страните убеждаваме партньорите да преминат от изчаквателна тактика към инициативни стъпки за установяване на пряк диалог, да се възползват от благоприятния прозорец на възможности, отворил се благодарение на олимпийското затишие за периода на игрите в Пьончан\", заяви той.Редица медии съобщиха, че в Пьончан е имало възможност за пряк контакт между делегациите на САЩ и на КНДР, напомни той. \"За жалост тази инициатива не бе осъществена. Надяваме се и американците, и севернокорейците да осъзнаят, че диалогичният път няма алтернатива\", добави Моргулов.Ако получи съответното запитване, каквото засега няма, Москва е готова, по думите му, да предостави площадка за диалог между Пхенян и Сеул. \"От наша гледна точка единствено условие за осъществяването му трябва да е липсата на каквито и да било условия и от двете страни\", каза руският представител.Русия разчита очерталата се \"перспектива за междукорейско сближаване да не бъде разрушена с необмислени стъпки към подновяване на военната дейност в субрегиона\", посочи руският дипломат.Руско-севернокорейската междуправителствена комисия по търговско-икономическото сътрудничество ще заседава в края на март в столицата на КНДР, съобщи Моргулов. Москва ще продължи сътрудничеството с Пхенян в сферите, незасегнати от ограниченията на Съвета за сигурност на ООН, увери той.По-рано зам. външният министър на Северна Корея Син Хон-чхол също заяви, че Пхенян смята да развива сътрудничеството с Москва \"независимо от съществуващите спънки\", отбелязва ТАСС. ", "date": "2018.02.25", "title": "Москва приканва Вашингтон и Пхенян към пряк диалог"}
