{"url": "http://www.cross.bg/todorov-gryp-aresta-1612508.html", "text": "/КРОСС/ Специализираният наказателен съд не уважи искането на Иван Тодоров за по-лека мярка за неотклонение. Собственикът на ТАД Груп остава в ареста по обвинения в подбудителство за кибертероризъм заради теча на данни от НАП.По-рано Апелативният спецсъд върна в ареста собственика на \"ТАД Груп\" Иван Тодоров, обвинен в подбудителство към кибертероризъм във връзка с хакерската атака срещу НАП и досега беше на свобода срещу 100 000 лева гаранция. Съдът взе решението си, след като прокуратурата е представила 4 тома нови доказателства. Тодоров беше арестуван още в съдебната зала.Според прокуратурата Тодоров е накарал служителя във фирмата \"ТАД Груп\" Кристиян Бойков да копира нерегламентирано данни от информационната система на НАП. Всичко това доведе до заключението на Апелативния спецсъд, че Тодоров е лице с висока обществена опасност и затова го остави за постоянно в ареста.За решението на съда надделя доказателство - общ чат на фирмата \"ТАД Груп\", в който Кристиян Бойков най-общо съобщава за хакването на архива на НАП, а Иван Тодоров го насърчава да продължи и с други фирми, като обещава и бонуси за всяка една от тях. Данните са криптирани и използвани с користни цели. Публикуването на данните от НАП от страна на Бойков чрез медиите е целяло всяване на страх и паника, прие още съдът. ", "date": "2019.09.03", "title": "Съдът остави в ареста шефа на \"ТАД Груп\" "}
{"url": "http://www.cross.bg/iiordanov-podelenie-ivan-1612501.html", "text": "/КРОСС/ От Областната дирекция на МВР във Варна потвърдиха официално, че тялото, което бе открито вчера край село Любен Каравелово, е на изчезналия преди седмица Иван Йорданов. Трупът бе намерен на метри от бивше военно поделение, където Йорданов е бил на палатка с приятели. Въпреки че го издирваха с кучета, той бе открит седмица след като бе подаден сигнал за изчезването му.От полицията във Варна посочиха, че по случая тече разследване, но към момента няма данни за насилствена смърт. Предстои да бъде направена аутопсия, за да се разбере каква е причината за фаталния край.Купоните в изоставеното военно поделение край варненското село Любен Каравелово притесняват местните хора. Особено след фаталния край на един от участниците в тях, посочи кметът на селото Иван Димитров.Миналата година - пак тъй се е случвало - някакви купони в самото поделение, близо до селото са чували крайните къщи - висока музика и се притеснявали. И тази година - сега като разбраха какъв беше купонът; и има и труп - от сутринта насам коментират в селото - нормално е да се притеснят, казва той.А в бившето военно поделение всеки може да влезе без проблем. Преди седмица там имало голям купон, на който Иван Йорданов присъствал. В един момент той се загубил и изпратил СМС с GPS координатите на военното поделение. След това - изчезнал. Близо 40 полицаи, доброволци и кучета търсеха следи от изчезналия мъж. Тялото било открито случайно седмица по-късно от местен жител.„Като минах с коня и животното се стресна. Като погледнах в храстите - видях трупа. Тогава се обадих на кмета\", разказва Тунчо Костов, който се натъкнал на тялото на Иван Йорданов. ", "date": "2019.09.03", "title": "Потвърдeно: Откритото край Варна тяло е на изчезналия Иван Йорданов "}
{"url": "http://www.cross.bg/kyltyrata-plovdiv-opera-1612485.html", "text": "/КРОСС/ Фондация „Дом за Пловдивската опера\" изпраща  днес писмо до мониторинговата комисия на ЕС за Европейската столица на културата Пловдив 2019. В него се информира за липсата на сграда на операта в Пловдив, както и за нефункциониращата трета година Концертна зала.От фондацията се обръщат към Комисията с молба за съдействие по тези два казуса, по които от три години търсят съдействие от местната власт. Въпреки  решение на Общинския съвет за предоставяне на общинската сграда на бившия Партиен дом за изграждане на опера и провеждането на  национален арахитектурен конкурс за изследване, От фондация „Дом за Пловдивската опера\" заявяват, че имат нужда от  След като и министърът на културата Боил Банов, който е информиран преди две години за нуждата от ремонт на Концертна зала, но не е взел отношение. От фондацията подчертават, че Пловдивската опера, която съществува от 60 години, но няма своя сграда, играе на сцена, до която има достъп 15 дни в месеца,  оркестърът наема зала за репетиции, но за работата си  има оценка „отличен\" от Министрество на културата. Зрителите на  оперните спектакли в Античния театър са се увеличили с 300 %, а цената на билетите с 400 %.  Концертна зала на Операта не е ремонтирана от 40 години и е затворена от 2017г.Писмото завършва с покана за среща в Пловдив, за да се види при какви условия работи операта и как изглежда Концертна зала. Писмото е подписано от членовете на Съвета на учредителите на фондация „Дом за Пловдивската опера\"  с председател инж. Любомир Фратев, доц.д-р инж. Никола Добрев, арх. Илко Нниколов, ик.Георги Стоев, д-р Мариана Чолакова. ", "date": "2019.09.03", "title": "\"Дом за пловдивската опера\" търси помощ от Европа "}
{"url": "http://www.cross.bg/raneni-politziyata-dyshi-1612503.html", "text": "/КРОСС/ Няколко души са ранени, а други - блокирани, след експлозия в белгийския град Антверпен, съобщи полицията, цитирана от ДПА. Взривът засегнал три сгради в квартал Вилрейк, който се намира южно от центъра на града.Един човек е спасен от развалините, посочи полицията в Туитър. Тя добави, че няколко души са ранени, а под развалините има още хора.Полицията засега не разполага с информация за причината за инцидента, който е станал по обяд. ", "date": "2019.09.03", "title": "Експлозия в Антверпен, има ранени и блокирани хора "}
{"url": "http://www.cross.bg/kmetove-suvet-natzionalniyat-1612509.html", "text": "/КРОСС/ На днешното си заседание Националният съвет на БСП утвърди 161 кандидатури за кметове на общини и райони. Сред кандидатите са утвърдени юристи, инженери, лекари, учители, културни дейци и др. Петима народни представители се включват в кметската надпревара - Бургас - Николай Тишев, Сливен - ген. Кольо Милев; Русе - Пенчо Милков; Перник - Станислав Владимиров, Карнобат - Тодор Байчев. Досегашните успешни кметове на левицата отново получиха подкрепа за следващ мандат. Това са градоначалникът на Гоце Делчев - Владимир Москов, на Троян - Донка Михайлова, на Красна -- Николай Георгиев, на Павликени - Емануил Манолов, на Асеновград - Емил Караиванов и др. Ръководството на БСП потвърди и кандидатурата на Катя Георгиева за кмет на Ямбол, на Хасково - Коста Стоев и на Стара Загора - проф. Иван Върляков. Следващото заседание на Националния съвет, което ще продължи с утвърждаването на кандидат-кметове, ще се състои на 15 септември.  ", "date": "2019.09.03", "title": "Националният съвет на БСП утвърди 161 кандидати за кметове"}
{"url": "http://www.cross.bg/rabotni-mesta-indystriya-1612490.html", "text": "/КРОСС/ Падането на печалбите и неизбежните глоби за прекомерни емисии на отработени газове са следите на кризата днес, оставяща сериозен белег в автомобилната индустрия, като особено показателен пример е Германия. Следствието от нея - съществува заплаха от масово съкращаване на работни места. В цифри това означава че 9000 компании, изследвани от Института Ifo, 30 процента планират да намалят броя на служителите през следващите три месеца. Това е и най-високата стойност от седем години насам, предава auto-press.Електрификацията на задвижващите устройства за автомобилите с едновременното увеличаване на производителността обаче ще се отрази положително на заетостта в Германия, според проучването на Fraunhofer ELAB. Около 75 000 работни места ще са необходими скоро в производството на двигатели, което означава, че ще се отворят 25 000 нови работни места за производство на компоненти като батерии или силова електроника. През 2018 година в автомобилната индустрия са работели около 840 000 души. Ако двигателите с вътрешно горене бъдат забранени от 2030 година, това може да струва работата в Германия на 620 000 служители. Икономистите установяват, че тази тенденция набира скорост. \"През последните месеци вече се забелязва драматично намаление\", според Tима Волмершаузер, ръководител на икономическите изследвания в Института Ifo в Мюнхен.Изгледите за добро представяне на немските автопроизводители на автосалона IAA, който започва на 12 септември във Франкфурт не са добри. Това се дължи и на забавеното развитие на електромобилността. \"Положението на германската автопромишленост не се развива и спада с прехода към електромобилност\", заяви Волмершаузер. \"Колкото по-дълго време е нужно на немската автомобилна индустрия, за да започне да доставя достъпни финансово електрически автомобили за ежедневна употреба, толкова по-големи са съмненията на клиентите дали електрическата мобилност наистина е бъдещето.\"  ", "date": "2019.09.03", "title": "Автомобилната промишленост заплашена от масови съкращения на работни места  "}
{"url": "http://www.cross.bg/dolara-britanskiyat-predsrochni-1612492.html", "text": "/КРОСС/  Британският паунд се срина под 1.20 долара рано тази сутрин, за първи път от началото на 2017 година пред перспективата Великобритания да бъде изправена пред предсрочни парламентарни избори и заради неяснотата около Брекзит.Лирата се търгуваше срещу 1.1972 долара, след като премиерът Борис Джонсън се изправи срещу бунт в собствената си Консервативна партия заради стратегията си за Брекзит, което може да доведе до предсрочни избори следващия месец. ", "date": "2019.09.03", "title": "Британският паунд се срина под 1.20 долара "}
{"url": "http://www.cross.bg/razpredelenie-deiinosti-predvaritelno-1612494.html", "text": "/КРОСС/ Около 1700  клиенти на ЧЕЗ Разпределение България на територията на квартал Лозенец в столицата останаха без електрозахранване в продължение на 1 час и 15 минути във вторник по обяд, след като строителна фирма прекъсна кабел 10 киловолта, собственост на дружеството.Заради активизирането на строителните и ремонтни дейности през лятото, зачестяват случаите на скъсани кабели и това създава неудобства за домакинствата, бизнеса и институциите. Близо 70 000 домакинства и фирми на обслужваната от ЧЕЗ Разпределение територия в Западна България бяха оставени без електрозахранване в резултат на скъсани кабели от строителни компании от началото на летния сезон до момента. Изключванията са продължили сборно близо 100 часа.  Строителните проекти би трябвало предварително да се съгласуват с ЧЕЗ Разпределение, като в рамките на това съгласуване дружеството в писмен вид информира строителя, че е длъжен да го уведоми за деня и мястото на стартиране на изкопните дейности. В голяма част от случаите, обаче, тези изисквания не се спазват. Освен това често пъти информацията за стартиращите строителни дейности се получава предходния ден или в деня на тяхното стартиране, което прави реакцията на ЧЕЗ Разпределение невъзможна.За да отдели ресурс за строителните обекти, е необходимо компанията да бъде информирана поне две седмици предварително за деня, в който ще бъдат извършвани изкопни дейности. ЧЕЗ Разпределение очаква от фирмите да информират компанията поне две седмици предварително къде ще извършват изкопни дейности. Това може да става на телефон 0700 10 010 или на имейл кlienti@cez-rp.bg.  ", "date": "2019.09.03", "title": "Отново скъсани електрически кабели при изкопни работи в кв. Лозенец, стотици без ток"}
{"url": "http://www.cross.bg/knsb-prava-narysheniya-1612493.html", "text": "/КРОСС/ Главният прокурор Сотир Цацаров и заместникът му Иван Гешев се срещнаха с президента на КНСБ Пламен Димитров и вицепрезидента на синдикалната организация Чавдар Христов.Ръководителите на Конфедерацията на независимите синдикати представиха на ръководството на прокуратурата Четвъртия годишен доклад на КНСБ за нарушения на права, свързани с упражняване правото на труд през 2018 г. По решение на КС на КНСБ от 30.04.2015 г., този доклад се изготвя ежегодно и съдържа анализи и информация за допуснати нарушения на трудови права. Настоящият годишен доклад има два основни акцента - правото на сдружаване и колективното трудово договаряне.Главният прокурор и заместникът му г-н Гешев изразиха подкрепа на предложенията на ръководството на КНСБ за необходимост от законодателни изменения за засилена защита на правото на синдикално сдружаване. Обсъдени бяха представени вече пред законодателната и изпълнителната власт идеи за изменения на Наказателния кодекс в тази насока, в раздела „Престъпления против трудовите права на гражданите\". Постигнато бе съгласие за подписване на Меморандум за сътрудничество между ПРБ и КНСБ, с цел осигуряване на бърза защита и ефективно разследване при сигнали за нарушения на трудови и осигурителни права. Меморандумът ще бъде подписан до края на м. септември.", "date": "2019.09.03", "title": "КНСБ и прокуратурата готвят Меморандум за сътрудничество"}
{"url": "http://www.cross.bg/oled-pikseli-televizor-1612496.html", "text": "/КРОСС/ LG Electronics (LG) започва разпространението на първият в света 8K OLED TV (модел 88Z9) и LG 8K NanoCell TV (модел 75SM99) от този месец, на големите пазари, стартирайки с Австралия, Германия, Франция, Великобритания и САЩ. Като лидер, заявяващ позициите си при 8K технологиите, LG 8K TV също така се отличава с изненадващ метод за измерване на резолюцията - Information Display Measurements Standard (IDMS), създаден от уважавания International Committee for Display Metrology (ICDM), който твърди, че заявената резолюция на дисплея не зависи само от това дали се равнява или надвишава определен брой пиксели, но и от това дали тези пиксели могат да бъдат адекватно разграничени един от друг, за да се достави заявената резолюция.Експерти от индустрията, посочват, че за истинско 8K преживяване, пикселите трябва да бъдат ясно разграничими един от друг. Според ICDM, модулацията на контраста (Contrast Modulation (CM), отмерва, дали два съседни пиксела, са наистина разграничими един от друг и дали това има отношение към резолюцията на дисплея.За да може един телевизор да осигури резолюция реципрочна на броя пиксели, които притежава, минимумът на неговата CM стойност трябва да надхвърля 25% за изображения и 50% за текст. Така един 8K телевизор със CM стойност под тези стойности не може да достави истинско 8K преживяване, въпреки че разполага с нужния брой пиксели (7,680x4,320). Според проведените в съответствие със заложените стандарти тестове и двата LG телевизора (LG SIGNATURE OLED 8K и LG 8K NanoCell TV) отчитат CM стойности от порядъка на 90%, гарантирайки, че зрителите ще могат да се насладят на допълнителните детайли при 8К съдържанието на своя LG 8K телевизор.8K телевизорите на LG впечатляват с богатство на детайла и ярки, наситени, реалистични цветове, които са доказателство за позицията на бранда при дисплей технологиите. Като първи в света 8K телевизор и най-широкият OLED до момента, 88-инчовият LG SIGNATURE OLED 8K TV (модел 88Z9) осигурява 8K Ultra HD резолюция (7,680 x 4,320) с 33 млн. самостоятелно-излъчващи пиксели, които са с 16 пъти повече от броя пиксели във всеки един Full HD телевизор и 4 пъти повече отколкото при UHD телевизорите. Победителят на тазгодишните (iF Design Award и Red Dot Award) награди, LG SIGNATURE OLED 8K очарова потребителите с изчистен дизайн, почти невидима рамка и интегриран 80-ватова озвучителна система за още по-силен звук.75-инчовият LG 8K NanoCell телевизор също осигурява абсолютно потапящо преживяване благодарение на своята 8K картина с впечатляващи цветове и контрастни детайли. LG нано дисплей технологията, позволява забележителна острота на изображенията в наистина грандиозни размери. Нано цветовете, изчистват всички несъвършенства и подчертават възпроизвеждането на цветовете, подсилвайки Nano Black функцията, за да се възползваме напълно от Full Array Local Dimming Pro технологията, оптимизирана за 8K - напълно контролирайки подсветките за наситено черни цветове и още по-голям контраст.И двата 8K телевизора на LG, могат да се похвалят с подобрения при цветовия шум и повишение от 4 на до 6 степени. Резултатът - идеално изчистена 8K картина при превръщането на 4K (3,840 x 2,160) или Full HD (1,920 x 1,080). Първокласната технология е допълнена от α (Alpha) 9 Gen 2 - чипът второ поколение с интелигентен процесор. Той позволява надграждане на картина и звук, използвайки технология за дълбоко обучение и разширена база данни, които му позволяват да разпознава качествените източници и да оптимизира всеки вид съдържание. Освен това α9 Gen 2 8K анализира околната среда, за да осигури перфектното ниво на яркост за екрана по всяко време.Богатият резонантен звук, допълва картината по начин, който позволява на зрителя максимално да се потопи в това, което гледа. Интелигентният алгоритъм кара всички филми, музика или спортни програми да оживеят, чрез сливането на до два аудио канала с виртуален 5.1 съраунд звук. Телевизорите притежават и WiSA Ready за безжично домашно кино изживяване с некомпресиран 16-битов звук на до един 5.1 канал - най-добрият начин, за да усетите динамичният и кристално чист съраунд звук на Dolby Atmos.За да гарантира запомнящо се кино усещане пред екрана LG 8K OLED TV и 8K NanoCell TV разполагат с функцията Cinema HDR, която изцяло поддържа Dolby Vision и Advanced HDR, чрез ярки цветове до 4K и HLG и HDR 10 до 8K.LG подсигурява своите 8K устройства, чрез 4 изхода, които поддържат HDMI 2.1 спецификации и позволяват на зрителите да се наслаждават на 8K съдържание в 60 кадъра в секунда. LG 8K телевизорите са съвместими и с функцията Automatic low latency mode (ALLM), с Variable refresh rate (VRR) и с подобреният Audio return channel (eARC).За още по-голямо удобство, и двата модела - 88Z9 и 75SM99, ще поддържат Apple AirPlay 2 и HomeKit и ще са достъпни за над 140 пазара.За някои пазари, телевизорите ще се предлагат с вградени Google Assistant и Amazon Alexa, които ще позволяват с лекота да бъдат управлявани, чрез гласови команди и да се свързват с всички смарт уреди у дома, правейки възможността потребителите да получават информацията, от която имат нужда, още по-достъпна.„Новите 8K телевизори показват дълбоката отдаденост на LG на това да осигурим  истинско, осезаемо 8K преживяване за потребителите, което отговаря на най-високите стандарти\", каза Брайън Куон, президент на Mobile Communications & Home Entertainment companies в LG. „LG 8K OLED и NanoCell телевизорите, не просто имат повече пиксели, а дават на потребителите достъп до най-революционните ни дисплей технологии\", допълни още той.  ", "date": "2019.09.03", "title": "LG започва разпространението на 8K OLED И 8K NANOCELL телевизори в цял цвят"}
{"url": "http://www.cross.bg/petkov-rymen-praznik-1612499.html", "text": "/КРОСС/ Около 200 кандидат-кметове ще издигнем в страната самостоятелно или в коалиционен формат. Това каза лидерът на АБВ Румен Петков на пресконференция в Ловеч.  Относно броя на общинските съветници, които АБВ ще се стреми да вкара в Ловеч, лидерът на АБВ заяви: „Не съм привърженик на гадателството. Амбицията ни е да се представим добре и да представим силната алтернатива на гражданите. От сега да залагаме Мая ли ще бие, Данчето ли ще бие - не ми изглежда много убедително\", пошегува се Румен Петков с кметската надпревара в София.В отговор на журналистически въпрос как ще се отрази на АБВ и на предизборната кампания за местните избори намаляването на партийните субсидии, Петков коментира, че на политическата  му формация няма как да се отрази. „Ние не получаваме финансиране\", допълни още Петков. Намаляването на субсидиите, той определи като цинично и припомни, че при първоначалните анализи за финансирането на политическите партии, се е стигнало до извода, че е добре държавата да поеме ясен ангажимент, като минимум ограничи нехигиеничното влияние върху политическите партии и в този смисъл политиките, които те водят. „Слушам тази сутрин телевизиите по повод предстоящия утре голям празник на българската енергетика 45-годишнина от въвеждането в експлоатация на първи блок на ядрената централа в Козлодуй. По две от телевизиите въобще на стана дума какъв е приносът на Козлодуй в ценообразуването на електрическата енергията. 30 хил. лв. за песничката\", коментира акцентите на телевизиите.„Половината водещи вероятно жизненият им път е започнал оня ден. Като блесна „Родната полиция ни пази\", защо никой не пита колко струва тази песен. Убеден съм, че не е без пари. Познавам изпълнителя. Тук ръководството на „Козлодуй\" постъпи изключително почтено. Покани си хората, плати на този, който създаде текста, музиката. Тези хора, които работят в Козлодуй заслужават този празник. Ние българите заслужаваме този празник\", посочи още Петков.  „Понякога като държава полагаме огромни усилия да си отровим средата, да си развалим заслуженото щастие, защото са три поколения хората, които са изграждали ядрената централа и които са ни дали силата, достойнството да бъдем сред нациите, които имат такова нещо\", коментира още лидерът на АБВ", "date": "2019.09.03", "title": "Румен Петков, АБВ: Около 200 кандидат-кметове ще издигнем в страната самостоятелно или в коалиционен формат"}
{"url": "http://www.cross.bg/rachev-oburka-bulgariya-1612497.html", "text": "/КРОСС/ След САЩ ураганът „Дориан\" ще се придвижи към Европа и вероятно ще обърка месечните прогнози за времето над България, коментира през NOVA климатологът доц. Георги Рачев.„Траекторията на урагана ще бъде такава, че той ще „близне\" крайбрежието на Флорида. След това ще мине покрай крайбрежието на Джорджия, Северна и Южна Каролина и почти през Ню Йорк ще се отправи към Гренландия. След което ще се превърне в един нормален циклон и ще се стационира някъде северно от Великобритания\", посочи Рачев.„Ще донесе страшно голяма топлина от тропиците в големите географски ширини, с което ще обърка цялата атмосферна циркулация, а по всяка вероятност и месечните прогнози за септември\", обясни климатологът.По думите му така ураганът „Дориан\" ще доведе до удължаване на „циганското лято\" над България.„Скоростта на вятъра в понеделник беше достигнала близо 350 км/ч. Това не е рекорд, но е брутално, и то много. Всеки е карал по магистрала и знае какво е ако се движиш със 140 км/ч. Помислете, че скоростта е два пъти повече. Това е феноменално\", коментира Рачев.Той подчерта, че САЩ са подготвени за бедствието особено след промените в строителните регулации, заради урагана „Катрина\", който разруши Ню Орлиънс през 2005 г. Сега строителството в застрашените от мощни тропически бури щати е масивно и устоява на разрушителните ветрове.„САЩ е най-подготвената държава, защото най-често страда от тропични циклони. Те могат да си позволят лукса да евакуират 1 млн. души. След една седмица жителите могат  да се върнат и да намерят собствеността си по същия начин, по който са я оставили\", поясни климатологът. ", "date": "2019.09.03", "title": "Ураганът „Дориан” ще обърка времето в България"}
{"url": "http://www.cross.bg/federer-grigor-grisho-1612498.html", "text": "/КРОСС/ Тази нощ може и да се окаже една от най-важните в спортната кариера на българския тенисист Григор Димитров.Гришо ще се изправи срещу швейцареца, заемащ 3-то място в световната ранглиста, Роджър Федерер в сблъсък за място на полуфиналите на US Open, един от най-чаканите турнири за годината.Очаква се мачът от четвъртфиналната фаза да започне около 03:00 часа българско време.Въпреки последните месеци, в които виждахме как Григор изпадаше всяка седмица все по-надолу в ранглистата на АТР, в предходните два мача той ни припомни своята истинска игра на корта.Димитров за пръв път достига толкова напред в надпреварата за титлата от US Open.Не за пръв път обаче той ще излезе на корта срещу тенисиста, с когото може би най-много е сравняван по пътя на своята спортна кариера.Когато за пръв път Гришо влезе в полезрението на световните медии още в младежките си години, той често бе наричан „бейби Федерер\" поради стила си на игра, който много наподобява този на швейцареца.Досега Федерер  и Димитров са се срещали общо 7 пъти на корта в официални мачове.Статистиката е категорична - 7 победи за швейцареца и само два спечелени сета от Гришо (един на турнира в Бризбейн през 2016г. на мач от квалификационния кръг и втори на Australian Open през същата година).Опитът също е в полза на Федерер.Той е с 10г. по-възрастен от Григор, има почти 1000 мача повече в професионалната си кариера като тенисист, както и 102 титли срещу 8 в колекцията на българина.Дали в осмия сблъсък помежду им Григор най-сетне ще успее да пренапише историята предстои да разберем утре сутрин. ", "date": "2019.09.03", "title": "Тази нощ Гришо ще търси първата си победа срещу Федерер"}
{"url": "http://www.cross.bg/radev-leva-dluzhnostno-1612500.html", "text": "/КРОСС/ Специализираният наказателен съд отстрани от длъжност кмета на Костенец Радостин Радев, съобщават от ведомството. Според съда той може да повлияе на разследването на деяния, извършени от него в качеството му на длъжностно лице. Радев е обвинен в присвояване на 22 хиляди лева от касата на общинско предприятие за дърводобив. Наложена му е гаранция от 50 000 лева.По-рано Спецпрокуратурата привлече Радев към наказателна отговорност за това, че в качеството си на длъжностно лице обещал 30 000 лева на общински съветник, за да гласува по определен начин на сесия на Общинския съвет. ", "date": "2019.09.03", "title": "Специализираният съд отстрани от длъжност кмета на Костенец"}
{"url": "http://www.cross.bg/ostavka-horata-kara-1612502.html", "text": "/КРОСС/ Мая Манолова подаде оставка като омбудсман. Преди минути тя я депозира в Народното събрание.„Направих го, защото колкото и търпение да има човек, то се изчерпва. Месеци, години бях пощенска кутия за мъката, несправедливостта и бедността на хората. Години наред се опитвах да помагам на хората, но на някои не успях. Това ме кара да се чувствам зле. Това ме кара да не спя. Отначало срещах присмех от институциите. После решиха да помагат. Накрая институциите започнаха да пречат на институцията заради високата подкрепа. Загадката, свързана с Борисов, Корнелия Нинова и Красимир Каракачанов може да бъде разрешена само от самите тях. Не искам да се правя на герой, но това, което искам да направя, е да си отвоюваме столицата на България обратно\", коментира тя.\"Със страх не се управлява. С лъжи също. София не е лява или дясна. Ще приема подкрепа от всеки един гражданин\", категорична бе омбудсманът в оставка. ", "date": "2019.09.03", "title": "Мая Манолова подаде оставка като омбудсман"}
{"url": "http://www.cross.bg/ninova-korneliya-prilozhi-1612477.html", "text": "/КРОСС/  \"Време е да спрем само с говоренето и да пристъпим към конкретни мерки. Вчера подписахме и внесохме закон, с който предлагаме да няма съкратено производство, при самопризнание да няма намаляване на присъдата от доживотна без право на замяна- в случаите на престъпления, които водят до тежки телесни повреди или смърт\". Това заяви лидерът на БСП Корнелия Нинова пред медиите преди заседание на Националния съвет на партията.  Тя припомни, че през лятото са се случили няколко изключително тежки престъпления, едно от които завърши със смъртта на дете.По думите й чувството за безнаказаност и за несправедливост у хората е огромно. \"Много политици и почти всички партии през лятото говорихме по този случай и се наддаваше за наказания. Всичко остана само на думи, без реални действия. Апелирам към колегите от другите парламентарни партии- утре започваме работа в парламента, нека това да е един от първите закони, които гледаме\", каза Корнелия Нинова. Тя обясни, че левицата е бързала да го внесе, за да е готов на банките, а не да се губи време.Според нея има  спешна нужда от този закон заради справедливостта и наказанието на такива хора. Председателят на БСП подчерта, че ако НС го приеме по-бързо, той  може да се приложи за случаите в Сотиря и да не стане като в случая на убийството на журналистката в Русе, за който е вече е късно - имаше самопризнание, приложи се съкратено производство и нямаше доживотна присъда.  \"Настояваме за бързо гледане на закона, бързо приемане на две четения, ако трябва със съкратени срокове  между първо и второ четене, за да може да влезе в сила законът и да се приложи за тези конкретни случаи\", заключи Корнелия Нинова.   ", "date": "2019.09.03", "title": "Нинова: Внесохме закон - без съкратено производство и намаляване на присъди"}
{"url": "http://www.cross.bg/sofiya-pargov-kaloyan-1612479.html", "text": "/КРОСС/  Желая успех на Мая Манолова, предизвикателството е сериозно. Това каза лидерът на БСП - София Калоян Паргов при участието си в сутрешния блок на Bulgaria ON AIR. Той добави, че кандидатирането на омбудсмана на Република България за кмет на София е било очаквано.\"Вчера имахме заседание на Градския съвет на БСП - София и взехме решение на 11-ти септември да проведем конференцията, на която ще обсъдим всички възможности и ще съобщим името на нашия кандидат за кмет на града\", каза Калоян Паргов.Според него, кандидатирането на Йорданка Фандъкова за пореден мандат също е било очаквано. \"Очевидно от ГЕРБ няма какво по-добро да предложат от сегашния модел на управление, добави Калоян Паргов. - Всички виждаме в последните 10 години какво се случва в София. Бих го определил като развитие в застой. Гражданите обаче искат промяна, имат нужда от перспектива, от реални действия за по-добър живот за тях и семействата им в кварталите\".Лидерът на БСП - София припомни, че през последните 30 години партията е използвала различни модели за явяване на избори. \"Били сме и самостоятелно, и в коалиция, и сме подкрепяли кандидати на инициативни комитети, каза Калоян Паргов. - През 1999 година подходът беше успешен за левицата. Това ни даде тласък за отчетливо присъствие на политическата сцена през следващите години - през 2001-ва спечелихме изборите за президент, а през 2005-та и парламентарните\".Според Калоян Паргов, Мая Манолова може да бъде катализатор за промяната, която иска голяма част от гражданското общество. \"София е доста сложен град за БСП вече 30 години. Наясно сме, че в битката за града трябва да имаме съюзници и кампанията, която се готвим да направим, ще покаже точно това наше желание. Тази част от обществото, която иска промяна, без значение от кой политически спектър е, може да бъде фокусирана по подходящ начин, каза той. - На Градската конференция на 1 декември 2018 година посочих ключовите фактори за успеха на БСП. Те се събират в думата консолидация - на партията, на лявото пространство и на обществото, което иска промяна. Търсим точно тази форма сега\".Лидерът на БСП - София заяви, че неговата роля в кампанията е на председател на предизборния щаб, въпреки че неговото име е в списъка с номинираните за кандидати за кмет на София от БСП. \"Върху мен лежи голямата отговорност да конструираме кампанията, заяви той. - Ние първи издигнахме кандидатите за кметове на райони - още в края на юли. И повече от месец те работят на терен. Колкото до кандидата ни за кмет - на балотажа ще видим какви са били нашите шансове за успех\". ", "date": "2019.09.03", "title": "Калоян Паргов: Желая успех на Мая Манолова, предизвикателството е сериозно"}
{"url": "http://www.cross.bg/huawei-fotografiya-bulgariya-1612480.html", "text": "/КРОСС/ В понеделник се проведе официалното откриване на едноседмичната изложба на Huawei за мобилна фотография. Тя ще продължи до 7-и септември включително и представя избрани творби на български автори от конкурсa за мобилна фотография  и на посланиците на Huawei в България. 49-те изложени фотографии са заснети единствено с мобилни устройства на Huawei.Откриването в nOva Art Space събра десетки любители на мобилната фотография. Сред тях бяха много от участниците, чиито творби са изложени, фенове на марката в България и журналисти. Те имаха възможност да разговарят на място с популярния български фотограф Димитър Караниколов (), един от посланиците на Huawei в България, който беше и куратор на изложбата.По време на откриването Караниколов сподели, че изборът за финалните 49 фотографии е бил измежду 7000 снимки, което е било истинско предизвикателство.„Избрахме кадри с интересни теми и най-вече с различни техники на снимане - макро фотография, снимки с широк обектив, портрети. Мобилната фотография вълнува всички, а както знаем най-добрата камера е тази, която винаги е с теб!\", допълни Караниколов.Емилия Кирилова, PR мениджър на Huawei за България и Северна Македония сподели пред гостите на откриването: „Huawei се наложи като лидер в мобилната фотография, но това е само част от глобалната ни мисия да правим технологиите отворени и достъпни за всички. Както виждате, днес всеки може да заснеме кадър, достоен за изложба, дори с нисък и среден клас смартфон на Huawei. Технологиите в сферата на комуникациите се развиват с темпове, които дори е трудно да осмислим, и благодарение на Huawei те са в ръцете на все повече хора по света.\"Галерията nOva Art Space на улица Съборна № 3 ще очаква всички любители на фотографията тази седмица от 11 до 19 часа всеки делничен ден и в събота от 11 до 15 часа. Входът за изложбата е свободен. В  посветено на изложбата можете да споделите и личните си впечатления от фотографиите. ", "date": "2019.09.03", "title": "Изложбата за мобилна фотография Huawei InFocus Awards 2019 беше официално открита в галерия nOva Art Space"}
{"url": "http://www.cross.bg/bili-sredstva-olaf-1612487.html", "text": "/КРОСС/ Европейската служба за борба с измамите със средства от ЕС (ОЛАФ) представи днес данните за дейността си през миналата година, предаде БТА.За нашата страна се посочва, че са били извършени четири проверки и са били издадени две препоръки. Установено е, че в България земеделски дружества, получавали в миналото средства от ЕС и достигнали границата на възможното финансиране, са опитали с измама да придобият още средства. Това се е случвало с основаването на привидно независими нови фирми.Посочените дружества, достигнали границата на възможностите за получаването на земеделски помощи от ЕС, са се разширявали с \"независими\" фирми (неползвали дотогава европейско финансиране), за да поискат още средства. \"Независимите\" фирми са били основавани или нарочно за целта, или са съществували от по-рано, но са били преструктурирани така, че да не бъде ясна връзката им с дотогавашните получатели на средства от ЕС.Често адресът по регистрация на старите получатели на средства и \"независимите\" фирми е бил един и същ, установила проверката.Подобни измами не само увреждат финансовите интереси на ЕС, но са в ущърб на честната надпревара, положителното развитие на земеделските дружества и частното предприемачество, коментира ОЛАФ. Уточнява се, че общото финансово отражение от тези случаи се равнява на 10 милиона евро.От 2014 до 2018 г. у нас ОЛАФ е засякла 94 случая на нередности, без непременно да е ставало дума за измами, като са били издадени 15 препоръки. Тези случаи са били свързани със средства от \"традиционните\" източници за бюджета. При структурните, инвестиционните и земеделските фондове са били проверени 1072 случая, по които са били издадени 27 препоръки.От 2012 до 2018 г. българските власти са предприели действия по 13 случая, от които един е завършил с повдигането на обвинение, а по девет случая не са били взети мерки досега. През миналата година ОЛАФ е получила три сигнала от българските власти и 45 сигнала от частни източници, се отбелязва в документа.Докладът сочи, че ОЛАФ е препоръчала на страните от Общността възстановяването на 371 милиона евро към бюджета на ЕС. През миналата година в ЕС са били открити 219 нови разследвания след извършени 1259 предварителни оценки. Общо 167 разследвания са били приключени с издаването на 256 препоръки, показват данните.Проверките са обхванали изразходването на средства от структурните фондове, дейността на митниците и преките разходи от европейския бюджет. Сред най-честите нарушения са установени опити за измама с основаването на \"фалшиви дружества\" за извършването на фиктивна дейност, като на тази основа са отправяни искания за европейско финансиране.В ЕС са били установени измами в областта на земеделието и пране на пари от тези дейности през държави извън Общността. По международни схеми е постигано избягване на данъчни задължения, отбелязва ОЛАФ. ", "date": "2019.09.03", "title": "ОЛАФ разкри технологията на злоупотребите със земеделски фондове у нас"}
{"url": "http://www.cross.bg/germaniya-federalna-repyblika-1612481.html", "text": "/КРОСС/Премиерът Борисов на посещение във Федерална Република Германия. Министър-председателят ще бъде почетен гост на програмното заседание на Групата на Християн-социалния Съюз в Бундестага, което се провежда в Берлин.Акцентите по време на заседанието ще бъдат отношенията между България и Бавария, между България и Федерална Република Германия, както и въпроси, свързани с общите ев ропейски политики и новия състав на европейските институции. ", "date": "2019.09.03", "title": " Бойко Борисов на посещение в Германия "}
{"url": "http://www.cross.bg/prichina-vodeshta-smurt-1612482.html", "text": "/КРОСС/ Ракът се е превърнал във водеща причина за смърт в богатите нации, задминавайки сърдечните заболявания, сочат резултатите от две, публикувани днес и продължили десетилетие глобални проучвания, предаде АФП.Сърдечните болести остават водеща причина за смъртност сред хората на средна възраст в глобален мащаб с дял от над 40 процента, показват данните. Смята се, че те са отговорни за над 17,7 смъртни случаи през 2017 г.Но в по-богатите страни ракът убива повече хора от сърдечните заболявания, се казва в две паралелни изследвания, публикувани от авторитетното медицинско издание „Лансет\".„Светът е свидетел на нов епидемиологичен преход сред различните категории от незаразни болести, като сърдечносъдовите вече не са водеща причина за смърт в страните с високи доходи\", казва Жил Дегане, проф. от университета „Лавал\" в Квебек.Той уточнява, че проучването на неговия екип е показало, че ракът е втората най-честа причина за смърт на глобално равнище през 2017 г. и на него се падат 26 процента от смъртните случаи. И че ракът може да се превърне във водеща причина за смърт в света само след няколко десетилетия.Изследването е обхванало над 160 000 възрастни в страни с висок, среден и нисък доходи е разкрило, че вероятността хората в по-бедните нации да развият рак е средно 2,5 пъти по-ниска в сравнение с жителите на по-богатите държави.Незаразните болести като рак и пневмония са по-рядко срещани в страните с по-ниски доходи, показват още данните.Второ проучване, също на канадски учени, разглежда данни за пациенти от 21 държави и разкрива рискови фактори, които стоят за 70% от сърдечносъдовите заболявания в света. Те са диета, поведение и социалноикономически фактори. ", "date": "2019.09.03", "title": " Ракът е водеща причина за смърт в богатите нации"}
{"url": "http://www.cross.bg/deloto-nikolaii-petkov-1612484.html", "text": "/КРОСС/ Делото срещу 4-мата български гранични полицаи, гледано в наказателен съд в турския град Къркларели, днес не беше гледано по същество. Съдебният състав отложи процеса за 4 февруари 2020 г.Михаил Цонков, Живко Петков, Николай Костов и Николай Петков са обвинени за смъртта на турски рибар през 2008 г., причинена по небрежност.Днес бе второто заседание на процеса, гледан от съд за тежки престъпления в тракийския град. Делото отново бе отложено, тъй като съдът не се е произнесъл по процесуалното възражение на защитата по подсъдността.Местният адвокат на подсъдимите Джошкун Молла иска прекратяване на делото, тъй като по същия казус е имало проведен съдебен процес в България, завършил с оправдателна присъда. Също така се очаква изпращане от българска страна на документите по съдебната поръчка.Роднините на починалия турски бракониер са отнесли казуса и до Европейския съд по правата на човека в Страсбург, но той е отхвърлил жалбата им с мотива, че българският съд е издирил необходимите доказателства и правилно е решил делото.Томовете с доказателства в защита на бившите гранични полицаи Михаил Цонков, Живко Петков, Николай Костов и Николай Петков, все още не са постъпили в турския съд, каза по-рано турският адвокат Джошкун Молла.Той е внесъл протест с искане за прекратяване на делото.„Първо за давност, после - този случая е разглеждан от отговорни български съдилища. Има и решение на европейския съд по правата на човека в Страсбург. Казваме, че този съд не е отговорен да даде това решение, защото вече случаят е приключен и има решение\", обясни той мотивите. ", "date": "2019.09.03", "title": "Турски съд отложи делото срещу 4-мата български граничари "}
{"url": "http://www.cross.bg/sinitza-prizovava-detza-1612483.html", "text": "/КРОСС/ Московски съд осъди днес на 5 г. затвор руския блогър Владислав Синица заради негов „екстремистки туит\", в който призовава за саморазправа срещу децата на полицаите, участвали в разгонването на протестни акции, предаде АФП.Туитът, публикуван под псевдонима Макс Стеклов на 31 юли, според обвинението призовава „широк кръг лица към противоправни насилствени действия срещу деца на служители на органите на реда\".Държавните медии съобщиха за публикацията на 4 август, а същия ден Синица бе задържан и обвинен.Самият той твърди, че никого не е призовавал към насилие над деца, а просто е допуснал такава възможност и думите му са изтълкувани неправилно. И определи случващото се като абсурд.Адвокатът му също настоя, че в туита няма никакъв призив, а „размишления\". ", "date": "2019.09.03", "title": "Руски блогър получи 5 г. затвор за „екстремистки туит“ "}
{"url": "http://www.cross.bg/bulgariya-gurtziya-vasilokonstandakis-1612486.html", "text": "/КРОСС/ Стратегическото партньорство между България и Гърция е достижение на нашите две страни, с което можем да се гордеем, защото то е неоценим принос към европейската архитектура за мир, стабилност и просперитет. Това заяви президентът Румен Радев при награждаването на  посланика на Гърция у нас Григориос Василоконстандакис с орден „Стара планина\" първа степен. Дипломатът, чийто мандат в страната ни приключва през октомври, беше удостоен с висшето държавно отличие за заслугите си за развитието на българо-гръцките отношения и сътрудничество.По време на церемонията в Гербовата зала президентът Румен Радев отбеляза тенденцията в двустранните отношения за подобряване на количествените показатели в търговския стокообмен, енергетиката, инвестициите, туризма, както и духовната и културна близост между двете държави.Отношенията между България и Гърция са доказателство как на Балканите може да се гради стратегическо партньорство в дух на взаимно доверие и да се развиват здрави политически, икономически, културни и образователни връзки между държавите, заяви Румен Радев. Той допълни, че с професионалната си отдаденост и активна дейност посланик Григориос Василоконстандакис е допринесъл за задълбочаване на отличните връзки между страните ни.Посланик Василоконстандакис благодари за оказаната чест да бъде удостоен с държавния орден. Дипломатът открои сътрудничеството между България и Гърция като безусловен фактор за общ просперитет и мир в региона. „С наближаването на края на мандата ми в България, се увеличават спомените ми от Странджа, Черно море, от сърцето на България във Велико Търново и Арбанаси, от Елена, Карлово, красотата на Родопите, историята на Плевен, Пловдив и Русе\", заяви посланик Василоконстандакис.На церемонията днес присъстваха представители на дипломатическия корпус у нас, на изпълнителната и законодателната власт.  ", "date": "2019.09.03", "title": "Държавният глава удостои гръцкия посланик у нас с орден „Стара планина“ първа степен"}
{"url": "http://www.cross.bg/danuchno-litza-litze-1612488.html", "text": "/КРОСС/ Промени се въвеждат със Закон за изменение и допълнение на Закона за корпоративното подоходно облагане ((ЗИД на ЗКПО)). Проектът е изготвен във връзка с необходимостта от пълно въвеждане в националното данъчно законодателство на Директива (ЕС) 2016/1164 на Съвета от 12 юли 2016 г. С директивата се установяват правила срещу практиките за избягване на данъци, които пряко засягат функционирането на вътрешния пазар (Директива (ЕС) 2016/1164) и на Директива (ЕС) 2017/952 на Съвета от 29 май 2017 г. за изменение на Директива (ЕС) 2016/1164 по отношение на несъответствията при хибридни образувания и инструменти, включващи трети държави (Директива (ЕС) 2017/952).Ето мотивите ма МФ за въвежданите промени: (Публикуваме без съществена редакторска намеса)С разпоредбите на Директива (ЕС) 2016/1164 и Директива (ЕС) 2017/952 се въвеждат на ниво Европейски съюз (ЕС) правила за данъчно третиране, насочени срещу практиките за избягване на данъци, които пряко засягат функционирането на вътрешния пазар. С директивите се въвеждат и основните мерки по плана на Г-20 и Организацията за икономическо сътрудничество и развитие (ОИСР) за борба със свиването на данъчната основа и прехвърлянето на печалби (BEPS).С въвеждането на двете директиви в националното данъчно законодателство Република България ще изпълни ангажиментите си за въвеждане на законодателството на ЕС и за изпълнение на международно приети стандарти и препоръки на ОИСР във връзка с предотвратяване на свиването на данъчната основа и прехвърлянето на печалби.Със законопроекта се предлага въвеждането на данъчни правила в съответствие с тези, установени с Директива (ЕС) 2016/1164 и Директива (ЕС) 2017/952, ограничаващи възможностите за агресивно данъчно планпланиране и избягване от облагане, както следва:Данъчно облагане при напусканеДанъчното правило за облагане при напускане е разписано в чл. 5 на Директива (ЕС) 2016/1164.Съгласно разпоредбата на чл. 11, параграф 5 на Директивата, държавите членки следва да приемат и публикуват законовите разпоредби, въвеждащи правилото за облагане при напускане в срок до 31 декември 2019 г., като те ще започнат да се прилагат от 1 януари 2020 г.Предвид това, с проекта на ЗИД на ЗКПО се предлага данъчният финансов резултат на данъчно задължено лице, което извършва трансфер на активи към друга част на същото предприятие, разположена извън страната, да се преобразува с разликата между пазарната цена на актив и неговата стойност за данъчни цели в случаите на трансфер на активи към друга юрисдикция, промяна на държавата, на която данъчно задължено лице е местно лице за данъчни цели и при прехвърляне на дейност, извършвана от място на стопанска дейност в друга юрисдикция.Целта на предложената мярка е да се гарантира, че когато данъчно задължено лице трансферира активи извън страната или променя юрисдикцията, на която е местно лице за данъчни цели, то капиталовата печалба, създадена, но не реализирана на територията на страната, ще бъде обложена.В обхвата на предложението попадат случаите, когато данъчно задължено лице трансферира активи от централното си управление в страната към свое място на стопанска дейност извън страната; когато данъчно задължено лице трансферира активи от свое място на стопанска дейност в страната към друга част на предприятието извън страната; когато данъчно задължено лице става местно лице за данъчни цели на друга юрисдикция; и когато се прехвърля дейност, извършвана чрез място на стопанска дейност в страната към друга юрисдикция.Извън обхвата на предложението са всички случаи на трансфери на активи, включително на парични средства, между дружество майка и негови дъщерни дружества, т.е. предложеното облагане касае само трансфери между части на едно и също предприятие и не се прилага при промяна на собствеността на актива. Също така, извън обхвата на облагане са и случаите, когато трансферирани активи бъдат върнати обратно в страната в срок от 12 месеца (временен трансфер), при условие че трансферът на активи е свързан със сделки за финансиране на ценни книжа или с активи, предоставени като обезпечение, или се извършва с цел изпълнение на пруденциални капиталови изисквания или управление на ликвидността.В изпълнение на Директива (ЕС) 2016/1164 се предлага и въвеждане на възможност за разсрочване на вноски на внасянето на частта от дължимия корпоративен данък, свързан с осъществен трансфер на активи или дейност на място на стопанска дейност. Разсроченото внасяне е възможно само в случаите на трансфери към друга държава-членка на ЕС или към държава-страна по Споразумението за Европейското икономическо пространство, като за последната разсрочването се прилага само доколкото е налично сключено и влязло в сила с Република България или с ЕС Споразумение за взаимна помощ при събиране на данъчни вземания, равностойна на взаимната помощ, предвидена в Директива 2010/24/ЕС на Съвета от 16 март 2010 г. относно взаимната помощ при събиране на вземания, свързани с данъци, такси и други мерки.Хибридни несъответствия и несъответствия с данъчно задължено лице, което е местно лице за данъчни цели на повече от една юрисдикцияРазпоредбите на Директива (ЕС) 2017/952 по отношение на несъответствията при хибридни образувания и инструменти, както и за изменение на чл. 9 от Директива (ЕС) 2016/1164, следва да бъдат въведени в националното законодателство до 31 декември 2019 г., а в частта на обърнатите хибридни несъответствия - до 31 декември 2021 г., предвид което с проекта на ЗИД на ЗКПО се предлага въвеждане на специфична данъчна регулация за неутрализиране на случаите на хибридни несъответствия и на несъответствия с данъчно задължено лице, което е местно лице за данъчни цели на повече от една юрисдикция.Хибридни несъответствия са тези несъответствия при хибридни образувания и инструменти, които могат да доведат до:- приспадане без включване, което означава намаление на данъчния финансов резултат в юрисдикцията на платеца без да е налице увеличение на данъчния финансов резултат в юрисдикцията на получателя, или- двойно приспадане, което означава намаление на данъчния финансов резултат в юрисдикцията на платеца и едновременно с това намаление на данъчния финансов резултат в юрисдикцията на инвеститора.Хибридни несъответствия могат да възникнат в случаите на:- плащане по финансов инструмент, плащане към и от хибридно образувание, плащане към образувание с едно или повече места на стопанска дейност или към непризнато за данъчни цели място на стопанска дейност, условно плащане между централно управление и негово място на стопанска дейност или между две или повече места на стопанска дейност на едно и също образувание, и- двойно приспадане.Извън обхвата на правилата за третиране на хибридните несъответствия остават плащанията, представляващи базова възвръщаемост на прехвърлен финансов инструмент, които са получени от финансов търговец в хода на неговата дейност по занятие, доколкото същите са включени в неговия данъчен финансов резултат. Правилата за хибридните несъответствия се прилагат само доколкото при изчисляването на данъчния финансов резултат на платеца плащане е възможно да бъде приспадано срещу сума, която не е двойно включен доход.Хибридни несъответствия могат да възникнат между:- данъчно задълженото лице и негово свързано предприятие;- между свързани предприятия, които не са свързани с данъчно задълженото лице;- между централното управление на образувание и негово място на стопанска дейност;- между две или повече места на стопанска дейност на едно и също образувание; или- в рамките на структурирана договореност.По отношение дефиницията за свързани предприятия, с проекта на ЗИД на ЗКПО се предлага да се направи допълнение за целите на хибридните несъответствия, съгласно което да се въведе изискване свързаното предприятие да има в данъчно задълженото лице или в друго свързано предприятие или те да имат в свързаното предприятие участие от 50 на сто или повече чрез правата на глас, собствеността върху капитала или чрез правото да получи печалба. Свързано предприятие е и образувание, което е част от същата консолидирана група за целите на счетоводното отчитане, предприятие, в което данъчно задълженото лице има значително влияние в управлението, и обратно - предприятие, което има значително влияние в управлението на данъчно задълженото лице.В зависимост от възникналото хибридно несъответствие и от това, дали данъчно задълженото лице е платец или получател, се предлага да не се признават за данъчни цели направените разходи или платени суми (включително когато суми не представляват счетоводен разход) при плащане, доколкото водят до двойно приспадане или до приспадане без включване, или доколкото пряко или непряко финансират подлежащ на приспадане разход, водещ до хибридно несъответствие.Като вторично защитно правило се предлага в случаите, в които данъчно задължено лице е получател на плащане при хибридно несъответствие, което води до приспадане без включване (т.е. до намаляване на данъчния финансов резултат в едната юрисдикция и в същото време до липса на увеличаване на данъчния финансов резултат във втората юрисдикция), размерът на полученото плащане да се включва в данъчния финансов резултат, доколкото същото е приспаднато в юрисдикцията на платеца. Предлага се това правило да не се прилага при хибридни несъответствия, водещи до приспадане без включване в случаите на плащания към хибридно образувание, към образувание с едно или повече места на стопанска дейност, към непризнато за данъчни цели място на стопанска дейност и при условни плащания между централно управление на образувание и негово място на стопанска дейност или между две или повече места на стопанска дейност на едно и също образувание.Директива (ЕС) 2017/952 третира и случаите на несъответствия с данъчно задължено лице, което е местно лице за данъчни цели на повече от една юрисдикция, като се въвеждат изрични правила.Промени, свързани с прецизиране на разпоредбите на закона и улесняване на практическото му прилаганеСъс законопроекта са направени предложения за изменение и допълнение на ЗКПО, свързани с избягване на разнопосочна практика при тълкуването и прилагането му в случаите, когато е установено неизпълнение на изискванията при преотстъпване на корпоративен данък.С предложението се цели изрично и ясно да се посочи целта на разпоредбата, за да се избегне неправилното й тълкуване. Предлага се допълнение, което изрично да указва, че при неизпълнение на условията за преотстъпване на корпоративен данък за съответната помощ, същият данък се дължи в пълния му размер и не може да се прилага възстановяване на преотстъпен данък само в размер на неизпълнената част от ангажимента за инвестиране.Преотстъпването на корпоративния данък представлява отклонение от общия режим на облагане. По тази причина законът изчерпателно и императивно е уредил както лицата, които имат право на преотстъпване на данъка, така и условията, които трябва да са налице, за да може да се ползва преотстъпването.От въвеждането на предлаганите изменения и допълнения в ЗКПО се очаква ограничаване на случаите на данъчно планиране, водещи до данъчно необлагане или до значително по-ниско облагане, съответно до намаляване на възможностите за злоупотреби и отклонение от данъчно облагане.Тъй като към момента не съществуват правила, еквивалентни на разписаните в Директива 2016/1164/ЕС и Директива 2017/952/ЕС, свързаните с това финансови резултати засега не могат да бъдат определени.В преходните и заключителни разпоредби на законопроекта са предложени промени в Закона за данъците върху доходите на физическите лица, Закона за местните данъци и такси, Закона за данък върху добавената стойност и Закона за акцизите и данъчните складове, които са, както следва:Закон за данъците върху доходите на физическите лица (ЗДДФЛ)Промени, свързани с облекчаване на административната тежестНаправено е предложение за намаляване на административната тежест и улесняване при ползване на данъчните облекчения за лица с намалена работоспособност, за деца с увреждания и за лични вноски за осигурителен стаж при пенсиониране, с което да отпадане задължението към годишната данъчна декларация да се прилага копие на валидно решение на ТЕЛК/НЕЛК и копия от документи, удостоверяващи направените вноски по реда на чл. 9а от КСО. Националната агенция за приходите (НАП) разполага с достъп до регистър \"Единна информационна система на медицинската експертиза\", поради което прилагането на копие от решението на ТЕЛК/НЕЛК не е необходимо. Не е необходимо да се прилагат и копия от документи за направените вноски по реда на чл. 9а от КСО, тъй като те се правят в НАП.По този начин ще се облекчи подаването на годишната данъчна декларация по електронен път, тъй като няма да е необходимо да се сканират и прикачват описаните документи и като цяло ще се съкрати времето за попълването й.За по-голяма яснота при прилагането на разпоредбата относно основата, върху която се изчислява дължимият данък в случаите на скрито разпределение на печалбата, е предложена промяна, като текстът се синхронизира с този на кореспондираща разпоредба в ЗДДФЛ и с дефиницията на понятието \"скрито разпределение на печалбата\" в ЗКПО. По този начин се допринася за коректното определяне на дължимия данък във всички случаи на скрито разпределение на печалбата, включително когато въпросните суми не са начислени, и се избягва разнопосочната данъчна практика.Със законопроекта са предлага да отпадне задължението на предприятията и самоосигуряващите се лица да включват в справката за изплатени доходи по чл. 73, ал. 1 от ЗДДФЛ наградите във вид на допълнителна игра и предметните печалби с незначителна стойност (до 100 лв.), които са необлагаеми. Предвид малкия им размер съществуващото изискване да се подава информация за тях, когато годишният им размер превиши 5000 лв., е неизпълнимо и не се прилага на практика.Целта на предложената корекция в разпоредбата е, освен да прецизира закона, да се намали административната тежест за лицата, които предоставят награди, освободени от облагане съгласно ЗДДФЛ.Други промениНаправени са предложения за промяна в дефинициите за \"ликвидационен дял\" и \"данъчен кредит\", така че да се синхронизират и уеднаквят със същите понятия в ЗКПО.Сегашният текст в ЗДДФЛ създава редица пречки като \"ликвидационен дял\" да се определят доходи, които са облагаеми по този закон и които биха се определили като такъв доход по ЗКПО. С промяната не се разширява кръга на облагаемите доходи, а само се изяснява, че същите ще се облагат като \"ликвидационен дял\", а не с данък върху общата годишна данъчна основа.Потенциален проблем с настоящата редакция на параграфа с дефиницията от Допълнителните разпоредби е изричното споменаване само на търговски дружества/кооперации, поради което в случай на прекратяване на дружество, което не може да се определи като \"търговско\" по смисъла на българското законодателство, възниква проблем и за определяне на дохода като \"ликвидационен дял\".Уеднаквяването на дефиницията с тази, дадена в ЗКПО, ще улесни прилагането на закона по отношение на данъчното третиране и облагане на доходите от ликвидационен дял, получени от местните физически лица от източници в чужбина.Идентични са основанията за предложението за уеднаквяване на дефиницията за \"данъчен кредит\" в ЗДДФЛ спрямо тази в ЗКПО. Целта е да се да улесни приложението на разпоредбата, като се избегне неяснота в случаите на използване на данъчен кредит от физическите лица при платен от тях данък в чужбина върху печалби и доходи от източник в страната или чужбина.С проектозакона се предлага и коригираща разпоредба относно отмяната на текст, уреждащ приравняването на доходите на специализантите на доходи от трудови правоотношения. Съгласно направени изменения и допълнения (ДВ бр. 58 от 23.07.2019 г.) в новата Наредба № 1 от 22.01.2015 г. за придобиване на специалност в системата на здравеопазването със специализантите вече се сключва трудов договор по Кодекса на труда, което прави излишно наличието на специална разпоредба в ЗДДФЛ, която да ги приравнява на трудови доходи.Предвиден е преходен режим относно случаите, в които е възможно да се изплащат доходи по реда на отменената Наредба № 34 от 2006 г. за придобиване на специалност в системата на здравеопазването и изобщо за всички случаи на изплатени доходи на специализанти преди влизането в сила на цитираните изменения от 2019 г., които попадаха в обхвата на предложения за отмяна параграф в ЗДДФЛ. Предлага се приравняване на доходите на спортисти и треньори по договори със спортни клубове на доходи от трудови правоотношения. Предложението е във връзка с влизането в сила на нов Закон за физическото възпитание и спорта от януари 2019 г. и цели да изясни данъчното третиране на договорите, предвидени по този закон.От въвеждането на предлаганите изменения и допълнения в ЗДДФЛ се очаква намаляване на административната тежест за данъчно задължените лица.С предложенията за промени не се въвеждат норми на правото на Европейския съюз.Закон за местните данъци и такси (ЗМДТ)Промени, свързани с деклариране на обстоятелстваС цел прецизност и обхващане на всички случаи, при които е невъзможно определянето на данъка при придобиване на имущества, се предлага възстановяване на предишни разпоредби, съгласно които при безвъзмездно придобиване на имущества, различни от недвижими имоти, ограничени вещни права върху недвижими имоти и моторни превозни средства, да се подава данъчна декларация за облагане с данък. В тези случаи в общината ще има информация за придобитото имущество, като органите по приходите ще могат да определят данъка и да упражняват контрол.Предвижда се при наличие на основания за ползване на данъчно облекчение собствениците на автобуси, извършващи обществен превоз на пътници по редовни автобусни линии в градовете и в слабонаселените планински и гранични райони, които се субсидират от общините, да уведомяват общината като подават данъчна декларация в двумесечен срок от настъпване на обстоятелствата.Промени, свързани с облекчаване на административната тежестВъв връзка с автоматизирания обмен на данни между регистъра на пътните превозни средства, поддържан от Министерството на вътрешните работи, и съответната община, с посредничеството на Министерството на финансите, се предлага да отпадне задължението собственикът да представя документ от компетентен орган в общината при прекратяване на регистрацията на превозното средство. С това предложение се цели да се облекчи административната тежест за собствениците и за общинските служители, като данните за пътното превозно средство ще се предоставят автоматизирано от регистъра на пътните превозни средства.Във връзка със започване на реалното функциониране на Единната система за туристическа информация се предвижда промяна в начина на определяне на туристическия данък за календарния месец, като се предлага това да става въз основа на данните за броя на предоставените нощувки през календарния месец, съдържащи се в Единната система за туристическа информация. Обменът на данните между системата, поддържана от Министерството на туризма, и общините се предвижда да се осъществява с посредничеството на системата за обмен на информация, поддържана от Министерството на финансите в изпълнение на чл. 5а от закона.Други промениПредлага се физически лица, включително еднолични търговци, които са задължително регистрирани при доставки на услуги, и данъкът, за които е изискуем от получателя по Закона за данък върху добавената стойност (ЗДДС), да могат да осъществяват дейности, посочени в приложение № 4 (патентни дейности) към ЗМДТ, съответно да се облагат с годишен патентен данък за доходите от тези дейности. Задължението за регистрация при доставки на услуги, данъкът за които е изискуем от получателя по реда на ЗДДС, не е обвързано с наличие на облагаем оборот и при осъществяване на патентна дейност тези лица ще са задължени да подават данъчна декларация за облагане с патентен данък и приходите от данъка ще постъпват в местния бюджет. С оглед естеството и обема на дейността на тези лица, облагането по реда на ЗМДТ с патентен данък би представлявало намаляване на административната тежест за тях.Предлага се общинските служители да определят данъчна оценка за недвижими имоти на предприятия в случаи на установено умишлено занижаване на отчетните им стойности с цел намаляване или неплащане на данъка за тях. С направеното предложение се увеличават правомощията на общинските служители да определят данъчна оценка на недвижими имоти на предприятия.Предложено е също така да отпадне разпоредба, която в голяма част дублира друга разпоредба. Промяната цели еднозначно прилагане на закона, определяне на точното систематично място, както и избягване на противоречие по отношение на начина за определяне на данъка върху недвижимите имоти, придобити по наследство.От въвеждането на предлаганите изменения и допълнения в ЗМДТ се очаква прецизирането на нормите да доведе до предотвратяване съществуващи неясноти, както и намаляване на административната тежест за данъчно задължените лица.С предложенията за промени не се въвеждат норми на правото на Европейския съюз.Закона за данък върху добавената стойност (ЗДДС)Предложения за промени, свързани с въвеждане в ЗДДС на разпоредбите на Директива (ЕС) 2018/1910 на Съвета от 4 декември 2018 година за изменение на Директива 2006/112/ЕО по отношение на хармонизирането и опростяването на някои правила от системата на данъка върху добавената стойност за данъчно облагане на търговията между държавите членки (ОВ, L 311/3 от 7 декември 2018г.)Предлага се въвеждане на \"режим складиране на стоки до поискване\", с който се цели облекчаване и опростяване на действащите правила за вътреобщностна търговия на стоки между лица от различни държави членки на ЕС, в случаите когато прехвърлянето на разпореждането със стоката като собственик се случва след пристигането им в друга държава членка в един по-късен момент. Опростяването се изразява в това, че към момента на прехвърляне на собствеността върху стоката за лицето, прехвърлило стоката от една в друга държава членка, ще е налице освободена вътреобщностна доставка в държавата членка на тръгване на стоката, а за данъчно задълженото лице, за което стоката е предназначена, ще е налице вътреобщностно придобиване в държавата членка на пристигането й, като отпада необходимостта лицето, което прехвърля стоката, да се регистрира за целите на ДДС в държавата членка на пристигане на стоката. Прилагането на този режим налага изпълнение на определени условия, които да гарантират събираемостта на дължимия ДДС в държавата членка на пристигане на стоката - собствеността върху стоката да бъде прехвърлена в рамките на 12 месеца от пристигането й в съответната държава членка; към момента, в който започва изпращането или транспортирането на стоката от едната към другата държава членка, доставчикът е необходимо да знае кой е потенциалният клиент, и да посочи идентификационния му номер в държавата членка на пристигане на стоката във VIES декларацията си за периода на изпращането или транспортирането; стоката е вписана в регистър към момента, в който започва изпращането или транспортирането от данъчно задълженото лице, което прехвърля стоката. В тази връзка, когато се изпращат стоки под този режим от територията на Република България до територията на друга държава членка, лицето, което ги изпраща, следва да води регистър за наличностите от такива стоки. Съответно, когато под този режим на територията на страната пристигат стоки от територията на друга държава членка, потенциалният получател също следва да води такива регистри.Предлага се въвеждане на правило, въз основа на което при верига от последователни доставки на стока, предмет на един-единствен вътреобщностен транспорт между две държави членки, извършен от или за сметка на междинен доставчик във веригата, да се определя транспортът към коя от доставките се отнася за целите на прилагане на освобождаването (облагане с нулева ставка за ДДС), предвидено за вътреобщностните доставки.Предложено е общо правило, съгласно което транспортът да се отнася само към доставката на стоки, извършена към междинния оператор от неговия доставчик. То няма да е приложимо, когато междинният оператор, който изпраща или транспортира стоките сам или чрез трето лице, действащо от негово име, е съобщил на своя доставчик идентификационния си номер по ДДС, издаден му от държавата членка, от която стоките са изпратени или транспортирани. В тези случаи транспортът ще се отнася само към доставката на стоки, извършена от междинния оператор към неговия клиент. Такова правило е необходимо, за да се избегнат различни подходи сред държавите членки, което води до двойно данъчно облагане или до необлагане на някои от доставките във веригата, и за да се гарантира правната сигурност за данъчно задължените лица. Предвид че останалите доставки във веригата, различни от освободената вътреобщностна доставка, ще подлежат на облагане (с различна от нулева ставка за ДДС) в държавата членка на изпращане на стоките, или в държавата членка на пристигането им, е възможно за някои от доставчиците на тези доставки да възникне задължение за идентифициране за целите на ДДС в държавата членка, в която е мястото на изпълнение на съответната доставка.Предлага се въвеждане на изискване за наличие на валиден идентификационния номер по ДДС на получателя на стоките в държава членка, различна от тази, в която започва изпращането или транспортът на стоките, като материалноправно условие за прилагане на освобождаване (нулева ставка за ДДС) при извършване на вътреобщностна доставка. В този смисъл, получателят следва да е предоставил идентификационния си ДДС номер на доставчика с оглед правилното попълване от последния на неговата VIES декларация, което се превръща в материалноправното условие за прилагане на освобождаването при вътреобщностна доставка. Освобождаването няма да се прилага при неподаване на VIES декларация или при неправилното отразяване в нея на точната информация за извършената вътреобщностна доставка, освен когато доставчикът може да оправдае по надлежен начин допуснатата от него нередност.Предлага се за доказване на извършения превоз от територията на страната до друга държава членка при осъществяването на вътреобщностна доставка на стоки да се прилага презумпцията, предвидена в чл. 45а от Регламент за изпълнение (EС) 2018/1912 на Съвета от 4 декември 2018 година за изменение на Регламент за изпълнение (ЕС) № 282/2011 по отношение на някои освобождавания при вътреобщностни сделки. Когато стоките са изпратени или превозени от територията на страната до друга държава членка от доставчика или от трето лице за негова сметка, ще се приема, че този превоз е реално осъществен, когато доставчикът разполага с най-малко две от посочените в регламента непротиворечащи си доказателства за извършения превоз. Съответно ако стоките са изпратени или превозени от територията на страната до друга държава членка от получателя или от трето лице за негова сметка, ще се приема, че този превоз е реално осъществен, когато доставчикът разполага с най-малко две от посочените в регламента непротиворечащи си доказателства за извършения превоз и с писмена декларация от получателя. Чрез прилагане на презумпцията се цели по-голяма правна сигурност за данъчно задължените лица, като доказателствената тежест за оборването й се прехвърля на данъчните органи.Предложения за промени в ЗДДС, свързани с транспониране на разпоредби от Директива 2006/112/ЕО, с които се постига по-пълно съответствие на националното с европейското правоВ съответствие с предвиденото в чл. 15, пар. 2, б. \"в\" от Директива 2006/112/ЕO право на избор за държавите членки се предлага да се дефинира като доставка на стока \"прехвърлянето на акции или дялове, еквивалентни на акции в дружества, които дават на притежателя им юридически или фактически права на собственост върху недвижим имот или част от него\". С разпоредбата се цели да се премахне често практикувано от някои данъчно задължени лица заобикаляне на закона, при което чрез изповядване на сделки за прехвърляне на акции и дялове фактически се прехвърля собствеността върху недвижими имоти, предназначени да бъдат използвани за жилищни нужди на физически лица, като по този начин се избягва възникването на задължения за ДДС.Предложения за промени, свързани с привеждане на ЗДДС в съответствие с решения на Съда на ЕС.С оглед съобразяване с практиката на Съда на ЕС (СЕС), постановена в Решение по дело С-326/11 и в Решение по дело С-308/16, се предлага разширяване обхвата на понятието за \"нови сгради\" със случаите, при които в резултат на направено подобрение или е обособен самостоятелен обект, който след преустрояване, пристрояване и/или надстрояване на съществуваща сграда е придобил статут на нова сграда и може да бъде обект на отделна доставка, или съществуващата вече сграда е претърпяла толкова съществени изменения, че се изменя употребата й или се променят значително условията за ползването й, което води до промяна на статута й на нова сграда. За целите на облагането с ДДС за доставката на такава \"нова сграда\" се запазва условието към датата, на която данъкът за доставката й е станал изискуем, да не са изтекли 60 месеца, считано от датата, на която е издадено ново разрешение за ползване или удостоверение за въвеждане в експлоатация по реда на Закона за устройство на територията (ЗУТ). Доколкото по ЗУТ, според категорията на строежа за някои сгради се издава разрешение за ползване, а за други - удостоверение за въвеждане в експлоатация, този пропуск в ЗДДС е отстранен и в действащото понастоящем понятие за \"нова сграда\".Предвид разширяването на понятието за \"нова сграда\" са допълнени разпоредбите на ЗДДС, регламентиращи извършването на корекции на ползван данъчен кредит за направено подобрение, съгласно които корекции на ползвания, съответно неползвания, данъчен кредит за новата сграда ще се извършват в 20 годишен срок, считано от годината на ползване, съответно неползване на данъчния кредит.Предложения за промени, свързани с намаляване на разходите за данъчната администрация и на административната тежест за гражданите и бизнесаПредлага се заявените електронни адреси за кореспонденция да се считат за електронен адрес за получаване на съобщения, съгласно чл. 28, ал. 2 от Данъчно-осигурителния процесуален кодекс. Предложението цели да се гарантира законосъобразността на връчването на съобщения на електронния адрес за кореспонденция, който данъчно задължените лица, които подлежат на регистрация по ЗДДС, са длъжни да посочат пред Агенцията по вписванията или пред НАП. С правната норма се намалява административната тежест за регистрираните по ЗДДС лица, които няма да се налага да декларират повторно адрес за получаване на съобщения, и се намаляват разходите за данъчната администрация и за лицата при съдебни производства за оспорване на връчването.Промени, свързани с прецизиране на разпоредби и редакционни промени, във връзка с възникнали затруднения при практическото прилагане на закона.Проектът съдържа и предложение за допълване на разпоредбата, дефинираща доставка на стока по смисъла на ЗДДС. С предложението се цели по-пълно съответствие с чл. 14 от Директива 2006/112/ЕО и премахване на разнородната съдебна практика.Предлага се, в съответствие с разпоредбата на чл. 283, пар. 1, б. \"в\" от Директива 2006/112/ЕО, данъчно задължените лица, които не са установени на територията на страната, да подлежат на регистрация по закона от извършване на първата облагаема доставка с място на изпълнение в страната.Предлага се също освен дейността, осъществявана от физически лица по трудово правоотношение или по правоотношение, приравнено на трудово, да не се счита за независима икономическа дейност по смисъла на ЗДДС и дейността, извършвана от физическо лице по всяко друго правоотношение, което създава взаимоотношения, подобни на тези на работодател и наето лице във връзка с условията на работа, възнаграждението и отговорността на работодателя. Така се постига прецизиране на разпоредбата на чл. 3, ал. 3, т. 1 от ЗДДС и привеждането му в съответствие с разпоредбата на чл. 10 от Директива 2006/112/ЕО.Предлага се въвеждане на правила за начисляване на данък при въвеждане и доставки на стоки, които са предназначени за континенталния шелф и изключителната икономическа зона, в които държавата упражнява суверенни права, юрисдикция и контрол, в съответствие с чл. 42 и/или чл. 47 от Закона за морските пространства, вътрешните водни пътища и пристанищата на Република България, предвид, че към момента в ЗДДС не е предвиден ред за начисляване на данък в тези случаи.В проекта е направено предложение и за прецизиране на ЗДДС по отношение освобождаването на доставки на стоки и услуги по силата на международни договори. Прецизирането се основава на освобождаване от облагане с ДДС на доставки на стоки и услуги, предназначени за командвания/щабове на Организацията на Северноатлантическия договор и въоръжени сили на други държави, които са страни по Северноатлантическия договор, т.е. не само когато тези лица са преки получатели по доставките на стоки и услуги. Предложението съответства на разпоредбата на чл. 151 от Директива 2006/112/ЕО и във всички случаи изисква за целите на освобождаването да се докаже предназначението на стоките и услугите за използване от посочените лица.Проектът предвижда при последователно извършване на еднородна дейност от две или повече свързани или привидно несвързани лица в един и същ обект/едни и същи обекти, в облагаемия оборот на всяко следващо лице да се включва оборотът, реализиран от всички лица, извършвали дейността в обекта/ите преди него, за период не по-дълъг от последните 12 последователни месеца преди текущия месец. За целите на тази регистрация е предложен разясняващ текст кога извършваната от лицата дейност се приема за \"еднородна\", съответно в допълнителните разпоредби на закона е дефинирано понятието \"привидно несвързани лица\". Предложението цели подобряване на данъчния контрол чрез предотвратяване на практиката по избягване на регистрация по ЗДДС от данъчно задължени юридически самостоятелни, но свързани или привидно несвързани лица, чрез формална смяна на субекта, извършващ еднородна независима икономическа дейност.Предложени са и промени с редакционен и правно-технически характер, които целят прецизиране на разпоредбите.За прилагане на предложените промени в ЗДДС не са необходими допълнителни бюджетни средства за изграждане на административен капацитет и техническа обезпеченост.С проекта в ЗДДС се въвеждат нови норми на правото на Европейския съюз.Закон за акцизите и данъчните складове (ЗАДС).Промени, свързани с намаляване на административната тежестОпростяване и привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност, както и намаляване на административната тежест за икономическите оператори чрез предоставяне на възможност за лицата да посочват индивидуализиращите данни на съответния документ, въз основа на които да се установи информацията по служебен път, чрез справка в средата за междурегистров обмен. В тази връзка са направени допълнения в разпоредбите на чл. 24а, ал. 6, чл. 48, ал. 2, т. 6, т. 6а и т. 7, чл. 55в, ал. 2, чл. 57, ал. 3, т. 3 и т. 6, чл. 57б, ал. 6, т. 6, чл. 57в, ал. 2, т. 3 и т. 4, и чл. 58а, ал. 2, т. 3 и т. 4 от проектозакона.Други промениПредложени са изменения в разпоредбата на чл. 21 от ЗАДС във връзка с прилагането на реда за възстановяване на акцизни стоки с платен акциз, които са предназначени за въоръжените сили на всяка друга държава, която е страна по Организацията на Северноатлантическия договор, за ползване от тези въоръжени сили. Предвид, че редът за освобождаване от заплащане на акциз е уреден в правилника за прилагане на закона, по целесъобразно е и редът за възстановяване на платения акциз да се определи в същия нормативен акт, а не чрез друг акт, каквато е в момента законовата делегация към междуведомствена наредба.С цел избягване на затруднения във връзка с връчването на актовете, издадени от директора на Агенция \"Митници\", които подлежат на предварително изпълнение, както и различните тълкувания относно датата, на която влиза в сила действието на предварителното изпълнение на актовете, а именно - датата на издаване, са предложени съответните изменения в чл. 24е, ал. 2, чл. 58, ал. 2, чл. 58з, ал. 2, чл. 90ж, ал. 4, и чл. 93 ал. 14 от законопроекта.Прецизирана е разпоредбата на чл. 25 от закона в съответствие с установената съдебна практика във връзка с отмяна на ревизионни актове с констатации за липси на акцизни стоки, в резултат на неприлагането на Наредба № 13а-10403 за пределните размери на естествените фири, брака и липсите на стоково-материалните ценности при съхраняването и транспортирането им.Предложението за промяна на чл. 91б от закона е с цел обхващане на повече хипотези, при които е възможно отклоняване от движение под режим отложено плащане на акциз, както и движението на акцизни стоки, изпратени към освободени от акциз крайни потребители. С промяната всички водачи на транспортни средства, превозващи акцизни стоки под режим отложено плащане на акциз или изпратени към освободени от акциз крайни потребители, ще трябва да доставят стоките до мястото на получаване посочено в е-АД, е-АДД или мястото на директна доставка. В случаите на претоварване (промяна на транспортното средство преди доставката на стоките до получателя), превозвачът или изпращачът ще следва да уведомят предварително компетентната териториална митница. В тази връзка в чл. 114а на закона са предложени съответните санкционни норми.Прецизирана е разпоредбата на чл. 99а от ЗАДС в съответствие с утвърждаването на все по-доброто взаимодействие на митническите органи с пощенските оператори. Задължението за изпращачите да декларират пред пощенските оператори, че акцизни стоки, които се изпращат чрез куриерски служби, са с платен, начислен или обезпечен акциз по реда на чл. 99а от закона, не постигна очаквания ефект, тъй като подателите намират начин да заобиколят декларирането на тези обстоятелства. С предстоящата промяна в Закона за пощенските услуги, пощенските оператори ще следва да поддържат широк набор от данни, които могат да бъдат от много по-голяма полза на митническите органи. С оглед на това се въвежда забрана за лицата да изпращат и получават акцизни стоки чрез пощенски пратки, с изключение на случаите, посочени в закона.Същевременно лицата ще бъдат задължени да представят документ за самоличност на пощенския оператор при изпращане и получаване на стоките, както и да представят пратките за преглед и проверка от негова страна. Предвидени са и съответните санкции в разпоредбата на чл. 123в на закона.Целта на направените допълнения в чл. 103, ал. 8 и 9 от закона е да се създаде възможност в случаите на изземване и последващо съхранение на акцизни стоки, които представляват веществени доказателства, митническите органи да определят техен пазач, който е длъжен да не се разпорежда с тях и да предприеме всички мерки за тяхното запазване като доказателства. В чл. 126в от закона е предвидено и въвеждане на съответните санкционни норми.Промените в чл. 103, ал. 10-12 от законопроекта имат за цел да възпрепятстват прехвърлянето на собственост и други действия от страна на проверяваните лица, при които митническите органи са установили данни за нарушение на ЗАДС и са предприели действия за обезпечаване на доказателства, представляващи акцизни стоки. При осъществяване на акцизния контрол, в хода на проверка, митническите органи обезпечават доказателства (чрез тяхното изземване или запечатване на обекта) с цел събирането и запазването им за едно последващо административнонаказателно производство. В практиката са установени случаи, при които проверяваните лица, с цел възпрепятстване събирането на бъдещите държавни вземания (акциз и глоби/санкции), прехвърлят своето имущество на други лица.Прецизиран е текстът на разпоредбата на чл. 112а, ал. 4 от закона, като се въвежда административна санкция за физическите лица, които изпращат или пренасят/превозват акцизни стоки с търговски характер за друга държава членка в количества, превишаващи нормативно регламентираните за лична употреба.Прилагането на предложените промени в ЗАДС не е свързано с допълнителни разходи/трансфери и други плащания.С промените по ЗАДС не се въвеждат норми на правото на Европейския съюз, поради което не е приложена справка за съответствие с европейското право.Закон за счетоводството (ЗСч)Предложенията за изменение и допълнение на ЗСч са изготвени във връзка с необходимостта от прецизиране, коригиране и допълване на някои разпоредби с цел по-правилното им прилагане в практиката и по-ясното им разбиране и тълкуване, с което ще се избегнат проблеми при практическото прилагане на разпоредбите, както от предприятията, така и от администрацията:Редакцията на чл. 34, ал. 5 има за цел да избегне двусмисленото тълкуване на разпоредбата. Предлаганият текст конкретизира, че предприятията, прилагащи Международни счетоводни стандарти, с изключение на посочените в ал. 2, могат да преминат към Национални счетоводни стандарти.Допълнението в чл. 34, ал. 6 е свързано с прецизиране на цялата разпоредба във връзка с приетите изменения на ЗСч, в сила от 07.05.2019 г., за задължителното прилагане на Международните счетоводни стандарти от предприятия, изрично изброени в чл. 34, ал. 2. Предходните редакции на закона разрешаваха тези предприятия да прилагат Националните счетоводни стандарти, а с ал. 6 се забранява смяна на счетоводната база повече от веднъж. С допълнението \"освен когато това се изисква от закон\" се премахва противоречието между разпоредбите на ал. 2 и ал. 6 на чл. 34 от закона.Целта на допълнението в чл. 38, ал. 9, т. 1 е категорично да се освободят едноличните търговци, които не са осъществявали дейност, от задължението да декларират това обстоятелство в Търговския регистър. Изменението на т. 2 от същите член и алинея цели облекчения за предприятията, които не осъществяват дейност, като предложението предвижда това обстоятелство да се декларира еднократно, а не както досега - ежегодно. Предвижда се декларирането да се осъществява с декларация по образец, утвърден със заповед на министъра на финансите, за улеснение, както за предприятията, така и за Агенцията по вписванията.Останалите изменения и допълненията в чл. 38 са редакционни, с цел по-ясното им разбиране.От въвеждането на предлаганите изменения в ЗСч не се очакват допълнителни разходи, както за бюджета, така и за предприятията.С предложенията за промени не се въвеждат норми на правото на Европейския съюз.  ", "date": "2019.09.03", "title": "Министерство на финансите обяви важни данъчни промени за 2020 г."}
{"url": "http://www.cross.bg/kitaii-bulgariya-kompleks-1612466.html", "text": "/КРОСС/  За първото си посещение в Европа носителката на короната Мис Китай - Роузи Джу Син (ROSIE ZHU XIN) отседна в Арт комплекс АНЕЛ в Созопол - единствения в света хотелски комплекс - музей на изящните изкуства, съобщава ВИП Комюникейшън.\"Посрещнах изгрева на това невероятно място - от стаята ми има впечатляваща гледка към морето. България се оказа прекрасна страна, хората са много гостоприемни и усмихнати\", сподели първите си впечатления азиатската топкрасавица, която получи от поета и колекционер Ангел Симеонов, собственик на АНЕЛ, новата му стихосбирка \"Душата ми\".Изящната Роузи и нейният екип бяха посрещнати в комплекса от управляващите съдружници на ВИП Комюниейшън Патриция Кирилова и Дончо Георгиев, които ден по-рано организираха в АНЕЛ петото издание на Черноморските Оскари.Ден след пристигането си у нас \"Мис Китай\" засне професионална фотосесия край скулптурите на големи български майстори, подредени на открито на скалите в уникалния арт комплекс.Най-красивата китайка дойде в  България по покана на Миглена Ангелова и продуцентската й къща „Зенит ТВ продукции\", а инициативата има за цел да популяризира страната ни като дестинация в азиатския свят. \"Мис Китай\" е придружена у нас от  стилистката на конкурса Лили Джанг, която е собственик и главен дизайнер на луксозна марка бельо, Сю Инг - собственик на козметични марки и на СПА верига, както и от адвокат Асен Велинов.Благодарение на това гостуване обектите, посетени от китайските гости, ще бъдат включени в китайска букинг платформа за индивидуален туризъм, чийто оборот за миналата година е над 100 млн. долара.  Пребиваването на ВИП дамите в България ще бъде отразено от китайски медии, работещи в областта на туризма.Автор Патриция КириловаСнимки Дико Йорданов ", "date": "2019.09.03", "title": "\"Мис Китай\" - Роузи Джу Син на първо посещение в Европа"}
{"url": "http://www.cross.bg/plyton-planeta-predi-1612468.html", "text": "/КРОСС/  Ако все още оплаквате малката топка лед, известна преди като деветата планета от Слънчевата система, не сте сами. Администраторът на НАСА Джим Бриденстийн също застава зад връщане на статута на Плутон, информира *CNN, цитирана от Фокус.*\"Според мен Плутон е планета\", обяви той при обиколка на нова аерокосмическа зала в Университета на Колорадо. \"Придържам се към това. Това е начинът, по който го учих и съм ангажиран с него.\" Бриденстийн, който няма опит в науката и преди това е служил в Конгреса и ВМС на САЩ, преди да се присъедини към НАСА, направи декларацията си в особено болезнен момент - годишнината от понижението на Плутон. Международният астрономически съюз гласува за понижаване на Плутон до \"планетата джудже\" през 2006 г., след като членовете гласуваха да предефинират кои обекти са \"планети\".А Плутон просто не беше достатъчно тежък, за да отговаря на критериите. Когато Плутон беше открит през 1930 г., малко се знаеше за другите небесни обитатели на Слънчевата система и как най-малката планета се сравнява с тях по размер. Но през 1992 г. изследователите са открили повече от 1000 обекта, обикалящи около Нептун, които често надвишават размера на Плутон, съобщи Международният астрономически съюз. След това започнаха да се стесняват критериите за това, кои обекти се класифицират като планети и накрая от Съюза изключиха Плутон от списъка. Система не се свива - точно обратното, но със сигурност се чувства по-малка без девета планета, коментира CNN.", "date": "2019.09.03", "title": " Директор в НАСА: Плутон трябва отново да се признае за планета"}
{"url": "http://www.cross.bg/gradysa-temperatyrite-tazi-1612469.html", "text": "/КРОСС/  Горещото начало на седмицата продължава с още един сух и топъл ден с температури между 30 и 35 градуса. Около обяд ще бъде ветровито със скорост на вятъра до 20-30 километра в час.Около Черноморието термометрите ще показват около 28-29 градуса в най-топлите часове. Вятърът - умерен, североизточен. Вълнението на морето - с височина на вълните около и малко над метър с тенденция за усилване.През нощта и в следващите 48 часа над страната ще премине слабо изразен атмосферен фронт. Още тази вечер ще се усили северозападният вятър в Дунавската равнина. Температурите ще понижат с 2-3 градуса. Очакват се слаби превалявания с гръмотевици, по-значителни на изток, в планинските и предпланинските райони.Слънцето ще се върне за кратко в петък, а след това - около и по време на почивните дни отново ще превали слабо в Западна и в Централна България. Температурите в края на тази и началото на следващата седмица вече ще бъдат с есенни стойности - около 25-26 градуса. ", "date": "2019.09.03", "title": "Топъл и слънчев вторник "}
{"url": "http://www.cross.bg/santa-dyshi-kraii-1612471.html", "text": "/КРОСС/  Бреговата охрана в американския щат Калифорния съобщи, че до момента са намерени телата на 25 души, загинали в среднощния пожар на увеселителното корабче \"Консепшън\" край остров Санта Крус, на 145 км северозападно от Лос Анджелис, предаде Асошиейтед прес. Още 9 души се издирват.20 тела са извадени, а още пет са локализирани на малка дълбочина на морското дъно, но изваждането им засега е невъзможно поради небезопасните условия под кораба, който е нестабилен след вчерашния пожар. Съдът е в преобърнато положение в плитки води и силните течения го движат насам-натам, уточни говорителят на бреговата охрана.\"Трябва да се подготвим за най-лошия изход от продължаващото издирване\", добави той на свиканата снощи спешна пресконференция за медиите в Санта Барбара.На борда на кораба, регистриран в пристанището на Санта Барбара, при потеглянето му на 3-дневен круиз в събота е имало 34 любители на подводно гмуркане и риболов, както и 5 души екипаж. След внезапно избухналия пожар съдът е потънал само на 18 метра от брега на острова.Петимата членове на екипажа, намиращи се на горната палуба, успели да скочат във водата и били спасени от преминаващ наблизо друг съд. Те имат леки наранявания. Тъй като пожарът е избухнал в 03:00 ч. през нощта местно време, останалите са били в спалните помещения под палубата и не са успели да реагират.23-метровата яхта е построена през 1981 г. По време на фаталния круиз тя направила няколко спирки за гмуркания край брега на остров Санта Крус. ", "date": "2019.09.03", "title": "25 тела намериха след пожара на увеселителното корабче край бреговете на Калифорния "}
{"url": "http://www.cross.bg/haresvaniya-facebook-potrebitelite-1612470.html", "text": "/КРОСС/  Социалната мрежа Facebook обмисля възможността да скрие брояча на харесвания, съобщи порталът TechCrunch.Изданието отбелязва, че тестовете на подобна функция вече са започнали в Instagram в седем държави, сред които Канада и Бразилия. Вместо общия брой харесвания, на потребителите се показват само няколко имена на общи приятели, харесали публикацията, предаде БГНЕС.„Идеята е да се предотврати разрушителното сравнение, което потребителите правят с други хора и евентуално се чувстват неудобно, ако публикациите им не получат толкова харесвания, колкото тези на другите. Това също може да спре потребителите да изтриват публикации, за които смятат че не получават достатъчно харесвания\", пише порталът.Facebook е една от най-големите социални мрежи. Основана е през февруари 2004 г. от 19-годишния американски студент Марк Зукърбърг. Централата й се намира в Менло Парк, Калифорния. Социалната мрежа за споделяне на снимки Instagram е собственост на Facebook, след покупката през април 2012 година. ", "date": "2019.09.03", "title": "Facebook обмисля да скрие брояча на харесвания"}
{"url": "http://www.cross.bg/ninova-korneliya-izbori-1612478.html", "text": "/КРОСС/  \"Нa днешното заседание на Националния съвет ще разглеждаме и утвърждаваме над 100 кандидатури за кметове, издигнати на проведените досега конференции в страната. Поканили сме и областните председатели, заседанието е разширено, за да може всеки да си каже мнението.\" Това заяви лидерът на БСП Корнелия Нинова пред медиите преди заседанието.  Тя обясни, че профилите на кандидатите са различни - партийни кандидатури, с инициативни комитети, широки местни коалиции.\"Уважаваме волята на местните структури. Дадохме им свобода - това е демократично и това е децентрализация в една демократична партия, те да преценяват и решават\", категорична бе Нинова. Тя подчерта, че прави впечатление, че има разширяване на ветрилото и подкрепа на кандидати на БСП от повече партии в сравнение с миналите местни избори. Като основна цел на местните избори за левицата Нинова посочи увеличаване на кметовете от БСП със 100% и на общинските съветници с 30-40%.  На въпрос дали БСП ще подкрепи кандидатурата на Мая Манолова за кмет на София, Корнелия Нинова отговори: \"Решението трябва да вземе Градската конференция на левицата на 11.09.2019г. и след това Националният съвет на партията на 15.09.2019г., който трябва да утвърди решението на конференцията.\"  ", "date": "2019.09.03", "title": "Корнелия Нинова:  Нашата цел за местните избори - 100% повече кметове и 40% повече общински "}
{"url": "http://www.cross.bg/kirpichenko-kaiiro-egipet-1612472.html", "text": "/КРОСС/  Руcкoтo външнo миниcтeрcтвo cъoбщи, чe руcкият пocлaник в Eгипeт e пoчинaл нa 68-гoдишнa възрacт, прeдaдe AР.Cпoрeд миниcтeрcтвoтo Ceргeй Кирпичeнкo e пoчинaл внeзaпнo тaзи cутрин в бoлницa в eгипeтcкaтa cтoлицa Кaйрo. Вeдoмcтвoтo нe утoчни причинaтa нa cмърттa.Кирпичeнкo, диплoмaт oт кaриeрaтa, бeшe руcки пocлaник в Eгипeт oт 2011 г., изпълнявaшe cъщo длъжнocттa прaтeник нa Руcия в Aрaбcкaтa лигa, бaзирaнa в Кaйрo. Пo-рaнo тoй e зaeмaл диплoмaтичecки пocтoвe в Oбeдинeнитe aрaбcки eмирcтвa, Либия и Cирия.Знaмeтo нaд руcкoтo пocoлcтвo в Кaйрo бeшe cпуcнaтo нaпoлoвинa в пaмeт нa Кирпичeнкo. ", "date": "2019.09.03", "title": "Странната смърт на руски посланик шокира Москва"}
{"url": "http://www.cross.bg/meril-cherna-striiip-1612473.html", "text": "/КРОСС/ Мерил Стрийп с главна роля в новата черна комедия на Netflix -„Пералнята\". 70-годишната звезда влиза в ролята на жена от средната класа, която е излъгана с пари. Актрисата заяви, че \"Пералнята\" прилича на лоша шега, която някой си е направил с цялото общество.Историята се базира на журналистическо разследване, добило известност като „Panama Papers\", след като през 2016 г., информация в пресата разкри глобална схема, създадени от панамска адвокатска кантора. Тя е „помагала\" на богати клиенти и компании да избегнат данъци за милиарди долари, съобщават Контактмюзик и БГНЕС.По повод новия филм, Мерил Стрийп заяви: „Това е забавен и динамичен начин да разкажеш много, много черна шега, история с „черно\" сърце. Една шега, която някой си е направил с всички нас\".Режисьорът Стивън Содърбърг сподели пред сп. „Варайъти\", че смята за най-важно да са улучили верния тон, който да кореспондира с публиката, така че зрителите да не се чувстват като назидавани.Той добави: „Решихме, че една черна комедия ще има най-добрия шанс да ангажира съзнанието на зрителите и също така ще ни даде възможност да разкажем сложността на този вид финансови дейности почти като шега, като черен хумор. В противен случай зрителите ще се чувстват така, сякаш се обучават, а не се забавляват\".Освен Мерил Стрийп основни роли във филма изпълняват Антонио Бандерас и Гари Олдман. ", "date": "2019.09.03", "title": " Мерил Стрийп с главна роля в черна комедия, заснета по „Panama Papers\""}
{"url": "http://www.cross.bg/chasa-suedinenieto-suedinenie-1612474.html", "text": "/КРОСС/  Пловдив чества 134-та годишнина от Съединението на България с четиридневна програма, съобщиха от пресцентъра на общината. Мероприятията, посветени на празника на града и на Съединението, започват на 5 септември и продължават до 8 септември.Ден преди празника в зала \"Съединение\" на Регионален исторически музей ще се състои концертът на проф. Луиза Село (флейта) - Посланик на италианската музика по света и представител на културата в град Удине, Италия, в съпровод на Аурора Сабия (пиано).Празничният 6 септември започва със старта на 44-тия Международен мемориален маратон \"Съединение\" от площада на град Съединение с финал на площад \"Съединение\" - Пловдив. От 10.00 часа в катедралния храм \"Света Богородица\" пловдивският митрополит Николай ще отслужи тържествен молебен. Венци и цветя ще бъдат положени на паметника на Захари Стоянов в Дондуковата градина и на Паметна плоча на майор Райчо Николов до Римския стадион. От 12.00 часа на площад \"Стефан Стамболов\" е празничният концерт на Биг Бенд Пловдив и солисти. Следобед инициативите продължават от 18.30 часа с възстановка на събитията от 6 септември 1885 година от комитет \"Родолюбие\" пред Военния клуб на площад \"Централен\", а на Римския стадион е концертът на групата \"Ла Туна\" от Университета Алкала де Енарес в Мадрид, Испания. От 19.00 часа на площад \"Стефан Стамболов\" е \"Фолклор...или просто музика!\" - Празничен концерт \"Богдан Трио Плюс\". В Музея на Съединението ще бъде открита традиционна изложба, а от 20.30 часа на площад \"Съединение\" започва тържествената заря-проверка по повод 134-та годишнина от Съединението на България и Празника на град Пловдив.На 7 септември от 12.00 часа на площада пред общината е концертът \"Българският фолклор през очите на света\", на The Rila Music Exchange Orchestra, с участието на музиканти от Швеция, Белгия, Франция и други страни, изпълняващи българска народна музика.Мероприятията по повод 134-та годишнина от Съединението на България и Празника на Пловдив завършват на Гребната база, от 20:00 часа с Музикално-танцовият спектакъл \"Магията на вековете\" с участието на Национален Фолклорен Ансамбъл \"Българе\".", "date": "2019.09.03", "title": "Пловдив чества 134-та годишнина от Съединението на България с четиридневна програма"}
{"url": "http://www.cross.bg/debat-razporedbi-detzata-1612475.html", "text": "/КРОСС/  Омбудсманът Мая Манолова изпрати препоръка до премиера Бойко Борисов и председателя на НС Цвета Караянчева заради общественото напрежение по повод националните политики за закрила на децата. „Като омбудсман и изразител на обществения интерес Ви предлагам да бъде организиран общ дебат, на който да бъдат поканени инициативните комитети на протестиращите от всички градове от страната, както и представители на организации, водещи протестите, да бъдат изслушани техните позиции, аргументи и страхове, да бъде извършен анализ на законовите разпоредби, които предстоят да влязат в сила от 1 януари 2020 г.\", пише Манолова в препоръката си.Тя настоява отговорните институции да се запознаят с конкретните искания на представителите на тези организации и да им бъде дадена възможността да изложат своите аргументи. „Да бъде потърсена открита връзка и съвместна работа с протестиращите родители\", препоръчва още Манолова.Според нея само в открит диалог и чрез национален обществен дебат може да се постигне национално единение по най-важния български приоритет - настоящето и бъдещото развитие на децата ни. „Дебатът за ценностите и за децата ни е дебат за бъдещето ни, който трябва да започне незабавно и в този дебат трябва да бъде чут гласът на всеки български гражданин\", завършва омбудсманът.Манолова е притеснена от противопоставянето на родители срещу родители и формиращите се нагласи, които насаждат страхове и омраза в обществото.По този повод вчера, 2 септември 2019 г., омбудсманът се срещна с граждани, които изразиха притесненията си, че с преходните и заключителните разпоредби на Закона на социалните услуги /ЗСУ/ се извършват промени в редица закони, които се отнасят до правата на децата.В отговор на множеството постъпили жалби от родителски организации Манолова създаде работна група, която има задачата да обсъди постъпилите в институцията от родители предложения за изменения на конкретни текстове, които според тях противоречат на семейните ценности и да изготви законодателни предложения за изменение на преходните и заключителните разпоредби на ЗСУ.В рамките на Консултативния конституционен съвет към омбудсмана ще бъдат разгледани и предложения на гражданите за противоконституционност на оспорването от тях законови разпоредби.", "date": "2019.09.03", "title": "Мая Манолова с препоръки за общ дебат по повод националните политики за закрила на децата"}
{"url": "http://www.cross.bg/aleksandra-nyama-angelova-1612455.html", "text": "/КРОСС/  Под един от виадуктите на магистрала „Струма\" се е образувалo голямо дере, което е подкопало няколко от носещите колони. Това сигнализираха зрители на Нова телевизия.На магистрала \"Струма\" Александра кара мотор с приятели. Когато минават под един от мостовете, се натъкват на неочаквана гледка. Случайно попаднахме на срутени масиви. Прилича на място, на което е минавала буйна река и е свлякло самата почва и е направило голямо дере, каза Александра Ангелова.На места водата е изкопала дерета над 4 метра, а част от бетона под колоните на автомагистралата се е свлякъл. Изглежда много опасно, защото има срутени части от основата на колоните, не ми изглежда безопасно. Съвсем над нас е магистралата, каза още Александра.Дълбокото дере е обхванало няколко от носещите колони на моста. Поне 2 със сигурност съм видяла, които са подкопани, може да има и на друго място. Малко по-надолу имаше една отчупена плочка, но предполагам, че не е голям проблем, заяви Александра Ангелова.След като екипът ни видя на място как изглежда виедукта, потърсихме и \"Пътната агенция\". Това, което виждаме на снимката и това, което установиха колегите, които бяха на оглед е, че това са остатъчни парчета бетон, които са били разлети по време на бетонирането на самата колона, каза инж. Иван Досев - член на УС на АПИ. Според експертите, няма опасност за пропадане на моста, няма и нужда от ремонт. Конструктивно няма абсолютно никакъв проблем, самите стълбове са изградени с пилотно сондиране, а не плоско. Пилоните са с дълбочина поне 20 метра, абсолютно няма никакъв проблем и гражданите да бъдат спокойни, каза още Досев.От пускането на този участък на магистралата през 2011 г., до днес, ремонт на този мост не е правен, защото не се налагало. А ако се наложи, той ще е за сметка на данъкоплатците, защото гаранционният срок е изтекъл.Смятам, че ако някой види такова нещо е хубаво да се сигнализира, за да може да реагира навреме, преди да има лоши инциденти, заяви Александра Ангелова. ", "date": "2019.09.03", "title": "Подкопани колони по виадуктите на магистрала „Струма\""}
{"url": "http://www.cross.bg/murtuv-ivan-beshe-1612456.html", "text": "/КРОСС/  Развръзка, за съжаление с трагичен край на издирвателна акция, при която 28-годишен младеж изчезна в района на Варна. В понеделник вечерта той беше открит мъртъв.Иван Йорданов беше в неизвестност от миналата неделя. Тогава се обадил за помощ на родителите си и изпратил GPS координати на бивше военно поделение. Там група младежи се била събрала на купон след тайна уговорка в социалните мрежи.Отидох снощи в гората и минах по долния път, където намерих трупа. Ние знаехме, че липсва, но не беше ясно, че е мъртъв. Отидох до него, погледнах го и се обадих на кмета, разказа пред камерата на \"Здравей, България\" мъж, намерил тялото на 28-годишния младеж.Цялото село е знаело за издирването. Около 40 души, полицаи и доброволци с кучета са се включили в търсенето. Въпреки това, около седмица, тялото и мъжът не бяха открити до понеделник, когато е намерен мъртъв.Вчера, получихме сигнал от наш жител, че е намерил трупа в близост до поделението. Той е на въпросния издирван Иван Йорданов. Миналата седмица получихме сигнал за коли с български и чужди регистрации в близост до селото. Срещнах младежи на 22 и 25 години, нормално облечени, каза кметът на село Любен Каравелово Иван Димитров. Той допълни, че има притеснения сред хората в селото и уточни, че поделението не се охранява.Предстои да бъде направена аутопсия на тялото, за да се разбере каква е причината за смъртта. По предварителни данни няма следи от насилствена смърт. ", "date": "2019.09.03", "title": "Трагична развръзка след изчезването на 28-годишния младеж край Варна"}
{"url": "http://www.cross.bg/borisov-gerb-ombydsmana-1612458.html", "text": "/КРОСС/  Премиерът коментира кандидатурата на омбудсмана за кмет на София и даде да се разбере, че я е подкрепил да стане обществен защитник, но не я признава за номинация на БСП.\"Надали има някой, който да е помагал на Мая повече от мен. Тя идваше често, стотици милиони й бяха дадени за хората с увреждания\".\"Единствената претенция, която имам към нея, е интервюто, в което казва, че държавата я репресира\", обясни Борисов и разказа, че двамата с финансовия министър са се скарали, когато той й е взел автомобила.Премиерът коментира и катастрофата с омбудсмана, която стана вчера.\"За жените е важно да ходят на фризьор, да им правят фъш-фъш и обем. Аз сам се подстригвам, но моята прическа е елементарна. Искам да ходя на фризьор, но няма какво да фризирам\", каза той.\"ГЕРБ мечтаеше за отмъщение заради Костинброд. Станишев и Мая Манолова внесоха сигнала. Оказа се, че е брак. ГЕРБ искаше да отмъсти, но аз им казах, че такъв човек ми трябва за омбудсман, в това мога да се закълна във внуците си. БСП изгониха Мая, а ГЕРБ я подкрепи. Надявам се да се извини, че аз съм пратил да я гледат как се фризира. Като омбудсман се справяше добре - не съжалявам, правилно съм постъпил\", категоричен бе премиерът.\"Надявам се с Фандъкова да проведат една коректна кампания. На Фандъкова съм дал пълните права - за които имаше съмнения, да ги маха, сама да си прави листата\", обясни Борисов. И намекна, че не вижда в лицето на омбудсмана номинация на БСП. \"Лошо е да загубим от БСП, да видим кой е техният кандидат\", заключи Борисов. ", "date": "2019.09.03", "title": "Борисов: Никой не е помагал на Мая Манолова повече от мен"}
{"url": "http://www.cross.bg/kozlodyii-atomnata-shefove-1612457.html", "text": "/КРОСС/  Шефове и служители на АЕЦ „Козлодуй\" възпяха атомната енергетика с естрадна песен и видеоклип. В понеделник изпълнението беше споделяно многократно и предизвика разнопосочни коментари и реакции. Колко обаче е цената на клипа, възхваляващ атомната централа, не става ясно.Всеки има право на мнение и да коментира темата по удобен начин. Всички мероприятия във връзка с годишнината се финансират със собствени средства. Спазени са законовите процедури, изисквания и нормативи, с които подготвяме нашите събития. За песента няма специално изградено студио, заяви директорът на АЕЦ „Козлодуй\".Музикалното творение е по повод годишнината на централата, която след броени дни навършва 45 години.На 4 септември АЕЦ „Козлодуй\" отбелязва 45 годишнина от своето създаване. Това е един достатъчно сериозен повод да направим серия от мероприятия, с който да почетем празника. Запознат съм с реакциите и не виждам някакви негативи, коментира директорът на АЕЦ „Козлодуй\" Наско Михов. Не сме имали за цел да правим копие на произведения на други централи. Реализирали сме го като част от нашата програма, допълва Михов.Песента", "date": "2019.09.03", "title": " Шефове и служители на АЕЦ „Козлодуй\" изпяха Ода за атомната централа"}
{"url": "http://www.cross.bg/pancharevo-petrov-kmet-1612461.html", "text": "/КРОСС/  Инфраструктурата е основният ми приоритет в битката за Панчарево. Това каза за предаването „Софийска трибуна\" по Радио „Фокус\" Радко Петров, независим кандидат за кмет на района, подкрепен от БСП. Според него изграждането на инженерната инфраструктура е основен проблем в район Панчарево. Той я оцени дори като липсваща. „В нито едно от прилежащите села на района няма изградена улична канализация. В много от селата водоснабдяването е под всякаква критика. Години наред основното нещо, което се правеше по отношение на инфраструктурата в нашия район беше да се изкърпят асфалтовите дупки по улиците. Не е направена нито една нова улица\", обясни той.Радко Петров коментира и темата за сметосъбирането и сметоизвозването, които по думите му се извършват, но съществуват и много нерегламентирани сметища, на които Инспектората трябва да обърне внимание.Кандидатът за кмет акцентира и върху развитието на туризма в Панчарево. „80 на 100 от селищата в нашия район са планински и предразполагат за прекрасен туризъм. Трябва да се поддържат вече съществуващите екопътеки и да се изградят нови такива\", посочи той. По думите му другото изключително важно нещо, което допринася за колорита на района е известното Панчаревско езеро. „От неговата направа до момента то не е почиствано. Ако продължава в този дух, в следващите 20 години то ще заприлича на блато и клоака.Езерото трябва да се поддържа в хубав и приятен вид, за да може да привлича туристите\", отбеляза Петров. Той каза още, че успешното управление се крие в умението да се чуеш гласа на избирателите и да изпълниш нуждите им. „Роден съм и съм израснал в Панчарево и познавам проблемите на района из основи. От 20 години насам не сме имали местен кмет. Кметът, който идва отвън не познава душата на местния човек\", обясни той. По думите му комуникацията с хората е най-важна за районния кмет. „Не се притеснявам да контактувам с жителите на Панчарево, защото аз съм един от тях. В дните до изборите ми предстоят срещи с избирателите, за да мога да чуя всички техни проблеми и да ги убедя, че е важно да гласуват\", обобщи Радко Петров.", "date": "2019.09.03", "title": "Радко Петров, независим кандидат за районен кмет, подкрепен от БСП: Подобряването на инфраструктурата е основният приоритет в битката ми за Панчарево"}
{"url": "http://www.cross.bg/subere-fandukova-manolova-1612462.html", "text": "/КРОСС/  Вчера започна регистрацията на партиите и коалициите за участие в местните избори. Един от главните герои на вота в София потвърди участието си в битката за кметския пост. Йорданка Фандъкова официално обяви, че влиза в надпреварата за четвърти мандат. По-късно вечерта във видео, качено в социалните мрежи от среща на омбудсмана с граждани, публични личности и неправителствени организации, и Мая Манолова съобщи, че ще се кандидатира за кмет на София. Днес се очаква тя да подаде оставка като омбудсман.За горещата изборна есен в студиото на Сутрешния блок на БНТ1 говориха политологът Стойчо Стойчев и социологът Кольо Колев.Според Кольо Колев всяка прогноза в момента за изхода от местния вот в София ще е спекулация и правене на пиар. Без всякакво съмнение и двете имат добри шансове в тази кметска надпревара. Това ще бъдат едни нормални и истински избори за кмет, при които няма предварително определен победител, каза той.За него Мая Манолова има възможност за събере протестния вот и \"да играе на много по-широка сцена - не само левица, център\". Но пък и Йорданка Фандъкова има своите твърди фенове, допълни социологът.Стойчо Стойчев заяви, че социологическите данни до момента ясно сочат какво стои зад Йорданка Фандъкова. Тя е ясно дефинирана като кандидатура на управляващата партия. Първото проучване на \"Маркет линкс\" показваше около 2% разлика в подкрепата за ГЕРБ като партия и за г-жа Фандъкова като кандидат, каза той.В същото проучване може да се види почти двойна разлика между резултата на Мая Манолова и БСП, продължи политологът. Тоест, когато говорим Мая Манолова, наистина прогнозите са доста спекулативни. От една страна, тя може да събере протестния вот, но може и да не го събере, може да събере партийния вот, но може да не го събере. Не е ясно кой се идентифицира с нея, допълни Стойчев. ", "date": "2019.09.03", "title": "Социолози: Всяка прогноза за местните избори в момента, ще е спекулация"}
{"url": "http://www.cross.bg/dvama-zaginaha-pri-puten-intzident-v-stolitzata-1612463.html", "text": "/КРОСС/  Сигналът е подаден малко след 3 часа тази сутрин. По първоначални данни моторист се блъснал в бордюр, отводнителна канавка и тръбно решетъчен парапет  в района на  бул.\"Цар Борис III\" и ул. \" Академик Иван Гешов\". На място е загинала жена, пътувала зад моториста,  а мъжът е транспортиран в болнично заведение, където по -късно е починал. На място е извършен оглед. По случая е образувано досъдебно производство.Продължава работата по установяване на причините за инцидента. ", "date": "2019.09.03", "title": "Двама загинаха при пътен инцидент в столицата"}
{"url": "http://www.cross.bg/draganov-tyrizma-kachestvo-1612459.html", "text": "/КРОСС/  Качеството на предлагането в туризма ще е решаващо за летния сезон през 2020 г., коментира за БТА директорът на Института за анализи и оценки в туризма Румен Драганов. Според него това, че България в предходни години е предлагала по-лошо качество на почивка на море в някои сегменти и категории хотели е основната причина за спада на посещенията на чуждестранни туристи в страната, който се наблюдаваше през юни и се задълбочи до над три на сто през юли.Туристите продължават да са доволни от престоя си в хотели от 4 и 5 звезди, които са запълнени, същевременно има изоставане в заетостта в обекти, в които миналата година е било предлагано по-ниско качество на туристическия продукт. Проблемите са основно по морето, а не във вътрешността на страната, допълни Драганов.Според него отпускането на допълнителни средства за реклама или за чартърните полети не може да е мярка за подкрепа на туристически продукт с ниско качество. Ако продължаваме да рекламираме продукт с лошо качество, означава да гоним туристите, категоричен е Драганов.Той допълни, че една от причините за съществуване на лошо качество е отсъствието на единна организация на хотелиерския бизнес, създадена със закон по места и затова не може да се получи обективен отговор на въпроса какво пречи на туризма да стане водещ и конкурентен на съседните пазари. Имаме елитни хотели, отличен туристически продукт, но има и някои, които ни теглят надолу, коментира експертът и изтъкна, че браншът е лишен от възможността да \"изчисти\" онези, които работят некачествено, защото системата на категоризацията е в ръцете на ресорното министерство и кметовете на общините, което е \"несвойствена за тях дейност\".Според експерта в страната има над 3000 хотела с три звезди и тези места за настаняване са с \"еднакви звезди и с различно качество\". За да се освободи туризмът от \"проблемните обекти\", е необходимо браншът да има определяща роля по места в системата за категоризация, смята Румен Драганов и по тази причина той изтъкна, че спешно чрез Закона за туризма трябва да се предвиди създаването на Национална хотелска организация измежду всички категоризирани по Закона за туризма от 2002 г. досега юридически лица, която да поеме Регистъра на местата за настаняване, хранене и развлечения. Тогава, по думите му, ще е ясно кой кой е в туризма, а контролът ще се поеме от бранша. По този начин задругата на хотелиерите в определено населено място не би допуснала хотел, който да влошава доброто име на дестинацията, смята Румен Драганов.Той припомни, че по данни на статистиката тази година 2,083 млн. са чуждестранните гости, посетили България през юли, а през същия месец миналата година те са били 2,153 млн., което означава, че със 70 000 по-малко са чуждестранните посетители. Този спад е основно заради морските курорти, където намалението на чуждестранните на туристи е много по-голямо, като спадът по Черноморието се компенсира от увеличението на пътуванията вътре в страната.Драганов посочи, че културно-историческият туризъм в София, Пловдив и туризмът във вътрешността - Велинград, Пампорово, Банско, както и посещенията на къщи за гости, набират скорост и компенсират намалението в морския туризъм това лято.Страната се движи в рамките около 8,3 процента общ спад на чуждестранните туристи по отношение на пристиганията по летищата във Варна и в Бургас, като този спад по Черноморието през май и юни достигна до 20 процента, докато през август намалява значително и спадът за страната е около три процента. Очаква се спадът да бъде компенсиран допълнително през октомври, ноември и декември с положителни ръстове от културния туризъм в градска историческа среда с ръст на туристите в София и Пловдив и други населени места до края на годината, каза Драганов, като се аргументира с това, че само авиокомпанията \"Луфтханза\" е заявила допълнителен капацитет от 15 процента за есенно-зимния период на пристиганията преди всичко към столицата.Според Румен Драганов Варна и Бургас имат потенциал да се позиционират и като дестинация за културен туризъм в есенния, зимния и пролетния сезони, с което да извлекат ползи от разширеното предлагане на туристическия продукт. ", "date": "2019.09.03", "title": "Експерт: Качеството на предлагането в туризма ще е решаващо за летния сезон през 2020 г."}
{"url": "http://www.cross.bg/raiion-kyosevski-vitosha-1612464.html", "text": "/КРОСС/  Много и от всякакво естество са проблемите в район Витоша, най-голямото предизвикателство е липсата на детски градини, ясли и училища. Това каза за предаването „Софийска трибуна\" по Радио „Фокус\" Александър Кьосевски, кандидат за кмет от БСП на район Витоша. „Надявам се наесен да получа необходимия инструментариум за изграждане на детски градини. При подходяща конюнктура в районната администрация и Столична община това не е невъзможно\", обясни той.По думите му както в района, така и в цяла София отсъства управленска визия. „В последните години район Витоша се презастрои без да има никаква идея и визия за развитието му. Същевременно не се построиха детски градини и училища, а се издаваха поголовно разрешения за високо строителство - за жилищни и офис сгради. Тези процеси започнаха още преди 10 години. Трябва да има управленска визия, а не нещата да се правят на парче\", отбеляза Кьосевски. Той обърна внимание и на темата за чистотата на атмосферния въздух, като уточни, че столичани дишат изключително мръсен, дори отровен въздух. „Сигурността в София също не е на ниво\", отчете кандидатът за кмет, като изброи и съществуващите проблеми с уличното осветление, сметопочистването и сметоизвозването.По думите му парите за почистване също не се изразходват по предназначение. Като друг свой приоритет Александър Кьосевски посочи подобряването на състоянието на пътищата, улиците и тротоарите. Според него формулата за успешното управление се крие в честността. „Човек трябва да бъде коректен, честен и морален. Трябва да има достатъчно воля и желание за знания\", заяви той. Кандидатът за кмет на район Витоша призова младите хора да вземат бъдещето си в свои ръце и да излязат да гласуват на местните избори през октомври. „Промяната идва от всеки един от нас\", обобщи Александър Кьосевски.", "date": "2019.09.03", "title": "Александър Кьосевски, кандидат за районен кмет от БСП: Липсата на детски учебни заведения е най-голямото предизвикателство пред жителите на район Витоша"}
{"url": "http://www.cross.bg/kaloyan-raiiona-holsim-1612465.html", "text": "/КРОСС/  Преди 800 г. предатели убиват славния български Цар Калоян. В негова чест е кръстен и красив връх в полите на Родопите в района на с Белащица, недалеч от Пловдив.Върхът носи името на Цар Калоян заради преданието, че при един от походите си българския цар е разпънал шатрата си в подножието на върха. За съжаление 800 години по късно, при добив на скални материали от кариера „Белащица\" швейцарската фирма „Холсим\" за втори път убива Калоян, заличавайки методично върха от лицето на земята.За да спрем вандалското унищожение на природата в района на концесия „Белащица\" и съхраним здравето и живота на хората, от ПК\"Екогласност\" съвместно с инициативни комитети от с.Белащица и с. Гълъбово, както и живущите в околните села недалеч от Пловдив, водим непримирима и ожесточена битка с концесионера „Холсим\".Какви ли не действия не предприехме. За закононарушенията и самоуправството на „Холсим\" писмено информирахме всички държавни институции в лицето на МОСВ, МЕ, ДАНС, Прокуратурата и НАП. Не сме писали само до Светия Синод.Срещнахме се и с посланичката на конфедерация Швейцария. Подарихме на посолството и торби с финни прахови частици, отделяни при изкопните дейности на „Холсим\", които частици засипват жителите на района и застрашават тяхното здраве.Въпреки всичко, без свян и с потресаваща наглост „Холсим\" продължава да унищожава връх Калоян, да извършва незаконен добив и ограбва българско подземно богатство, да унищожава   природата в района и  застрашава здравето на хората.Затова на 6 септември, в деня на Съединението на България, съвместно с инициативните комитети призоваваме всички, които милеят  за природата на България на масов протест от 10 ч. на площада в село Белащица.Декларираме, че ако не се прекрати дейността на „Холсим\" в района на село Белащица и всички околни села около връх Калоян, ще преминем към гражданско неподчинение, както в района, така и в София.Най-после отговорните държавни институции трябва да си дадат сметка, че ние от ПК \"Екогласност\", инициативните комитети и жителите около връх Калоян сме горди наследници на Цар Калоян и няма да позволим някакви натрапници да се гаврят с нашето достойнство.Емил Георгиев,Председател на ПК \"Екогласност\"На снимката: Връх Калоян и кариерата до с. Белащица", "date": "2019.09.03", "title": "Швейцарската фирма „Холсим“ унищожава природата около Белащица"}
{"url": "http://www.cross.bg/kandidati-kmetove-podkrepa-1612446.html", "text": "/КРОСС/  Националният съвет на БСП ще проведе своето първо за септември заседание. Очаква се да бъдат утвърдени над сто кандидати за кметове за местните избори.Пленумът на социалистите ще утвърди излъчените от областните конференции кандидати за кметове. Поне трима настоящи депутати ще са кандидати на БСП за кметове на големи градове.Николай Тишев влиза в надпреварата за Бургас, Станислав Владимиров за Перник, а Тодор Байчев за Карнобат.Червените в Русе първи представиха листата си за кандидати за общински съветници. Кандидатът за кмет на БСП депутатът Пенчо Милков получи пълна подкрепа на партийната конференция. Националният съвет ще има последната дума.Днес обаче едва ли ще стане ясно дали кандидатурата на омбудсмана Мая Манолова ще получи окончателна подкрепа, въпреки че БСП симпатизира, а лидерът Корнелия Нинова не отрича възможността да застанат зад Манолова, не е изключено да бъде издигнат и собствен кандидат. Този процес обаче ще продължи поне седмица.Също днес ръководствата на ГЕРБ и СДС ще коментират въпроси, свързани с предстоящите избори за местна власт на среща в централата на ГЕРБ. ", "date": "2019.09.03", "title": "Пленум на БСП утвърждава над 100 кандидати за кметове "}
{"url": "http://www.cross.bg/tryda-pazara-petkov-1612504.html", "text": "/КРОСС/ Българската икономика отчита високи нива на заетост и рекордно ниска безработица. През второто тримесечие на 2019 г. 75,7% от населението на възраст между 20 и 64 години е реализирано на пазара на труда. Данните на Националния статистически институт показват, че безработицата за месец юли е 4,2%, което е значително под средното ниво за Европейския съюз. Това заяви министърът на труда и социалната политика Бисер Петков на брифинг в Сливен след среща с кмета на общината Стефан Радев. В разговора участва и изпълнителният директор на Главната инспекция по труда Румяна Михайлова. По-късно през деня министър Петков разговаря и с областния управител на Сливен Чавдар Божурски.Основен акцент на работното посещение беше развитието на пазара на труда в региона и възможностите за преодоляване на недостига на работна сила. В тази връзка Министерството на труда и социалната политика подготвя нова Стратегия по заетостта, в която ще бъдат разписани мерки за справяне със съвременните предизвикателства на пазара на труда, каза министър Петков.Той обясни, че политиката по субсидиране на работни места ще се прилага в региони със силни дисбаланси на пазара на труда, където има недостатъчно търсене. В много райони няма нужда от субсидирана заетост и затова ресурсът ще бъде пренасочен към повишаване качеството на работната сила чрез обучения и мерки за активиране на икономически неактивни хора. Амбицията ни е чрез Оперативна програма „Развитие на човешките ресурси\" да инвестираме в дигитални умения, посочи Петков.По време на срещата си министърът на труда и социалната политика и кметът на Сливен обсъдиха и възможностите за развитие на социалните услуги в региона. Основна тема беше и осигуряването на лични асистенти по Закона за личната помощ. В община Сливен вече са сключени първите 50 договора, по които хора с увреждания ще получават услугата. Данните на Агенцията за социално подпомагане сочат, че към 30 август около 15 500 хора с увреждания са заявили потребност от лична помощ. На 14 500 от тях вече е издадено необходимото направление за ползването на услугата от дирекциите „Социално подпомагане\". По данни на Националния осигурителен институт около 4700 са регистрираните трудови договори за лични асистенти за цялата страна към 30 август.По-късно през деня министър Петков посети Център за социална рехабилитация и интеграция за незрящи лица. Реконструкцията на обекта е финансирана по проект „Красива България\", а оборудването е с подкрепа на Фонд „Социална закрила\" към МТСП. Той се срещна и с представители на водещи работодатели в региона, пред които представи мерките в Националния план за действие по заетостта за повишаване на квалификацията на работната сила и за създаване на качествени и устойчиви работни места. ", "date": "2019.09.03", "title": "НСИ: Над 75% от населението в трудоспособна възраст е реализирано на пазара на труда"}
{"url": "http://www.cross.bg/borisov-menda-pricheskata-1612506.html", "text": "/КРОСС/ Премиерът Бойко Борисов днес изложи на пресконференция възгледите си за женските и мъжките прически и лостовете, които дават в политиката, вземайки повод от вчерашната катастрофа на омбудсмана Мая Манолова, станала на път за фризьорския й салон. Повод за аналогията стана подозрението на Манолова, изказано преди време, че представители на ПИК я следили дори пред фризьорския й салон.\"За съжаление прическата ми е толкова елементарна, само трябва някой да ми помогне за врата\", сподели премиерът, който от години ходи гологлав. Той няколко пъти подчерта, че се подстригва сам и дори предложи да го демонстрира.В типичния си стил Борисов успя да смени темата за кметските избори и се впусна в детайлни спомени: \", каза той.\"Убеден съм вече от моите жени в партията колко е важна прическата, извиних се на Менда и си я върнах. И вие така правите репортерките. Като чакахме папата репортерките се оправяха косите\", добави премиерът, развил чувствителност към темата. ", "date": "2019.09.03", "title": "Борисов с житейски прозрения за правото на жените да ходят на фризьор"}
{"url": "http://www.cross.bg/pernik-otpadutzi-zayavi-1612447.html", "text": "/КРОСС/  Жители на Перник на протест пред общината заради качеството на въздуха, който дишат, в следствие на изгарянето на биомаса от ТЕЦ „Република\".Ние сме се събрали пред общината и все още не протестираме, а искаме да съдействаме на местната власт, защото вчера разменихме няколко думи с госпожа кметицата и тя заяви, че не знае дали се изгарят отпадъци в Перник. Ние пък знаем, защото тировете минаваха покрай нас, виждаме как пушат комините на ТЕЦ-а, каза във включване в БТВ „Тази сутрин\" жител на града.Понякога миризмата идваща от теца е просто нетърпима. В крайна сметка ние искаме нашите деца да дишат чист въздух, заяви жителка на Перник, като уточни, че обикновено изгарянето на отпадъци в ТЕЦ-а се случва нощно време.Отговорът на Министерство на околната среда и водите е, че според тях ТЕЦ „Република\" към Топлофикация Перник, няма разрешение да изгаря отпадъци. В отговора се уточнява, че продължава проверката дали такава дейност се извършва. ", "date": "2019.09.03", "title": "Перник отново на протест заради местния ТЕЦ"}
{"url": "http://www.cross.bg/suoruzhenieto-terziiiski-georgi-1612448.html", "text": "/КРОСС/  Искам още от началото да уточня, че и от извършената вчера проверка със зам.-регионалния министър Нанков, под съоръжението на АМ „Струма\" отпадък няма. Това заяви шефът на управителния съвет на Агенция \"Пътна инфраструктура\" Георги Терзийски в сутрешния блок на БТВ „Тази сутрин\". След възникналия пожар под моста на магистралата, ние предприехме изземването под съоръжението. След това обаче собственикът предяви претенции, че това са негови материали и че ние можем да ги увредим, ако ги транспортираме - затова след негов сигнал до правоохранителните органи, ние бяхме принудени да спазим закона и да върнем материалите, които той да извози до сметището в Костинброд. Само че те не бяха върнати под магистралата, а на заявената от него площадка за съхранение на отпадъците, която е в страни от магистралата, отбеляза Георги Терзийски. АПИ взема крути мерки, за да накара собственикът да извози депонираните отпадъци на регламентирани места, за да не застрашава съоръжението. Агенцията прави всичко, за което има правомощия, увери още той.Държавата ще влезе във функциите си. Имаме абсолютно взаимодействие между институциите. Сигнали в АПИ са получени 4 април 2018 г. от Община Дупница, извършили сме проверка, но не сме установили депониране на отпадъци, стана ясно от думите шефа на УС на АПИ. След увреждането на съоръжението подадохме сигнал до прокуратурата. Терзийски напомни, че функциите на АПИ са ремонт и поддръжка на пътища. От думите на шефа на пътната агенция стана ясно, че нанесените щети са за 1,8 млн. лева. Те ще бъдат изискани от собственика на фирмата, нарушила закона с безотговорността си. ", "date": "2019.09.03", "title": "Георги Терзийски, управител на АПИ: Нанесените щети на АМ Струма са за 1,8 млн. лева"}
{"url": "http://www.cross.bg/detza-nasilie-zakrila-1612476.html", "text": "/КРОСС/   Държавната агенция за закрила на детето (ДАЗД) осъжда остро поредния случай на сексуално посегателство спрямо дете в село Сотиря, общ. Сливен. Сексуалната експлоатация и всички форми на сексуална злоупотреба с деца са разрушителни за здравето, психическото и социалното развитие на децата.Превенцията и борбата срещу сексуалната злоупотреба с деца изискват сътрудничество между всички отговорни институции. ДАЗД като орган за закрила, по смисъла на Закона за закрила на детето, работи в посока изследване и анализиране на феномена „насилие\", в т. ч. сексуалното насилие, и за предприемане на адекватни мерки и дейности за превенция на насилието и злоупотребата с деца.По инициатива на ДАЗД са разработени: Национална програма за превенция на насилието и злоупотребата с деца 2017-2020 г.; План за действие към Национална програма за превенция на насилието и злоупотребата с деца; Координационен механизъм за взаимодействие при работа в случаи на деца, жертва на насилие или в риск от насилие, както и за взаимодействие при кризисна интервенция. С разработването на стратегическите документи се поставя акцент върху необходимостта от разработването на нови и популяризирането на вече съществуващите механизми, чрез които деца и възрастни могат да сигнализират навреме за проблеми, за да не се стига до акт на насилие и с оглед гарантиране на достъпни способи за помощ и подкрепа. За превенция и преодоляване ситуациите на насилие в училище бяха разработени Практически насоки за действията, които учители и ученици трябва да предприемат в случай на инцидент, на насилие и в други критични ситуации, и протокол за докладване и последваща реакция.В чл. 7 от Закона за закрила на детето е регламентирано задължението за съдействие при случаи на насилие над дете, като изчерпателно е посочен редът за сигнализиране и действията от страна на специалистите.С оглед на посоченото, е необходимо както всички професионалисти, така и цялото общество да бъдем безкомпромисни към случаите на сексуална злоупотреба с деца и да демонстрираме нулева толерантност към проявите на насилие над деца. При всеки случай на злоупотреба с дете следва да сме по-сензитивни, да се реагира незабавно, като бъдат уведомявани органите за закрила на детето - Министерство на вътрешните работи, Дирекция „Социално подпомагане\" или Държавната агенция за закрила на детето.Във връзка с поредния случай на сексуална злоупотреба с дете в с. Сотиря, ДАЗД сезира Дирекция „Социално подпомагане\" - Сливен, за оказване на психологическа подкрепа на пострадалото дете и неговото семейство и за предприемане на мерки за закрила, както и кметовете на Община Сливен и село Сотиря за предприемане на целенасочени действия за гарантиране сигурността и безопасността на децата в населеното място, при необходимост и със съдействието на органите на полицията. ", "date": "2019.09.03", "title": "Становище на ДАЗД във връзка със зачестилите случаи на сексуални посегателства над деца"}
{"url": "http://www.cross.bg/fandukova-sofiya-zayavi-1612449.html", "text": "/КРОСС/  Решението ми е плод на анализ и размисъл, не е спонтанно. То се основава на факта, че работата за града е един сериозен ангажимент. Получавах доверието на хората през всички тези години, което ни позволи да ускорим темпото на развитие на София, каза в сутрешния блок на БТВ „Тази сутрин\" Йорданка Фандъкова по повод на включването й в битката за кметските избори. През последните години София се развива и променя и това не е резултат на приказки, а на много работа. Основната ми мотивация е отговорността към града и хората, допълни тя. По думите й работата за града е „бягане на дълго разстояние\". Това не е спринт и затова е важно да се поддържа темпото и да се постигат резултати, заяви кметът на София.Фандъкова е получила подкрепата на всички структури на ГЕРБ в София, но заяви, че решението й е лично. Премиерът Бойко Борисов я е подкрепил и тя му благодари за това. Според столичния кмет има нужда от нови хора, идеи и енергия и затова в новия екип е поканила водещи експерти в различни сфери на града. Фандъкова заяви, че не са страхува от това, че Мая Манолова влиза в битката за София. Не се е учудила от това, че тя ще се кандидатира за кмет, защото отдавна се е знаело за това нейно намерение, както и за това, че БСП ще я подкрепят.Относно ремонта на ул. „Граф Игнатиев\" и скандалите, които станаха около него, Фандъкова заяви, че проблеми е имало както в проекта, така и в изпълнението му. Аз никога не съм бягала от тази отговорност. По мое настояване проектът беше променян. Направих си изводите, имала съм пропуски, бъркала съм в преценки за хора и ситуации. Но допълнителна мотивация са изводите, които съм си направила, заяви тя.Доказала съм, че нямам никакви обвързаности. Абсолютно безкомпромисна съм била към всички. По мои сигнали са правени тежки проверки в общината и в районните администрация. Това е начинът да се борим срещу негативните явления, на мнение е Фандъкова. Тя си е поставила три големи задачи в новата програма. Първата - работата за кварталите, а именно малките улици, междублоковите пространства и паркирането. Втората - развитието на София като зелен и чист град, а третата - активното въвеждане на технологиите в работата на общината.Предвиждат се осем нови парка в кварталите, както и да бъде изграден зеленият ринг на София - изграждането на линеен парк по бившите жп линии. Вече има завършен идеен проект за над 3 км от това трасе. Продължават проучванията на останалите трасета. Предвиждат се велоалеи и пешеходни пространства по цялото протежение на този ринг.В края на месец октомври пък трябва да бъде завършено строителството на първия етап от третата линия на метрото. В средата на следващата година трябва да бъдат завършени 4-те км, които се строят в кв. „Овча купел\" заедно с буферни паркинги и връзка с жп линията. И в следващите години проектът за метрото трябва да остане стратегическият и да продължи да се развива. По никакъв начин не трябва да се спира строителството. Не го допуснах за 10 г., което не беше лесно, заяви Йорданка Фандъкова. ", "date": "2019.09.03", "title": "Фандъкова: Решението ми да вляза в кметската надпревара е плод на анализ и размисъл"}
{"url": "http://www.cross.bg/bulgariya-moite-ychilishta-1612450.html", "text": "/КРОСС/  За първи път на екрана и на сцената оживяват всички български национални герои в рамките на един филмово-театрален спектакъл. Уникалното образователно шоу е замислено и се изпълнява от режисьора д-р Искрен Красимиров, който е основател на популярния проект „Незабравимата България\". В рамките на един учебен час малки и големи зрители по света и у нас ще видят най-доброто от филмите на Красимиров за Паисий Хилендарски, Софроний Врачански, Васил Левски, Райна Княгиня, Георги Бенковски, Захарий Стоянов, Иван Вазов, Христо Ботев и Освобождението на България. Спектакълът ше има своята премиера на 6 септември - Денят на Съединението на България, когато младият доктор на Нов български университет ще посети българската общност и училище в Дюселдорф, Германия. След това, отново по случай голям празник - 22 септември, „Незабравимата България\" отново ще е на гастрол в Германия, този път при българите в Бремен. Образователното шоу ще стартира и на сцените у нас - предимно в училища, читалища и детски градини. „Графикът ни се уточнява в движение, но в момента мога да ви издам, че около 1 ноември - Денят на Народните будители, ще посетя училища в София, Бургас, Пловдив и Панагюрище, а на самия празник летя за Великобритания, където ще бъда в българските училища „Слово\" в Оксфорд и „Васил Априлов\" в Борнемът.\", съобщи в аванс д-р Красимиров. Младият родолюбец отскоро е преподавател в Нов български университет по документално кино, а от есента започва да преподава и на студентите в ЮЗУ „Неофит Рилски\" - Благоевград. „Посланията на моите филми и спектакли са адресирани предимно към младите хора: учениците с моите уроци по родолюбие и студентите с моите лекции в НБУ и ЮЗУ. Днешните младите хора са бъдещето на България и именно на тях искам да предам моите знания в областта на историята и киното, както и моята голяма любов към нашата Родина - България!\", завърши младият родолюбец.", "date": "2019.09.03", "title": "Националните ни герои оживяват в уникален нов спектакъл"}
{"url": "http://www.cross.bg/bulgariya-sssr-evropa-1612505.html", "text": "/КРОСС/ Външно министерство излезе с официална позиция по повод организираното от Посолството на Руската федерация събитие на 9 септември „Изложба 75 години от освобождението на Източна Европа от нацизма\", На страницата си :„Без да отричаме приноса на СССР за разгрома на нацизма в Европа, не трябва да си затваряме очите , че щиковете на Съветската армия донесоха на народите в централна и източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави.МВнР няма никакво отношение към тази проява и съветваме руското посолство да не заема позиция в подкрепа на съмнителна историческа теза (\"освобождение\"), която привилегирова само някои политически среди в България, тъй като е намеса във вътрешнополитическия дебат в страната ни.9-и септември и неговите последици трябва да останат достояние на историците и историческата наука, за да получат пълна и точна оценка за влиянието върху развитието на България през 20-и век.От гледна точка на международното право фактите са ясни: деветосептемврийският преврат е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България.СССР обявява война на България, когато на власт току-що е дошло ново демократично  правителство, обявило се за прекратяване на връзките с нацистка Германия и потвърдило позицията на неутралитет на Царство България спрямо Русия. Следва временна окупация на България от СССР и Съюзниците, която формално се администрира от представители на коалицията, но де факто се упражнява изключително чрез съветското военно присъствие.Дългосрочните последици за България са същите, каквито и за останалите страни от Източна Европа, попаднали в съветската зона на влияние - 45 години управление на тоталитарен режим, опиращ се на болшевишко-ленинския вариант на комунистическата идеология.\" ", "date": "2019.09.03", "title": "Външно министерство излезе с позиция по повод събитие на 9-ти септември"}
{"url": "http://www.cross.bg/halilzad-stranata-talibanite-1612451.html", "text": "/КРОСС/  Най-малко петима души са загинали, а 50 са ранени при нападението с кола бомба в столицата на Афганистан Кабул. Отговорност за атаката поеха талибаните. Взривът отекна на фона на посещението в афганистанската столица на американския пратеник за страната Залмай Халилзад, който запозна президента Ашраф Гани с договорения между Съединените щати и талибаните проект за мирно споразумение.Ако сделката влезе в сила, около 5000 американски войници ще напуснат Афганистан в срок от 135 дни като първи етап от нейното прилагане.Въоръжените сили на САЩ ще се изтеглят от пет бази в страната, каза още Халилзад. ", "date": "2019.09.03", "title": "Отново кървав атентат в Кабул "}
{"url": "http://www.cross.bg/svinya-diva-komisiyata-1612453.html", "text": "/КРОСС/  Комисията по земеделие ще проведе заседание, на което ще бъде разгледан Законопроектът за изменение и допълнение на Закона за лова и опазване на дивеча.Според предложените промени груповият лов на дива свиня трябва да бъде удължен с два месеца след официалното закриване на ловния сезон. Целта е намаляване на популацията на дивите животни.Ще се ловува само в зоните, в които няма регистрирани случаи на африканска чума по свинете. ", "date": "2019.09.03", "title": " Комисията по земеделие решава за удължаването на лова на дива свиня "}
{"url": "http://www.cross.bg/hora-gerb-mandat-1612452.html", "text": "/КРОСС/  Ръководствата на ГЕРБ и СДС ще коментират днес въпроси, свързани с предстоящите избори за местна власт на среща в централата на ГЕРБ.В интервю за Би Ти Ви кметът на София Йорданка Фандъкова, която вече обяви, че ще се кандидатира за нов мандат на вота през октомври заяви по повод кандидатурата на омбудсмана Мая Манолова за кметската надпревара, че за нея всички кандидати са сериозни.„Мога да коментирам проекти за града, идеи на другите кандидати. Но в никакъв случай личностите. Важно е какво ще се представи, важни са разбира се и нашите биографии\", каза тя.Кметът Фандъкова уточни, че решението ѝ да се кандидатира за четвърти мандат е лично и е получила подкрепата на премиера и на ГЕРБ.По повод изказаното от нея намерение да работи с нов екип в следващия си мандат, тя поясни, че ще прибави нови хора без да се освобождава от вече допринеслите за досегашния успех.„Имаме нужда от нови хора, нови идеи, нова енергия. След като предложа на Изпълнителната комисия (на ГЕРБ) проект на листата, ще го обявим публично, ще представим хората - както тези, които остават от досегашния екип, така и новите хора. Поканила съм хора, които са водещи експерти в различни сфери на града\", каза тя.Йорданка Фандъкова определи местните избори като „голямо състезание\" и добави, че е готова да коментира не личности, а програми за развитие на града. ", "date": "2019.09.03", "title": "Ръководствата на ГЕРБ и СДС обсъждат местните избори "}
{"url": "http://www.cross.bg/nasledstvoto-vsichki-godina-1612454.html", "text": "/КРОСС/  Европейските дни на наследството 2019 се откриват днес у нас с първите събития в рамките на инициативата, която ще продължи през целия месец септември в цялата страна. Министърът на културата Боил Банов дава старт на честванията с откриването на изложбата „Творчески щрихи\", посветена на 100 години от рождението на писателя акад. Николай Хайтов, подредена в галерия „Средец\" на Министерството на културатаЕвропейски дни на наследството се провеждат в почти всички европейски страни като съвместна инициатива на Съвета на Европа и Европейската комисия. През годините ЕДН са се утвърдили като най-голямото общоевропейско събитие, в което се включват всяка година над 20 милиона европейски граждани. Над 360 събития ще бъдат организирани и проведени от общинските администрации във всички области на страната в рамките на инициативата у нас. Тази година празниците са обединени под мотото: „Изкуства и развлечение\". Общата тема през настоящата година предполага провеждането на различни прояви, които интерпретират по свой начин връзката на наследството с изкуствата и развлеченията. От уличното шоу до концертната зала, от традиционните театър и музей до модерното кино и цифровото изкуство, европейското наследство ще бъде показано на местни, национални и международни сцени за посетители и гости от всички възрасти.  Десетки музеи, културни и природни обекти ще осигурят свободен вход за посетителите си в определени дни на месеца. Сред различните прояви, организирани от общините, са: фестивали, празници на градовете, обществени дискусии, кръгли маси, концерти, изложби, поетични конкурси, театрални постановки на открито, образователни игри за деца и др. Календарът на празничната програма е изготвен от Министерството на културата като национален координатор по проекта, съвместно с Националното сдружение на общините.", "date": "2019.09.03", "title": "Започват Европейските дни на наследството 2019 "}
{"url": "http://www.cross.bg/izbori-mestnite-bulgariya-1612495.html", "text": "/КРОСС/ Лятото беше белязано от ярки примери за проблемите на българското общество, които не са от вчера, но остават нерешени и се задълбочават-престъпност и чувство на несправедливост - случаите на блудство, смърт на дете, убийствата в Негован. Бездействие и блокаж на институциите, прехвърляне на отговорност без резултат. Това, което се случва под магистрала „Струма\" и местенето на отпадъците ту на територията на община Дупница, ту обратно, показва блокаж на институциите и невъзможност да се решат тези проблеми. Грешките на правителството, довели до разпространение на чумата по свинете и засягане на най-беззащитните стопани, както и унищожаването на цял сектор в българското земеделие - свиневъдство, с дълготрайни последици за живота на хората и икономиката на страната.Бяхме свидетели на примери за нарушаване правата на работниците и се очаква тези дни отново да има протести на медицинските сестри - за възнаграждения, за извънреден труд, за условия на работа. Увеличават се и неравенствата. През лятото НСИ изнесе данни за нови 90 милионери от България и за продължаващите да живеят под прага на бедност близо 2 милиона българи - най-вече възрастни и млади. Очакваме тези въпроси да бъдат поставени много остро на дневен ред с началото на парламентарния сезон , както и в контекста на предстоящите местните избори. Неизбежно този сезон ще бъде белязан и от избора на главен прокурор.В тази ситуация предлагам да обсъдим нашите задачи. Програмата на партията, „Визия за България\", платформата за местните избори трябва да получат реално изражение с конкретни действия. Първо, парламентарната група да изготви и да внесе алтернативен Бюджет 2020 с акцент върху неравенства, доходи и демографска криза. Това означава преизчисляване на пенсии, промени в данъчните закони, съпътстващи бюджета, помощите за младите семейства и деца, поставяне на въпроса за здравната реформа с акцент общински и държавни болници, общинско и държавно здравеопазване.На второ място, наказателната политика. Промените в Наказателния кодекс и Наказателно-процесуалния кодекс като изразител на нашата позиция по тема престъпност, чувства за справедливост, ненаказаност. Случилите се през лятото посегателства, особено драстичните - върху деца в село Сотиря, едното приключило с убийство, не може да ни остави безучастни. Много се е изговорило от всички политици през лятото, започна едно наддаване за наказания - думи без никакви реални действия, никой нищо не предприе. Ние внесохме закон - при такива престъпления, които причиняват тежки телесни повреди и смърт, да не се прилага съкратено производство, при самопризнания да не се заменя присъдата доживотна без право на заменя с по-лек режим. Това е факт, внесли сме го и ще настояваме това да е първият закон, с който да се заеме парламентът, за да може бързото му приемане и влизане в сила да засегне и да се приложи по отношение на случаите в Сотиря. В тази част - наказателна политика, ви предлагаме нашата позиция по съдебна реформа. Виждате, че изборът на главен прокурор предизвиква спорове, различни мнения и позиции. Нашата позиция . Трябва принципно да заложим промените в съдебната система, а не обсъждаме личността на кандидатите за висш пост в съдебната система. Подготвили сме и ще внесем предложения за промени,с които се налага съдебен контрол върху актовете на главния прокурор. Преди края на предишния парламентарен сезон изразихме мнение от трибуната на НС, че разделянето на Висшия съдебен съвет на две части - прокурорска и съдийска квота, е грешка и ще доведе до днешната ситуация. Тези хора - две лобита в България, днес се скараха кой да оглави модела, който те заедно измислиха. И си позволиха да обвиняват БСП докато ние внасяхме алтернативни законодателни предложения и предупреждавахме да не го правят. Да си носят отговорността за модела, който създадоха, нашата позиция е ясна и принципна - законодателно ще я облечем следващите дни в парламента с тези предложения- за съдебен контрол върху актовете на прокуратурата. Стои на дневен ред изключително важният и потулван въпрос за двамата европейски прокурори, които България ще излъчи - няма правила, няма процедура, няма механизъм, по който те да бъдат избрани. Подозираме по какъв начин ще бъдат избрани и затова сме готови да внесем правила - как да бъдат избирани.Трето - фискалната политика. Освен данъчните закони и Бюджета, бих искала да предложа да поставим въпроса за мерки за залагане на ред и правила в харченето на државните пари.  Имам предвид - спиране на извънпарламентарните решения с постановления на Министерски съвет да се харчат пари от бюджета, извън това, което е определено от парламента и особено в контекста на местните избори. Премиерът очевидно отново ще взема кампанията „на ръчно управление\", което означава- джипът, държавният бюджет в багажника и раздаването му през прозореца на парче там, където залага за спечелване на местните избори. Трябва още в началото на този сезон отново да поставим въпроса за Закона за публичните финанси и разходването на средствата на данъкоплатците, извън одобрения от парламента бюджет.На четвърто място предлагам да поставим въпроса за мястото и ролята на местната власт. Става въпрос за реална децентрализация, обсъждането с нашите кметове и общински съветници, което многократно сме правили, за решение- част от данъците, събрани от общините, да остават там и да са на разположение на жителите. Въпросите за общинските болници, общинските училища, концесиониране или общински предприятия за комунални дейности. Платформата ни за местни избори и ангажиментите, с които ще излезем пред хората през октомври- да получат реален образ чрез законодателните ни инициативи. Така ще покажем пълнота и единност на държавна политика и местна кампания, ще излъчим една убедителна алтернатива на досегашното статукво.Следващият акцент в нашата работа са местните избори. Ще се регистрираме на 05.09.2019 г. Първото и най-важното са политиките. Взехме решение \"Визия за България\" да се превърне във Визия за всяка община. От обиколките, срещите, конференциите, кандидатите и разговорите виждаме, че такива визии се правят на места и те са добри, стъпват на програмата на партията, на \"Визия за България\" и въплащават и конкретиката на всяка община.След политиките, на второ място са хората - кандидатите ни за кметове и листите с общински съветници. Минаха някои конференции, продължават и другата седмица. Полагаме усилия с разговори и срещи този процес да бъде спокоен, без разнобой и да не се допуска отхвърлените от конференциите да се явят като паралелни кандидати и да разделят структурите. Досега сме минимизирали такива възможности и в много разумни и спокойни диалози сме решили голяма част от проблемите, там където ги е имало, останалите ще обсъдим с вас. Полагаме усилия да се отвори ветрилото от партии и граждански движения, които да подкрепят нашите кандидати и на много места това се случва. Имаме сериозни шансове да спечелим изборите не само в по-малки общини, но и в някои областни градове. Изпълнителното бюро и Националният предизборен щаб направихме социологически проучвания по области и общини и оценихме като реална възможността  да увеличим кметовете си със 100% и общинските съветници с 30%. Смятаме, че това е много реалистична възможност. Много от ключовите места ще се решават на балотаж. Истинската ни работа, екипна и диалогична, с другите партии и граждански организации и независими кандидати предстои между първи и втори тур. Нашият основен опонент - всички прогнози сочат, че няма да задържат досегашните си позиции. На някои места при тях текат процеси на разнобой, разцепление и издигане на паралелни кандидатури на отхвърлени кандидати. Само от нас зависи дали при тези обстоятелства ще успеем. Това обаче изисква пълно единство, общи действия, единомислие и единодействие. Знаем си противоречията, споровете, знаем и амбициите. Моят призив е да ги оставим за месец май догодина. Реализацията на политиката ни минава през победа. Нека се обединим около тази цел. Успех на всички. ", "date": "2019.09.03", "title": "Нинова: Ще излъчим убедителна алтернатива на местните избори"}
{"url": "http://www.cross.bg/bekinseiil-izpulnenieto-keiit-1612491.html", "text": "/КРОСС/ Британската звезда Кейт Бекинсейл демонстрира певчески талант в София. Това се случи в оборотен караоке бар, където актрисата завзе сцената с изпълнението си на парчето Sweet Transvestite от филма The Rocky Horror Picture Show.Пред публиката Бекинсейл излезе в сексапилен тоалет, чиято къса пола оставя малко на въображението. Макар че черно-бялото видео от изпълнението й бе публикувано преди ден, кадрите изглежда са заснети миналата седмица, когато Бекинсейл изведе на разходка из столицата ни звездата от филмите за Хари Потър и „Игра на тронове\" Дейвид Брадли. 77-годишният актьор е най-добрият приятел на бащата на чаровната брюнетка, като е и неин кръстник. Двамата са у нас за снимките на екшън комедията Jolt. Сюжетът на заглавието гравитира около героинята на Бекинсейл в опита й да отмъсти на хората, отнели живота на любимия й. За целта тя използва малки количества ток. Историята се заплита, когато става ясно, че тя всъщност е основният заподозрян за престъплението.", "date": "2019.09.03", "title": "Кейт Бекинсейл вилня в караоке бар в София"}
{"url": "http://www.cross.bg/florida-dorian-otslabnal-1612445.html", "text": "/КРОСС/  Ураганът Дориан е отслабнал, но все още ще бъде опасен през следващите два дни, като се придвижва \"опасно близо\" към източния бряг на Флорида. Това заяви днес американският Национален център за ураганите, цитиран от Ройтерс.Дориан е отслабнал до четвърта категория по петстепенната скала на Сафир-Симпсън, с максимална скорост на съпътстващите ветрове от 250 км/ч, и тази сутрин е бил на около 180 км източно от Уест Палм бийч, щата Флорида, уточниха от центъра.Според съобщението стихията ще продължи да бушува с катастрофални ветрове, когато премине над Бахамските острови.Властите във Флорида разпоредиха да бъдат евакуирани хора, живеещи по източното крайбрежие на югоизточния щат на САЩ. ", "date": "2019.09.03", "title": "Ураганът Дориан отслабна до четвърта категория, но все още е опасен "}
{"url": "http://www.cross.bg/antim-sveti-vsichki-1612433.html", "text": "/КРОСС/ Свети Антим се родил в град Никомидия. Още в младите си години проявявал навици на съвършен мъж и се отличавал с незлобие. Израствайки телесно, той израствал и духовно. Като достигнал пълнолетие, той започнал да се откроява сред всички с добродетелния си живот; и в тези години от човешкия живот, когато обикновено страстите израстват в човека като плевели сред пшеница, Антим бил пример за високо безстрастие. Плътта с греховните си пожелания била умъртвена в него, а духът му бил изпълнен със смирение. Той напълно изкоренил от душата си всякаква завист, гневливост и леност, недавайки и на тялото да се пресища с храна и питие. Напротив, с примера си показвал въздържание във всичко, любов и мир с всички, благоразумие и усърдна грижа за славата Божия.За такъв благочестив и добродетелен живот след непродължително време той бил удостоен със свещенически сан. В този сан свети Антим с цялото си сърце се трудел над богомислената молитва и душеполезните трудове, с думи и дела наставлявайки всички на спасителния път на добродетелта. Когато се преставил архипастирят на Никомидийската църква свети Кирил, на негово място бил възведен свети Антим. Като достоен мъж, избирането му за епископ било засвидетелствано свише: по време на посвещаването му небесна светлина осияла църквата и се чул някакъв Божествен глас свише.Поемайки върху себе си управлението на Никомидийската църква, свети Антим, като изкусен кормчия по време на буря, я запазил невредима като кораб от потъване. Защото, ако и много християни да били хвърляни в морето за Христа, те не потъвали в злочестие: нито ги потопила бурята на идолопоклонството, нито ги погълнала бездната на преизподния ад, но под наставлението и управлението на своя свят архипастир Антим те достигнали тихото и безбурно небесно пристанище. Този добър Христов пастир привел към Бога в мъченически венци почти цялото си словесно стадо. Когато идолопоклонниците подигнали голямо гонение срещу християните по целия Изток, и особено в Никомидия - където тогава живеели злочестивите царе Диоклетиан и Максимиан, - свети Антим наставлявал и укрепявал всички вярващи в подвига на мъченичеството.\"Сега - казвал той - подобава да се покажем като истински християни, сега е време за подвиг, сега този, който е истински воин на Иисуса Христа, да влезе мъжествено в борба. Тук ни предстои да пострадаме не много за много пострадалия за нас Христос; да Го изповядаме тук пред човеците, за да ни изповяда там пред Своя Отец Небесен. Тук да Го прославим пред човеците, за да ни прослави там пред Своите Ангели. И така, да прославим Бога в телата си, предавайки себе си на мъчения; да умрем с временна смърт, за да живеем вечно, да не се убоим от мъчителите убийци. Защото ако те ни убият, ще бъдат виновници за бъдещото ни блаженство: отсечената глава десницата на нашия Подвигоположник ще увенчае с нетленен венец; раздробените членове ще се просветнат като слънце в Неговото царство; нанесените рани ще умножат вечната ни награда; кървавите мъчения ще ни въведат в чертога на Небесния Жених. Да бъдем готови да пролеем и кръвта си, да бъдем зрелище за поругаване и унижение пред очите на ангели и човеци.\"Укрепявани с такива и подобни думи на светеца, много от вярващите мъжествено предавали себе си на жестоки мъки за Сладчайшия Иисус, своя Господ. Един от особено пламенните във вярата християни, ревнувайки по Бога, се решил на такава смела постъпка. Когато в Никомидия бил прочетен написаният на пергамент царски указ за умъртвяване на християните, закачен на видно място на стената, той, излизайки пред всички, изповядал Христа, свалил от стената този указ и го скъсал, гръмко изобличавайки езическото злочестие, и с това станал първият мъченик в Никомидия.След това голяма част от велможите и придворните началстващи лица започнали явно да изповядват Христа, провъзгласявайки се за християни: такива били Доротей, Мардоний, Мигдоний, Петър, Индис и Горгоний, заедно с останалата многочислена дружина; всички те доброволно отдали себе си на мъчения за Христа и много от тях по различни начини били погубени от мъчителите.По същото това време към най-тягостните скърби на християните се прибавило и следното обстоятелство: неизвестно по каква причина се запалили царските палати и голяма част от тях изгоряла. Злочестивите езичници оклеветили християните, говорейки, че те са запалили царския дворец поради ненавист. Тогава яростта на царя достигнала до краен предел и по-разярен от див звяр той избивал огромно множество християни, осъждайки ги или на посичане с меч, или на изгаряне с огън. Въпреки всичко това вярващите, виждайки мъченическата смърт на своите братя-единоверци и знаейки, че и на тях предстои същото, разпалени от Божествена любов, се предавали на изгаряне в огън от мъчителите като на някакво приятно, прохладно място. А останалите многочислени християни били вързани от мъчителите, качени на лодки и потопени в морската дълбина. В неукротимата си ярост царят заповядвал да потопяват не само живите, но да изкопават от земята и да хвърлят в морето и погребаните тела на светите мъченици, за да не ги почитат християните, които оставали живи. Толкова жестоко било гонението, при което свети Антим бил издирван \"като агнец на заколение\".Преди да разкъсат пастиря, вълците на паднали неговото стадо; но Божият промисъл и покров го пазели в едно селище, наречено Семана, за да приведе преди това към Бога своите словесни овци, а след това и сам да отиде при Него, запечатвайки с проливането на кръвта си вярата на Никомидийската църква. Тогава в църквата, в деня на Рождество Христово, били изгорени до двадесет хиляди свети мъченици, а останалите от паството на свети Антим били затворени в тъмница. Светецът с честите си писмени послания, които отправял към християните, ги учел и утвърждавал във вярата; така че макар и да не бил с тях тялом, но по Божия воля, бидейки отделен от тях временно, духом присъствал при тях в тъмницата, доставяйки им духовна храна с посланията си. Овците явно, а пастирят тайно се борели с вълците, и светецът се укривал не защото се боял от мъченията, но за да утвърди с учението и молитвата си по-слабите във вярата, да укрепи най-немощните, да направи боязливите мъжествени, докато представи пред Христа всички, след което и сам себе си да предаде на същите мъчения.Един от вярващите, укрепен от свети Антим, на име Зинон, воин по длъжност, изобличил злочестието на цар Максимиан пред всички по следния начин. В Никомидия, близо до цирка, се намирал храм на езическата богиня Церера. Веднъж Максимиан със своите воини и целия народ принасял богата жертва на идола на тази богиня. А Зинон по време на нечестивия празник застанал на едно високо място и със силен глас възкликнал:- Ти, царю, се заблуждаваш, покланяйки се на бездушен камък и нямо дърво, защото това е бесовска измама, водеща към погибел тези, които й се покланят. Познай истината, Максимиане, и насочи телесните и духовните си очи към небето: вгледай се в него и чрез това пресветло творение разбери какъв е неговият Създател и Творец. Познай това, наблюдавайки творенията; научи се да почиташ Този Бог, Който благоволи не към кръвта на заколваните и изгаряни в задушлив дим безсловесни животни, но към чистите души и чистите сърца на разумните създания.Като чул това, Максимиан заповядал да хванат Зинон и за такива дръзки думи към царя да го бият с камъни по лицето и устата. Мъчителите избили зъбите му, раздрали лицето му, смазали езика му, изповядващ Христа и накрая, едва жив го извели от града и по заповед на царя отсекли главата му.В това време свети Антим, от мястото, където се укривал, изпратил дякон със своите писма при намиращия се в тъмница Доротей и другите, затворени заедно с него за Христа, увещавайки ги към търпение, за да бъдат готови с радост да умрат за Жизнодателя Господа. Нечестивците хванали дякона и с писмата на свети Антим го завели при цар Максимиан. Царят прочел тези писма и намерил написаното неприятно за себе си: писмата съдържали сърдечно приветствие от светеца към мъчениците, дълбоко състрадание към тях, пастирско поучение, светителско благословение за мъченически подвиг и укрепяване в унищожаването на идолите. Силно разгневен от всичко това, царят заповядал да изведат всички мъченици от тъмницата и да ги представят на съд пред него.Тогава царят попитал дякона:- Кажи ми, откъде си дошъл? Кой ти е дал тези послания, развращаващи народа? И къде се крие този, който те е пратил?Дяконът отворил устата си, изпълнени с благодат, и заговорил:- Този, който изпраща тези послания, е пастир. Но тъй като се намира далече от своето стадо, го наставлява с писма и го утвърждава в благочестието; особено когато чуе за нашествието на множество вълци срещу словесното стадо, тогава гръмко известява овците, какво трябва да правят. Възвестява им следните слова на Пастиреначалника: \"и не бойте се от ония, които убиват тялото, а душата не могат да убият\". Аз донесох това послание до Христовото стадо, за да им съобщя съдържанието му; но къде се намира изпратилият го, няма да ви кажа, защото би било пълно безумие да стана предател на моя пастир, от когото всички получават голяма полза, и който и без да казвам къде е, скоро ще бъде хванат, защото \"...не може се укри град, който стои навръх планина\".Разгневен от тези мъжествени думи, мъчителят осъдил на смърт светия дякон, чието име било Теофан. Най-напред му отрязали езика, изричащ толкова благодатни слова, а после го убили, удряйки го с камъни и пронизвайки го със стрели. След това царят заповядал по най-различни начини за мъчение да умъртвят предадените на съд мъченици: на свети Доротей да отсекат главата, Мардоний да изгорят на огън, Мигдоний да хвърлят жив в яма и да го засипят с пръст, Горгоний, Индис и Петър да потопят в морето, окачвайки воденичен камък на шията им, и всички други да погубят по всякакви начини. Така те, претърпявайки смърт по различни начини, се преставили в Господа. Телата на мъчениците, които били хвърлени в морето, рибарите изтеглили в мрежите си и една девица, на име Домна, ги погребала. Като узнали за това, езичниците я посекли с меч, когато се молела над мощите над светите мъченици. По същото време и Евтимий, който със своята проповед обърнал мнозина към изповядването на Христа и към мъченически подвиг, след различни мъчения, приел мъченическа смърт, бидейки посечен с меч. След всичко това наближило времето да пострада за изповядването на Иисуса Христа и свети Антим.Когато се укривал в споменатото селище Семана и тайно сеел словото Божие и умножавал вярата в Христа, Максимиан проучил за него и незабавно изпратил двадесет войници да го хванат.И ето, светецът застанал пред мъчителя с вързани назад ръце, защото, за свидетелство на истината, така трябвало да се яви пред съдилището на нечестивите езичници - вързан като злодей; но той бил свободен в душата си и се обърнал към небето, откъдето очаквал помощ. Мъчителят заповядал да донесат всички оръдия за мъчения, за да го изплаши най-напред с вида им, надявайки се, че светецът, страхувайки се от тях, ще се съгласи да изпълни волята на царя. След това го запитали:- Ти ли си този Антим, който, заблуждавайки се относно един прост човек, на име Христос, привежда към същото заблуждение и простия народ, като го лъже и подтиква да се противи на царската заповед и укорява, и хули нашите богове?А свети Антим, надсмивайки се над донесените оръдия за мъчение и над думите на царя, казал:- Знай, царю, че аз съвсем не бих отговарял на този въпрос, ако не ме съветваше Божественият Апостол, наставляващ ни винаги да бъдем готови с кротост и боязън да отговаряме на всеки, който иска от нас сметка за нашата надежда, защото Бог ни е обещал да ни даде \"уста и премъдрост, на която не ще могат противоречи, нито противостоят всички ваши противници\". И аз първо се надсмях над вашите идоли, които вие наричате богове, а сега се смея над голямото ти безумие, с което ти се надяваше да ме отделиш от моя Създател, Който и тебе, неблагодарното създание, е удостоил със Своя образ. Защо си ме довел пред твоя съд и си сложил пред очите ми тези оръдия за мъчения? Не искаш ли да ме изплашиш с тях, та аз, страхувайки се от тях, да се подчиня на твоята безбожна заповед? Но с това ти не си в състояние да изплашиш този, който желае да умре за своя Господ.Тези думи уязвили сърцето на мъчителя с ярост, и той заповядал да пробият нозете на мъченика с нажежени остри железни колове.Още по-раздразнен от тези думи, мъчителят заповядал да завържат светеца за едно колело и да го въртят, като обгарят тялото му с огън. Но когато слугите започнали да изпълняват царската заповед, те самите внезапно паднали като мъртви. Колелото спряло и огънят се устремил към тях и ги обгорил, след което те разказали на мъчителя следното:- Когато започнахме да въртим колелото и да горим завързания за него, около нас се появиха трима светоносни мъже и казаха: \"Не бой се, рабе Божий, Антиме!\" Когато обърнаха погледа си към нас, огънят под колелото се устреми върху нашите лица и ни изгори.Като чул това, мъчителят осъдил свети Антим на смърт. Светецът отишъл на смърт, изпълнен с небесна радост.- Сега - казал той - е времето на моето веселие, сега е изпълнението на моето желание, сега ми се отваря вратата на вечния живот, та като изляза от тялото, да вляза при Господа и да се наситя, когато се яви пред мене славата Му.Като стигнал до мястото на наказанието, където чрез временната смърт му предстояло да премине в безкрайния живот, светителят поискал да му дадат време за молитва, и след като се помолил, преклонил святата си глава под секирата, с която бил посечен, съгласно заповедта на царя, и така се удостоил с мъченическа смърт за Христа в 3-ия ден на септември. Когато настъпила вечерта, някои от вярващите тайно дошли на мястото на наказанието, взели със себе си многострадалното тяло на свети Антим и го погребали с чест, прославяйки Светата Троица, Отца и Сина и Светия Дух, Единия Бог, на Когото слава во веки. Амин. ", "date": "2019.09.03", "title": "Св. свщмчк Антим, еп. Никомидийски. Преп. Теоктист"}
{"url": "http://www.cross.bg/prof-bivsh-ivan-1612437.html", "text": "/КРОСС/  Александър Станков, футболен треньор Атанас Мерджанов, бивш депутат от БСП Васил Найденов, поп-певец Проф. дхн Весела Цакова, директор на Институт по физикохимия при БАН Иван Деев, бизнесмен Иван Хиновски, председател на Българския енергиен и минен форум Лидия Вълкова, актриса Малина Петрова, актриса, кинорежисьор и сценарист Мария Донева, писател и драматург Проф. Николай Денков, бивш министър на образованието в служебното правителство на Огнян Герджиков (27 януари - 4 май 2017)", "date": "2019.09.03", "title": "Рождениците на 3 септември "}
{"url": "http://www.cross.bg/tema-zhivo-zashto-1612435.html", "text": "/КРОСС/ Тема: Картите са свалени - как ГЕРБ влиза в кметската битка;Тема: Има ли още неизвестни преди изборите - коментират експертите;Тема: На живо: Кога ще тръгне третата линия на софийското метро?Тема: Стопаните и обезщетенията за африканската чума: как ще се харчат парите - на живо от Русенско;Тема: Море през септември. Ще паднат ли цените по Черноморието в края на сезона?Тема:  Йорданка Фандъкова в „Тази сутрин\" - Защо отново влиза в битката за София?Тема:  Перник отново на протест. На живо: Гори ли се незаконно боклуци в местния ТЕЦ?Тема:   Защо и след почистването под моста на магистрала „Струма\" продължават да сеизхвърлят боклуци? В студиото управителят на АПИ Георги Терзийски;Тема:  След скандалния клип с жестокост към животно. Кой ще се грижи за пострадалотокуче?Тема:  Гледка от влака. Защо линията София-Перник заприлича на сметище?Тема:  Как екипът на АЕЦ Козлодуй възпя атомната енергетика с естрадна песен?Тема:  На живо от Созопол. Деян Донков и Явор Бахаров за артистичния дух и новитезаглавия на „Аполония\"Тема:  Колко кувьоза бяха купени от кампанията „Капачки за бъдеще\"? Нова телевизия,  „Здравей  България\" ", "date": "2019.09.03", "title": "Теми и гости в сутрешните блокове "}
{"url": "http://www.cross.bg/voiina-svetovna-velikobritaniya-1612436.html", "text": "/КРОСС/ 590 г. - Григорий I е избран за римски папа.1189 г. - Ричард Лъвското сърце е коронован за крал на Англия в Уестминстър.1260 г. - Води се Битката при Айн Джалут.1783 г. - Подписан е Парижкият мир между Великобритания и 13 нейни северноамерикански колонии, с който се слага край на Американската война за независимост.1791 г. - Френското законодателно събрание приема първата френска конституция.1877 г. - Руско-турска война (1877-1878). Битката при Ловеч. Руските войски превземат града за втори път.1877 г. - Руско-турска война (1877-1878): Румънският княз Карол I е назначен за главнокомандващ на руско-румънските части при Плевен.1878 г. - Край бреговете на Англия потъва корабът \"Принцеса Алиса\", в резултат на което загиват 645 човека.1901 г. - Четници на Яне Сандански и Христо Чернопеев отвличат протестантската мисионерка мис Елен Стоун и бременната Катерина Цилка за откуп от 100 000 щатски долара.1903 г. - Вселенският патриарх Йоаким III с послание настоява Турция възможно най-бързо да потуши въстанието и да възстанови реда в Македония.1905 г. - В Барселона по време на военноморски парад при бомбен взрив загиват около 30 човека.1914 г. - Започва понтификата на папа Бенедикт XV.1916 г. - Първата световна война: В битката при Кочмар и Гешаново конната дивизия на ген. Иван Колев удържа бляскава победа над румънските армейски части.1925 г. - Над Охайо претърпява катастрофа американският дирижабъл Шенъндоу, който е първият летателен апарат с хелий.1939 г. - Втора световна война: Франция, Великобритания, Нова Зеландия и Австралия обявяват война на Нацистка Германия.1941 г. - В концлагера Освиенцим е използван за първи път отровният газ Циклон Б.1943 г. - Втората световна война: Италия подписва споразумение за спиране на огъня с Антихитлеристката коалиция.1944 г. - Министър-председателят Константин Муравиев спира изпълнението на всички смъртни наказания в България.1944 г. - Холокост: Ане Франк, момичето което води дневник за Втората световна война, е качено заедно със семейството си на последния влак за концентрационния лагер Аушвиц.1954 г. - САЩ въвеждат смъртно наказание за шпионаж в мирно време.1963 г. - В София е открит Българският национален киноцентър.1971 г. - Катар получава национална независимост.1974 г. - В Пловдив се открива XXX юбилеен международен мострен панаир.1974 г. - Създадена е гръцката социалдемократическа партия ПАСОК.1976 г. - Космическия кораб Викинг 2 каца на Марс и предава първите цветни снимки на повърхността на планетата отблизо.2004 г. - Терористичен акт в Беслан: Кризата приключва със смъртта на 344 души, повече от половината деца. Други 180 са обявени за безследно изчезнали. ", "date": "2019.09.03", "title": "3 септември в историята"}
{"url": "http://www.cross.bg/septemvri-dvizhenieto-tynel-1612441.html", "text": "/КРОСС/  Утре от 9:30 ч. до 15:30 ч. движението по АМ \"Хемус\" в тунел \"Топли дол\" в посока София ще се осъществява в една лента, поради ремонтни дейности на осветителните тела в съоръжението. Ще се ограничи движението в активната лента, като то ще се извършва в изпреварващата. От 20 ч. на 3 септември до 6 ч. на 4 септември (сряда) ще се ограничи движението в посока София в тунел \"Витиня\" на АМ „Хемус\". Спирането на трафика през нощта е за ремонт на вентилационните и противопожарните системи. Трафикът за столицата ще преминава по обходен маршрут по път I-1 Ботевград - София. Отбиването ще е при 35-ти км, а връщането на магистралата ще става при 30-ти км, при пътнa връзка \"Витинска река\". Движението в тунел „Витиня\" в посока Варна от 20 ч. на 3 септември до 6 ч. на 4 септември ще се осъществява в една лента.Агенция „Пътна инфраструктура\" апелира шофьорите да карат със съобразена скорост и да спазват пътните знаци.  ", "date": "2019.09.03", "title": "Ограничения в тунелите „Топли дол“ и „Витиня“ на АМ „Хемус“"}
{"url": "http://www.cross.bg/voiinata-ekspozitziyata-voiina-1612443.html", "text": "/КРОСС/  На церемонията по откриването на експозицията „Плакати на войната и победата\" в Руския културно-информационен център присъстваха ученици от 10 и 11 клас на училището към Посолството на Руси, настоятелят на Руската православна църква в София отец Васиян, председателят на фонд „Устойчиво развитие на България\" Станка Шопова, ръководителят на Съюза на ветераните Игор Завялов, директорът на Московския дом в София Борис Громов и изпълняващият длъжността ръководител на представителството на \"Россотрудничество\" в България Олга Широкова.Изложбата представя копия на най-изразителните агитационни плакати на страните, участващи във Втората световна война - Германия, Италия, Япония, Великобритания, Австралия, САЩ и Съветския съюз.Те пресъздават хронологията на основните събития, отразяват социалната ситуация в определено състояние, начинът на живот и нуждите на хората от различни страни през онези години. Участниците в събитието успяха да се запознаят с първоначалния период на най-мащабния военен конфликт на ХХ век през призмата на един от най-популярните видове изобразително изкуство, който има огромно по сила емоционално въздействие.Няколко от таблата в експозицията са посветени на изтъкнатата група съветски графици Кукриникси и техните произведения от предвоенното и военното време. В контекста на тази изложба художниците Кукриникси символизират всички художници от страните от антихитлеристката коалиция, доближили Победата с изкуството си.След откриването на експозицията беше представен документалният филм „Как започна Втората световна война\", след което гостите на събитието взеха участие в дискусията за причините и последствията от най-разрушителното кръвопролитие в историята на войната. На въпросите отговори историкът Искра Баева . професор от Софийския университет. и пенсионираният контраадмирал Петър Станчевски. Те коментираха да се предотврати умишленото изкривяване на действителността, идеологическите клишета и фалшификациите, насочени към изкривяване на фактите за участието на СССР във войната с Третия райх, омаловажавайки приноса на Съветския съюз в Победата над фашизма. Дискусията беше полезна и информативна за всички присъстващи.Източник: РКИЦПревод: Р. Бочукова, Агенция КРОСС ", "date": "2019.09.03", "title": "80-годишнината от началото на Втората световна война беше отбелязана с изложба „Плакати на войната и победата“"}
{"url": "http://www.cross.bg/chasa-sega-tryd-1612442.html", "text": "/КРОСС/ в. 24 часа - В 10-и клас ще учат Радичков по преразказв. 24 часа - Фандъкова се кандидатира, Манолова катастрофирав. Монитор - 3000 деца на гурбетчии отново в родните школав. Монитор - Бивол и БОЕЦ активирани за общ протест срещу Гешевв. Монитор - Пловдив изпревари София по доход от наемив. Сега -  Лобитата пренаписаха закона за гориватав. Сега - ГЕРБ и БСП заложиха на различни стратегии за местния вотв. Телеграф - Бавачки дерат по 1200 лв. заплатав. Телеграф - Българи свалят цените в Гърцияв. Труд - Мая в катастрофа при обратен завой ден преди кампаниятав. Труд - Купуват къщи край морето за основен домв. 24 часа - 56 млн. долара ни връщат САЩ от сделката за F-16в. 24 часа - Нови 3,5 млн. лева за археология по „Хемус\"в. 24 часа - Отличници от СМГ не успяха да си намерят работа за лятото и създадоха сайт, който свързва фирми с ученицив. 24 часа -  Отпускат близо 6 млн. лева за развитие на рибарствотов. Монитор - Държавата с ултиматум да се разчисти сметището до обгорения мост на „Струма\"в. Сега - Личните асистенти вече се осигуряват по нов peдв. Сега -  Метрото дo „Красно село\" е 96 на сто готовов. Телеграф -  2 г. гаранция за техника от чужбинав. Труд - Министърът на отбраната Красимир Каракачанов: До края на годината подписваме договор за новите кораби на ВМСв. Труд - Лихвари превръщали длъжници в робив. 24 часа - Виолина Маринова, главен изпълнителен директор на Банка ДСК: \"Информационните системи на Банка ДСК са защитени и сигурни\"в. 24 часа - Красимир Вълчев, министър на образованието и науката: \"Най-грешното нещо е да покажем на децата си, че не уважаваме учителите\"в. Монитор -  Д-р Ангел Кунчев, главен държавен здравен инспектор: В началото на есента зачестяват случаите на хепатит Ав. Сега -  Путин греши фундаменталнов. Телеграф -  Христо Радков, председател на Българско обединение на шофьорите: \"Гаражният сервиз често е по-добър от официалния\"в. Труд - Цветозар Томов, социолог, пред „Труд\": Няма как БСП да повтори резултата от президентския вот в Софияв. 24 часа -  Страстите десни (и не само)в. Монитор -  Ще плачете,о вий, за нас...в. Сега -  Ще оглави ли Цацаров отдела по отмъщенията?в. Сега - Футболът отново бе впрегнат в предизборната кампанияв. Сега -  БТА - близо дo политиците, далеч от новинитев. Телеграф -  След бурята идва слънцев. Труд -  Фалшив протест срещу Гешев ", "date": "2019.09.03", "title": "Преглед на вестниците "}
{"url": "http://www.cross.bg/chasa-provede-zala-1612438.html", "text": "/КРОСС/ София.От 10.30 часа в Гербовата зала на „Дондуков\" 2 президентът Румен Радев ще удостои посланикът на Гърция Григориос Василоконстандакис с орден „Стара планина - Първа степен\".***София.Министър-председателят Бойко Борисов заминава на посещение във Федерална Република Германия.***Сливен.От 10.00 часа министърът на труда и социалната политика Бисер Петков ще се срещне с кмета на града Стефан Радев, след което ще даде брифинг в сградата на общината.***Търговище.От 16.30 часа, на разкопките в древния град Мисиноис край Търговище ще се състои пресконференция за закриване на археологическия сезон. Ще присъстват министърът на туризма Николина Ангелкова и кметът на Търговище д-р Дарин Димитров.***Стара Загора.Утре от 11.30 часа директорът на ГД ПБЗН главен комисар Николай Николов ще посети Дома за медикосоциални грижи за деца в града.***София.От 9.30 часа в Централата на ГЕРБ (пл. България 1, НДК Административна сграда, ет. 17) ГЕРБ и СДС ще проведат среща във връзка с предстоящите местни избори.***София.От 11.00 ч. Националният съвет на БСП ще проведе заседание в зала \"Александър Лилов\" в централата на партията.***София. От 11.00 часа в сградата на Britanica school, кв. „Драгалевци\", ул. „Момино венче\" № 27, създателите на училището Любомир Лалов и Десислава Якимова - Лалова ще открият първото парк училище Britanica park school.***София.От 17.30 часа в Еврейския народен дом на бул. „Ал. Стамболийски\" № 50, в зала „Йерусалим\" лидерът на БСП - София Калоян Паргов ще участва в дискусия на ОЕБ „Шалом\" по повод 75 г. от 9 септември 1944 г.***София.От 18.30 часа в Галерия „Сезони\" се открива изложбата живопис на Стоян Филипов - FIL.***Благоевград.От 18.00 часа край моравата на студентски център „Америка за България\" ще се открие новатаакадемична година в Американския университет в България.***Варна.От 19.00 часа в хотел „Флагман\" ще се състои откриването на Празници на гроздолечението и виното в курорта Св. Св. Константин и Елена.***Видин.От 11.00 часа на Руското военно гробище кметът на Община Видин Огнян Ценков и Неговопревъзходителство Темиртай Избастин, посланик на Република Казахстан в България, ще открият възпоменателна плоча на казахстански герой.***Панагюрище.От 10.00 часа в Община Панагюрище експерт на ТП на НОИ - Пазарджик ще консултира гражданите за избор на по-благоприятен индивидуален коефициент за изчисляване на пенсиите.***Плевен.От 15.00 часа в зала ,,Плевен\" на областна администрация ще се проведе заседание на Областната епизоотична комисия.***Разград.От 11.00 часа в зала 712 ще се проведе регулярното заседание на Постоянната Областна епизоотична комисия.***Русе.От 10.00 часа в Зала 1 на Областна администрация - Русе ще се проведе заседание на постоянно действащата междуведомствена областна епизоотична комисия.***Смолян.От 14.00 часа в Областна администрация - Смолян ще се проведе ежеседмичното заседание наПостоянната областна епизоотична комисия във връзка със заболяването Африканска чума по свинете.***Чепеларе.От 10:00 часа в Заседателната зала в сградата на община Чепеларе ще се проведе разяснителна кампания сред гражданите и местната власт във връзка със заболяването Африканска чума по свинете.***Шумен.От 10.00 часа в зала 2 на Областна администрация ще се проведе заседание на Областната епизоотична комисия. ", "date": "2019.09.03", "title": "Предстоящи събития на 3 септември"}
{"url": "http://www.cross.bg/manolova-sofiya-smelo-1612444.html", "text": "/КРОСС/  „Утре ще подам оставка като омбудсман, за да се кандидатирам за кмет на София\". Това заяви омбудсманът Мая Манолова по време на неформална среща с граждани, публични личности и НПО.„Можех да изляза в неплатен отпуск, но нямам нужда от застраховка. Кандидатирам се смело и почтено\", заяви още Манолова.От сдружение „Промяна за София\" съобщават, че на срещата са взети решения да стартира сформирането на инициативен комитет за издигането на независимата гражданска кандидатура на Мая Манолова за кмет на София. Така от 6 септември започват събирането на подписка в подкрепа на Манолова.След това ще работят и за изграждането на граждански инициативи на територията на цялата страна под надслов „Промяна за София и България\".Освен това е решено Манолова да подкрепи независими кандидати за кметове и общински съветници в цялата страна. ", "date": "2019.09.03", "title": "Мая Манолова: Кандидатирам се смело и почтено, утре подавам оставка"}
{"url": "http://www.cross.bg/ymnite-ne-se-obizhdat-1612434.html", "text": "/КРОСС/  Умните не се обиждат, а си правят изводи - АГАТА КРИСТИ", "date": "2019.09.03", "title": " Умните не се обиждат"}
