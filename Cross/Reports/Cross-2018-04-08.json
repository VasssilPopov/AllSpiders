{"url": "http://www.cross.bg/mozutzite-imat-finansovi-1572106.html", "text": "/КРОСС/ У хората, които спокойно поемат финансови рискове, е открита физиологична особеност на мозъците им, сочат резултатите от изследвне, цитирани от Лента.На науката отдавна е известно, че връзката между бадемовидното тяло в мозъка, известно също като амигдала, и префронталния кортекс влияе върху появата на депресия и тревожност. Сега учени от университета на Пенсилвания решили да изяснят как това може да е свързано с финансовия успех.В експеримента участвали 108 млади доброволци в добро здраве. Били им предложени различни ролеви игри, свързани с финансови рискове, вземане на икономически решения, стрес от загуба на финансови средства. При отговорите на въпросите мозъците на доброволците били изследвани със специална апаратура.Било установено, че участниците, които се отнасят по-спокойно към рисковете и последствията от тях, имат по-добри функционални връзки между амигдалата и префронталния кортекс. Освен това се оказало, че склонните да рискуват имат повече сиво вещество в мозъците си.Резултатите от изследването са публикувани в Neuron.  ", "date": "2018.04.08", "title": "Финансово успешните имат физиологична особеност на мозъка"}
{"url": "http://www.cross.bg/sofiya-vladaya-putishta-1572089.html", "text": "/КРОСС/ На 9 април (понеделник), от 14 ч. до 20 ч., се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността при пътуване и увеличаване на пропускателната способност на инфраструктурата.Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция\", която следи и предприема необходимите действия за организацията на трафика.Движението на МПС над 12 тона ще е ограничено по следните направления:•\tавтомагистралите;•\tпът I-1 с. Ребърково - Ботевград, като движението се пренасочва по път II-16 Ребърково - Своге - София;•\tпът I-1 - етапна връзка на лот 2 на АМ „Струма\" при Благоевград - ГКПП „Кулата\";•\tпът I-4 п. в. „Коритна\" - Велико Търново - Шумен;•\tпът I-5 Русе - Велико Търново;•\tпът I-8 ГКПП „Калотина\" - София;•\tпът I-9 Варна - Бургас;•\tпът II-18 Околовръстен път на град София;•\tпът II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая - по път I-1 (Е-79), на 9 април от 10 ч. до 20 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин\".На 9 април от 14 ч. до 20 ч. на АМ „Люлин\", в участъка от км 9+350 до км 10+875, ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч.Алтернативният маршрут за тежкотоварни автомобили до 12 тона е по път I-1 от пътен възел Драгичево - Владая - София и обратно, а за леки автомобили по път III-1801 Перник - Мало Бучино - Суходол и обратно. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ - www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни през 2018 г. в приложения линк - http://www.api.bg/index.php/bg/karti/karta-12t-praznici-2018/  ", "date": "2018.04.08", "title": "Утре спират тежкия трафик по най-натоваренитe пътища"}
{"url": "http://www.cross.bg/dyshi-bulgariya-godini-1572112.html", "text": "/КРОСС/ Петорно е нараснал броят на имигрантите в България от 1990 до 2017 г., написа британският в. Дейли мейл. Според изследване на базирания в американската столица Вашингтон институт \"Пю\" броят на хората, живели в страната, но неродени у нас, е бил приблизително 20 000 души.През миналата година неродените в България и постоянно пребиваващи хора са били приблизително 100 000. По години нарастването на прииждащите чужденци изглежда по следния начин: през 2000 г. - 40 000 души, 2015 г. - 80 000 и 2017 г. - 100 000. Експертите от САЩ посочват, че става дума за хора, търсещи политическо и/или икономическо убежище. В тази бройка не са включени туристите, членовете на дипломатическите и военни мисии, както и работещите в чужди за страната компании, културни и образователни институции.От данните, публикувани от лондонската медия, става ясно, че България е сред държавите в света, която е отбелязала най-голям ръст на приети чужденци в процентно отношение. За сравнение, живеещите в САЩ граждани на други страни през 1990 г. са били около 23, 250 млн. души, а 27 години по-късно - почти двойно повече.  ", "date": "2018.04.08", "title": "Петорно са се увеличили имигрантите у нас за 27 години"}
{"url": "http://www.cross.bg/manastir-mesta-srytvane-1572113.html", "text": "/КРОСС/ Ново срутване на скали и дървета по пътя за Рилския манастир над с. Пастра е станало днес по обед. Движението става в едната лента в посока към светата обител. Участъкът обаче не се почиства, само е обезопасен.Ограничение на скоростта на това място, което и при завой, не е въведена. Няма екипи да почистват, защото се очакват нови срутвания, коментираха експерти. Целият скат там е нестабилен. Със сигурност ще се наложи да се прави укрепване още през пролетта.Пътят Рила-Рилски манастир беше реновиран изцяло преди година. На много места са монтирани мрежи срещу падащи камъни. При обрушване на скатовете обаче някои скали поддават и се къртят, особено зимата и при обилни валежи. Тази пролет срутванията са почти ежедневие, казват водачи.Комисия е огледала най-уязвимите места по трасето. Очаква се Агенция \"Пътна инфраструктура\" да предвиди средства за аварийно укрепване. ", "date": "2018.04.08", "title": "Ново срутване по пътя за Рилския манастир над село Пастра"}
{"url": "http://www.cross.bg/grad-politziyata-myunster-1572111.html", "text": "/КРОСС/ Полицейската блокада в центъра на германския град Мюнстер бе вдигната, съобщи полицията, цитирана от ДПА.Жителите и туристите могат да се върнат в стария град, въпреки че зоната в непосредствена близост до мястото на вчерашната катастрофа ще остане блокирана, докато тече разследването.Германската прокуратура все още не знае какви са били мотивите на мъжа, който вчера се вряза с ван в тълпа хора в западния германски град. Той уби двама души, рани 20 и след това се застреля в автомобила. Няма основание да смята, че е имал съучастници, каза полицията.  ", "date": "2018.04.08", "title": "Полицията вдигна блокадата в центъра на Мюнстер"}
{"url": "http://www.cross.bg/trump-kitaii-pekin-1572114.html", "text": "/КРОСС/ Президентът на САЩ Доналд Тръмп излезе с прогноза, че търговският спор между Вашингтон и Пекин ще бъде разрешен.\"С президента Си винаги сме били приятели, без значение какво се случва в търговския ни спор. Китай ще отмени търговските бариери, защото това е правилното нещо. Митата ще станат реципрочни и ще бъде постигнато споразумение за интелектуалната собственост. Страхотно бъдеще за двете страни\", написа той в \"Туитър\".По-рано тази седмица страховете от търговска война между двете сили достигнаха ново ниво, след като Тръмп инструктира кабинета си да обмисли налагане на нови мита върху китайски стоки за 100 милиарда долара в отговор на предполагаемата кражба на интелектуална собственост от страна на Пекин. Китай заплаши, че ще отговори.   ", "date": "2018.04.08", "title": "Тръмп прогнозира търговска сделка с Китай"}
{"url": "http://www.cross.bg/keiit-momichentze-purvoto-1572087.html", "text": "/КРОСС/ Кейт Хъдсън очаква момиченце от приятеля си Дани Фуджикава, съобщи Контактмюзик. 38-годишната актриса разкри в Инстаграм, че е бременна с първото дете от приятеля си.Кейт има трима сина - 14-годишния Райдър и 6-годишните Крис Робинсън и Бингам от Мат Белами. Тя е постнала видео от парти, на което става ясно какъв е полът на нероденото й бебе.\"Изненада! Ако се чудите защо отсъствам толкова дълго от социалните мрежи, причината е, че никога не съм се чувствала толкова зле. В сравнение с предишните ми бременности това е първото тримесечие от бременност, през което ми бе най-зле\", е написала тя в информация към видеото.\"Кейт и Дани са много щастливи - поясни източник, цитиран от сп. \"Пийпъл\". - Те отдавна правеха опити Кейт да забременее.\"Звездата от филмите \"Почти известни\" и \"Булчински войни\" отбеляза миналия месец, че би искала в бъдеще да роди момиченце.  ", "date": "2018.04.08", "title": "Кейт Хъдсън ще има момиченце"}
{"url": "http://www.cross.bg/marihyana-avtobys-chantata-1572116.html", "text": "/КРОСС/ Пълна чанта с марихуана откриха в автобус, пътуващ по маршрута Скопие-Дортмунд, информира БГНЕС.В чантата е имало четири опаковки с марихуана с тегло около 2 килограма. Никой от пътниците не припозна чантата за своя.Македонската полиция изяснява случая.  ", "date": "2018.04.08", "title": "Откриха пълна чанта с марихуана в македонски автобус"}
{"url": "http://www.cross.bg/slunchevo-gradysa-predimno-1572102.html", "text": "/КРОСС/ Със слънчево време ще започне новата седмица. Времето през нощта ще бъде ясно, с минимални температури между 4 и 9 градуса. В понеделник ще е предимно слънчево. Ще духа слаб, в Дунавската равнина и източните райони до умерен, вятър от изток-североизток.Дневните температури ще се повишат и максималните ще са между 20 и 25 градуса.Над Черноморието ще е предимно слънчево. Ще духа до умерен вятър от север-североизток. Максималните температури ще са между 12 и 16 градуса. Температурата на морската вода е 10-11 градуса. Вълнението на морето ще бъде 2-3 бала. Над планините ще бъде предимно слънчево. Ще духа до умерен вятър от изток-югоизток, който по високите части ще се ориентира от югозапад. Максималната температура на височина 1200 метра ще около 15 градуса, на 2000 метра - около 9 градуса. Атмосферното налягане ще се понижи и ще е близко до средното за април.Във вторник и сряда ще бъде предимно слънчево, следобедните часове с временни увеличения на облачността, но вероятността за валежи е малка. Повишението на температурите ще продължи, но по Черноморието ще има значителна ниска облачност и там температурите ще остават по-ниски спрямо вътрешността на страната.  ", "date": "2018.04.08", "title": "Новата седмица започва със слънчево време"}
{"url": "http://www.cross.bg/izborite-orban-bryuksel-1572101.html", "text": "/КРОСС/ Избирателната активност в началото на изборния ден в Унгария е най-високата от 1998 г.Припомняме, днес унгарците гласуват на парламентарни избори. Очаква се партията на настоящия премиер Виктор Орбан да спечели вота.Към 09,00 часа местно време, изборите започнаха в 07,00 часа, са гласували 13,17% в сравнение с 9,5 на сто през 2014 г., 10,23% през 2010 г., 11,39% през 2006 г., 8,81% през 2002 г. и 9,8% през 1998 г.Към 11,00 часа 29,93 процента от унгарците са гласували (23,23% през 2014 г.).Прогнозите са управляващата партия ФИДЕС да спечели мнозинство в 199-местния парламент.Орбан пусна гласа си и заяви, че изборите са за \"бъдещето на Унгария\".Министър-председателят и съпругата му гласуваха в училище до дома им в Будапеща. Пред тълпа от журналисти Орбан изтъкна, че ще \"уважи решението\" на унгарските избиратели.Партията на премиера се стреми към трети пореден мандат и четвърти от 1998 г. Той допълни, че гласува рано, за да може да продължи кампанията си до затварянето на изборните секции тази вечер.Според него има \"недоразумение\", тъй като критиките му по адрес на Брюксел не са насочени към целия Европейски съюз.По думите му \"ЕС не е в Брюксел. ЕС е в Берлин, в Будапеща, във Варшава, в Прага и в Букурещ. ЕС не означава Брюксел, означава европейските столици заедно\".Лидерът на дясната националистическа партия \"Йоббик\" очаква \"изненадващи\" резултати.Габор Вона съобщи, че ще подаде оставка и ще сложи съдбата си в ръцете на партията, ако не спечелят, но планира да остане в политиката.\"Усещам изненада, може да се очаква на изборите пробив на \"Йоббик\", категоричен е Вона.    ", "date": "2018.04.08", "title": "Висока избирателна активност в Унгария"}
{"url": "http://www.cross.bg/belgrad-teritorii-napisa-1572105.html", "text": "/КРОСС/ Косовският министър на външните работи Беджет Пацоли заяви, че Прищина никога няма да разговаря с Белград за размяна на територии, съобщава БГНЕС. В Туитър той написа, че двете държави \"могат да разговарят за нормализиране на отношенията и взаимно признаване\".\"Косово не е разговаряло, нито някога ще разговаря със Сърбия за размяната на територии или за подялба, която остава в мислите на политиците в Белград от 90-те години на миналия век\", написа Пацоли в социалната мрежа.Той призова политиците да седнат на масата на преговори, за да обсъдят спорните въпроси.  ", "date": "2018.04.08", "title": "Косово: Няма да разговаряме с Белград за размяна на територии"}
{"url": "http://www.cross.bg/pytin-rysiya-pozdravi-1572103.html", "text": "/КРОСС/ Президентът на Русия Владимир Путин поздрави днес православните християни и всички граждани на Русия, които празнуват Възкресение Христово - Великден, съобщи пресслужбата на Кремъл, цитирана от ТАСС.Този велик празник, олицетворяващ тържеството на живота, доброто и любовта, има огромно нравствено значение. Той пробужда вярата, надеждата, стремежа да се правят добрини, да се помага на ближния, се посочва в поздравленията на Путин.Руският държавен глава и премиерът Дмитрий Медведев със съпругата си присъстваха на пасхалното богослужение в храма \"Христос Спасител\" в Москва. ", "date": "2018.04.08", "title": "Путин поздрави православните християни по случай Великден"}
{"url": "http://www.cross.bg/teroristite-erdogan-frantziya-1572099.html", "text": "/КРОСС/ Франция окуражава терористи, като ги приема в Елисейския дворец. Това заяви турския президент Реджеп Ердоган.\"Вижте какво правят терористите в Германия. Това ще се случи скоро и във Франция\", изтъкна Ердоган в реч пред привърженици югозападния турски град Денизли.\"Докато западните страни продължават да подкрепят терористите, ще продължават да са обект на терористични атаки като реакция\", допълни той.  ", "date": "2018.04.08", "title": "Ердоган: Франция окуражава терористите"}
{"url": "http://www.cross.bg/keli-beliya-informatziya-1572104.html", "text": "/КРОСС/ Шефът на администрацията на Белия дом Джон Кели е заявил, че ще напусне поста, информира американският сайт Axios, позовавайки се на източници, запознати със ситуацията.Според появилата се информация Кели избухнал пред президента Доналд Тръмп на 28 март, заплашвайки, че ще подаде оставка. Източник от Белия дом заявил пред сайта, че Кели е изразил недоволството си.В същото време \"Вашингтон пост\" пише, че ръководителят на администрацията е изгубил \"доверие и влияние\" в Белия дом. Медията Hill наскоро писа, че влиянието на генерала от запаса над Тръмп изчезва.Преди два дни се появи информация, че Кели е настоял ръководителят на американската Агенция за околна среда Скот Прюит да бъде отстранен от поста.Преди няколко седмици се появи информация, че Кели е недоволен от случващото се в Белия дом и възнамерява да подаде оставка. Но впоследствие беше съобщено, че е успял да се разбере с Тръмп и за момента остава на поста.   ", "date": "2018.04.08", "title": "Шефът на администрацията на Белия дом плаши с оставка"}
{"url": "http://www.cross.bg/zhivota-myunster-atakata-1572100.html", "text": "/КРОСС/ Полицията на Германия съобщи, че няма основания да се вярва, че нападателят от Мюнстер е имал съучастници, информира ДПА.При атаката с автомобил в събота загинаха двама души, а около 20 пострадаха. Шофьорът на автомобила отне живота си секунди след нападението.След атаката се разпространи информация, че е имало други хора в автомобила, които са избягали. Но полицията изрази предположение, че той е действал сам.В същото време прокуратурата съобщи, че все още не е известен мотивът защо 48-годишния германец се вряза с ван в пешеходци в западния град.Властите установиха самоличността на загиналите - 51-годишна от Люнебург и 65-годишен мъж от Брокен. Имената им не се разкриват.Местни медии информират, че извършителят на нападението е индустриален проектант, който е живеел в Мюнстер. Той е имал психически проблеми, но полицията не може да потвърди тези подробности.Във вана са открити незаконни пиротехнически средства, които са направени като фалшиви бомби, а също така фалшив пистолет и оръжието, с което си е отнел живота.Властите са нахлули в апартамента на извършителя в събота вечерта. Полицията е открила още пиротехнически средства и \"неизползваем автомат \"Калашников\".Полицията обяви, че някои от пострадалите са опасност за живота.Местният всекидневник Muenstersche Zeitung пише, че извършителят на атаката намекнал преди седмица, че планира да си отнеме живота в имейл до приятели и че е известен на властите за извършено в миналото насилие и дрога, но полицията не може да потвърди.Днес вътрешният министър на Германия Хорст Зеехофер ще посети мястото на атаката.Мюнстер е популярен университетски град с 300 000 жители. Той също така е известен като туристическа дестинация и средновековно селище, въпреки че е обновен след масово унищожение по време на Втората световна война.Градът е разположен на около 400 километра западно от столицата Берлин. ", "date": "2018.04.08", "title": "Нападателят от Мюнстер е действал сам"}
{"url": "http://www.cross.bg/ataka-himicheska-dyma-1572109.html", "text": "/КРОСС/ Бунтовниците от групировката \"Джаиш ал ислам\", които контролират град Дума започват преговори с представители на правителството за постигане на окончателно споразумение за града, който се намира край столицата Дамаск.Съобщението идва часове след подновяването на въздушните удари в района от страна на правителствените сили и на информацията за загинали цивилни при предполагаема химическа атака.Информацията за използване на химически оръжия беше опровергана от официалната информационна агенция САНА, а говорителят на американския държавен департамент Хедър Науърт призова международната общност за действие, ако бъде потвърдена достоверността на информацията за химическа атака.Науърт заяви, че отговорност за случилото се носи Русия, която  подкрепя режима в Сирия.От своя страна Русия заяви, че не са използвани химически оръжия при атаките в град Дума. Руското външно министерство определи като \"фалшиви предположения\" информациите за химическа атака на сирийските правителствени сили срещу Дума. Според ведомството дезинформацията е \"щит за терористите\", контролиращи града.По информация на различни медицински и други организации при нападението са загинали около 70 души.Папа Франциск осъди последните събития в Сирия и призова военните и политически лидери да изберат пътя на преговорите, който да донесе мир, а не смърт и разрушение.  ", "date": "2018.04.08", "title": "Сирийското правителство започва преговори с \"Джаиш ал ислам\""}
{"url": "http://www.cross.bg/grad-snaryadut-svetovna-1572110.html", "text": "/КРОСС/ Обезвреждане на британска бомба от годините на Втората световна война принуди повече от 26хил. души да напуснат домовете си в Падерборн - университетски град, намиращ се в североизточната част на федералната провинция Северен Рейн-Вестфалия, Германия, съобщава националният ежедневник Die Zeit,като отбелязва, че това е най-голямата операция за евакуация в следвоенната история на града.В рамките на 10 часа е забранено влизането в радиус от 1,5 км около мястото, където е открит снарядът, за дамогат сапьорите да обезвредят бомбата от внушителните 1,8 тона.В часовете преди обед пожарните служби и полицията потвърдиха, че евакуацията е преминала по план. Средсградите, които са били опразнени, са две болници и няколко домове за възрастни хора. Университетът и частот историческия стар град също са евакуирани. За гладкото протичане на операцията са задействани надхиляда пожарникари и представители на аварийни служби.Бомбата беше открита само преди една седмица и половина, по време на строителните дейности. Тя се енамира на едва 80 см под земята. Експертите са категорични, че снарядът е изключително мощен и имаогромен унищожителен потенциал.  ", "date": "2018.04.08", "title": "Евакуираха 26 хиляди души в Германия заради обезвреждане на бомба от Втората световна война"}
{"url": "http://www.cross.bg/zaev-nato-zayavi-1572107.html", "text": "/КРОСС/ Македонският министър-председател Зоран Заев заяви, че е невъзможно Македония да влезе в НАТО под временното име БЮРМ, предава македонската медия „Стандард\".„Някои казват, че може да влезем и под името БЮРМ, но аз смятам, че това не е възможно. Защо? Самият генерален секретар на НАТО Йенс Столтенберг заяви това, когато бе тук, че не може да извърши нещо подобно. И това е честен подход. Ние няма да получим покана за членство в НАТО, ако не намерим решение на проблема, който Гърция има с нашето конституционно име\", заяви Заев.На въпрос дали ще срещне гръцкия си колета Алексис Ципрас след празниците, Заев заяви, че „следва среща между двамата външни министри Никос Кодзиас и Никола Димитров след празниците\".„Смятам, че след това ще приближи моментът, в който трябва да следва среща между мен и Ципрас. Ако чуят гражданите, че се насрочва среща между Заев и Ципрас, това означава конкретно практическо потвърждение, че преговорите са в правилната посока и че е възможно да се стигне до решение. Аз вярвам, че това е възможно, смятам, че е добре за Македония да се случи колкото може по-рано, защото това за нас означава пълна гаранция за получаване на дата за започване на преговори за членство в ЕС, но и автоматична покана за членство в НАТО\", допълни македонският министър-председател.  ", "date": "2018.04.08", "title": "Заев: Не можем да влезем в НАТО с името БЮРМ"}
{"url": "http://www.cross.bg/izpolzvaneto-iztreblenie-sredstva-1572108.html", "text": "/КРОСС/ Нищо не оправдава използването на средства за изтребление срещу беззащитни хора. Това заяви днес папа Франциск в края на литургия на площад \"Свети Петър\" във връзка със съобщенията за химическа атака в Сирия, предаде Ройтерс.\"Няма такова нещо като добра война и лоша война. Нищо, ама нищо не оправдава използването на такива средства за изтребление на беззащитни хора\", каза папата.Той призова \"военните и политическите лидери да изберат друг път, този на преговорите, единственият, който може да донесе мир, а не смърт и разруха\". ", "date": "2018.04.08", "title": "Папата осъди използването на средства за изтребление срещу беззащитните"}
{"url": "http://www.cross.bg/boepripas-voennoslyzheshti-nevzriven-1572092.html", "text": "/КРОСС/ Военнослужещи от състава на 55-ти инженерен полк в Белене унищожиха днес, 8 април, невзривен боеприпас. Модулното формирование, с ръководител старши лейтенант Милен Сотиров, беше активирано в 08:00 ч. тази сутрин.Специализираният екип извърши разузнаване, транспортиране и унищожаване на силно корозирала граната Ф-1 /тип „Лимонка\"/, намерена в частен дом в село Деков, община Белене, обл. Плевен.При стриктно спазване на мерките за безопасност, невзривеният боеприпас беше унищожен на обезопасено място в района на полигон „Учебни полета\" към формированието.  ", "date": "2018.04.08", "title": "Военнослужещи от Сухопътните войски унищожиха невзривен боеприпас"}
{"url": "http://www.cross.bg/korneliya-velikden-ninova-1572088.html", "text": "/КРОСС/ Лидерът на \"БСП за България\" Корнелия Нинова поздрави българите по случай светлия празник Великден.\"Христос Воскресе. Мир и благодат на всички. Пожелавам ви здраве, сполука и доброта\", написа политикът в социалната мрежа. ", "date": "2018.04.08", "title": "Корнелия Нинова поздрави българите за Великден"}
{"url": "http://www.cross.bg/orban-premier-yngarskiyat-1572093.html", "text": "/КРОСС/ \"Европейски съюз не значи Брюксел, а всички европейски столици, взети заедно\". Това каза унгарският премиер Виктор Орбан, след като гласува на днешните парламентарни избори в страната.Пред събралите се журналисти в училището, където Орбан пусна своята бюлетина, той заяви, че критиките му са насочени към цялата общност - \"Европейският съюз е в Берлин, Будапеща, Варшава, Прага и Букурещ\", подчерта унгарският премиер, който на днешния вот се бори за трети пореден мандат.Последните социологически проучвания прогнозират убедителна победа за партията му \"Фидес\", която има 20% преднина пред крайнодясната \"Йоббик\".Очаква се първите прогнозни резултати след вота да станат известни късно тази вечер.  ", "date": "2018.04.08", "title": "Орбан: ЕС не значи Брюксел, а всички европейски столици, взети заедно"}
{"url": "http://www.cross.bg/ataka-himicheska-damask-1572090.html", "text": "/КРОСС/ Доброволческата спасителна организация \"Бели каски\" твърди, че хеликоптер е хвърлил върху Дума варел с експлозиви и химикали. По нейни данни цели семейства са се задушили в мазетата си.Проопозиционният медиен център \"Гута\" съобщи, че 75 цивилни са загинали. Дамаск отрича, че е използвал отровен газ.Държавният департамент на Съединените щати заяви, че ако информацията за химическа атака бъде потвърдена, международната общност трябва да отговори. ", "date": "2018.04.08", "title": "Десетки жертви на химическа атака в Сирия (обновена)"}
{"url": "http://www.cross.bg/rihter-severozapadna-tyrtziya-1572095.html", "text": "/КРОСС/ Земетресение с магнитуд 4,8 по Рихтер е регистрирано в Северозападна Турция, съобщиха от Европейския средиземноморски сеизмичен център.Епицентърът на труса е бил на 15 км северно от град Болу и на 147 км северозападно от столицата Анкара, на дълбочина 2 км.Няма информация за пострадали и причинени материални щети.  ", "date": "2018.04.08", "title": "4,8 по Рихтер в Северозападна Турция"}
{"url": "http://www.cross.bg/liniya-vsichki-spirka-1572094.html", "text": "/КРОСС/ Снощи потеглиха първите автобуси, които ще превозват столичани през нощта. Линиите са 4 и ще пресичат града, така че да има връзка с всички квартали.Рейсовете имат обща спирка - площад \"Княз Александър Първи\", а времето, през което ще се движат е от 00.00 часа до 04.00 часа.Цената на нощната карта за всички линии е 2 лева, а тя ще се продава от кондуктори вътре в автобусите.Колите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават от там.Ето и линиите:Линия N1 ще върви по маршрута ж.к. \"Люлин 1,2\" - ж.к. \"Младост 4\".Линия N2 ще свързва кв. \"Обеля\" и \"Студентски град\".Линия N3 ще върви между ж.к. \"Овча Купел 2\" - ж.к. \"Левски\" (Автостанция Изток),Линия N4 ще пътува от ж.к. \"Дружба 2\" до ж.к. \"Гоце Делчев\".Интервалът за движение ще е 40 минути, а времето за прекачване между линиите на общата спирка на пл. „Княз Александър Първи\" - 5 минути. ", "date": "2018.04.08", "title": "Нощните автобуси в София потеглиха "}
{"url": "http://www.cross.bg/vuzkresenie-hristos-neofit-1572096.html", "text": "/КРОСС/ \"На този хубав слънчев ден, когато се радваме на Христовото Възкресение, пожелавам на всички от сърце да изпитат тази радост и да живеят с нея.\" Това каза патриарх Неофит преди богослужението в църквата \"Св. Неделя\" на Второ Възкресение Христово. Патриархът поздрави вярващите пред храма с думите: \"Христос Воскресе\", а те му отвърнаха, както повелява традицията с \"Воистина Воскресе\".На тази служба Евангелието се чете на различни езици - днес бе прочетено на 10 езика, по традиция софийският митрополит и патриарх Неофит чете Евангелието на Черковнославянски.Нарича се \"второ\", тъй като за втори път след полунощ звучи евангелският текст, благовествуващ за възкръсналия Христос.На това тържествено богослужение евангелието се повтаря на различни езици, като смисълът е словото Божие и вестта за възкръсналия Христос да достигнат до всички народи, до цялото човечество.  ", "date": "2018.04.08", "title": "Патриарх Неофит: Нека всички да изпитат радостта от Христовото Възкресение"}
{"url": "http://www.cross.bg/tzanev-stefan-ideal-1572091.html", "text": "/КРОСС/ „Великден е добър знак и необходимо напомняне на народа, на нас, че трябва да се стремим да възкресим държавата си\". Това коментира на Великден пред БНТ писателят Стефан Цанев. Той е убеден, че ни липсват национална цел и национален идеал.„Националният ни идеал беше разгромен още в началото на миналия век, след това се случиха други тежки събития - 1923, 1925 г. Братоубийствата продължиха 1944 г, 1945 г. и днес, като утайка на всичко това, има една всеобща омраза между партийните групировки\", отбеляза Стефан Цанев.„Партиите трябва да съществуват, за да се съревновават, но не за да се мразят, да се ненавиждат - би трябвало да има консенсус, а различията да са кой има по-добри идеи за държавата - това, мисля, че липсва - национален идеал\", сподели с болка писателят.Стефан Цанев отбеляза, че общият пазар убива нашата икономика. „Той е добър за силните икономики, слабата икономика е губеща в общия пазар\", коментира още той.„Трябва да измислим нещо, с което да се защитим - един скрит протекционизъм, както го е направил Стамболов. И предложи България да се превърне в екологична зона на Европа. Нямаме общност, нямаме обща цел, нямаме чувство за колективност,\" изтъкна Стефан Цанев.  ", "date": "2018.04.08", "title": "Стефан Цанев: Трябва да възкресим държавата си"}
{"url": "http://www.cross.bg/neka-vuzkresenie-povod-1572097.html", "text": "/КРОСС/  Великден е най-големият християнски празник, но и символ на пробуждането на природата, радостта и надеждата в човешката душа. Това заяви кметът на Бургас Димитър Николов в поздравителен адрес по повод Великден.В поздравителния адрес на кмета Николов се посочва още:„Скъпи съграждани, Христос Воскресе! Днес е най-чистият и светъл ден в живота на всеки християнин. Великденската традиция идва да ни напомни, че винаги след нощта идва светлината, след дни на тъга има и дни на щастие.Нека светлият празник бъде повод да извадим доброто и светлото, което всеки носи в себе си!Нека бъдем по-добри и смирени!Нека дните Ви са сладки и красиви като великденските козунаци и пъстрите яйца на трапезата Ви!Пожелавам Ви Христовото Възкресение, донесло радост на земята, да озари и Вашия дом!Бъдете живи и здрави!Още веднъж, Честито Възкресение Христово!\"  ", "date": "2018.04.08", "title": "Нека бъдем по-добри и смирени, пожела кметът на Бургас"}
{"url": "http://www.cross.bg/politziyata-pelov-selo-1572098.html", "text": "/КРОСС/ МВР изпусна двамата избягали затворници Владимир Пелов и Радослав Колев след сигнал, че обитават вила в село Огоя, Софийско. Това съобщава Frognews.bg.В петък собственик на вила в село Огоя решил да отиде за празниците. Отдалеч видял, че коминът на къщата пуши. Приближил се на достатъчно разстояние и установил, че вътре са се разположили двамата издирвани под дърво и камък престъпници.Незабавно подал сигнал в полицията, но докато тя се организира, бегълците успели да усетят чуждото присъствие и духнали. Оттогава местността е наситена с тежковъоръжени барети. Цял автобус маскирани полицаи обикалят района, но от Владимир Пелов и Радослав Колев няма и следа.Обичайно при тежки инциденти полицията винаги призовава гражданите да съдействат. В случая обаче положителната развръзка не е станала именно заради лоша организация от страна на полицията.От МВР пазят пълно мълчание по развитието на случая.  ", "date": "2018.04.08", "title": "Пелов и Колев се измъкнали на полицията в софийско село"}
{"url": "http://www.cross.bg/pozharnikari-pozhara-ytochni-1572080.html", "text": "/КРОСС/ Един мъж е загинал, а четирима пожарникари са получили леки наранявания в пожара снощи в апартамент на 50-ия етаж на \"Тръмп тауър\" в Ню Йорк, който бързо бе потушен, съобщиха властите, цитирани от Ройтерс.Жертвата, 67-годишен мъж, е бил намерен в безсъзнание в апартамента и починал в болница, уточни полицията. Около 200 пожарникари са участвали в потушаването на пожара с четвърта степен на сложност. \"Пожарът беше много труден. Апартаментът е на 50-ия етаж и в останалата част от сградата имаше значителено количество дим\", заяви в Туитър началникът на пожарната, комисар Даниел Нигро.Пострадали са и четирима пожарникари. Те са получили незастрашаващи живота травми, двама са с изгаряния, уточни комисар Нигро на пресконференция, предавана на живо по местните телевизионни канали. Още не знаем причината за пожара, каза той. Никой от фамилията Тръмп не е бил в сградата, уточни той.  ", "date": "2018.04.08", "title": "Един загинал при пожар в \"Тръмп тауър\""}
{"url": "http://www.cross.bg/gradysa-silen-dyha-1572082.html", "text": "/КРОСС/ Времето ще бъде предимно слънчево с максимални температури между 18 и 23 градуса. Ще продължи да духа умерен, в източните райони и временно силен вятър от изток-североизток.Над Черноморието облачността ще е променлива, без валежи.Ще духа умерен и временно силен североизточен вятър. Температурата на морската вода е около 10 градуса.Над планините ще бъде предимно слънчево с временни увеличения на облачността. Валежите са малко вероятни.Максималната температура на височина 1200 метра ще е около 12 градуса, а на 2000 метра - около 6 градуса. ", "date": "2018.04.08", "title": "Слънчево време на Великден"}
{"url": "http://www.cross.bg/problemi-zhertvite-napadenieto-1572083.html", "text": "/КРОСС/ На този етап с психически проблеми, роден през 1969 година, каквито публикации се появиха в местната преса. Известно е, че е правил опити за самоубийство и е имал намерение да пробва отново. Имал е проблеми в работата си, а в миналото се е занимавал с наркотрафикПрипомняме, че вчера бус се вряза в тълпата в западния германски град. Загинаха най-малко трима души, а други 30 бяха ранени. Според различни версии, жертвите са 3 или четири. Нападателят се самоуби с огнестрелно оръжие. Отцепен бе районът на централна гара, като полицията предупреди живеещите там да стоят по домовете си. Взривно устройство не е било открито.Германският канцлер Ангела Меркел и френският президент Еманюел Макрон вече осъдиха атаката и изразиха съболезнования за жертвите.  ", "date": "2018.04.08", "title": "Все още не е ясен мотивът за нападението в Мюнстер"}
{"url": "http://www.cross.bg/kroy-hilyadi-syma-1572081.html", "text": "/КРОСС/ Популярният холивудски актьор Ръсел Кроу стана с 3 млн. по-богат само за няколко часа. Това съобщи в неделя официалният представител на австралийския клон на аукционната къща \"Сотбис\", обобщавайки резултатите от проведения предишният ден търг в Сидни, на който бяха разпродадени лични вещи на Кроу и реквизит от филмите, в които е участвал.\"Продадени бяха близо 85% от общо 226-те лота за общата сума от 3 719 963 австралийски долара (приблизително 2,9 щатски)\", обяви представителят на \"Сотбис Австралия\", цитиран от БГНЕС.По предложение на звездата аукционът беше наречен \"Изкуството на развода\" - все пак края на миналата година Кроу приключи окончателно 6-годишния си развод с австралийската актриса Даниел Спенсър, оставяйки й бая крупна сума в името на спокойствието си.Сред елементите, които предизвикаха най-голям интерес сред купувачите и в крайна сметка се продадоха за сума, значително по-висока от първоначалната бяха - цигулката на капитан Джак Обри на филма \"Господар и командир: Далечният край на света\" за 135 хиляди долара; алуминиев меч Maximus и бутафорна колесница от филма \"Гладиатор\" - съответно за 85.4 хиляди и 79,3 хиляди долара; както и дървеният меч, с който Кроу се учи да се сражава по време на снимките на \"Гладиатор\" за 24.4 хиляди долара.Актьорът бе изключително доволен от резултатите от търга, наричайки ги \"добър подарък на рождения си ден\" (На 7 април Кроу навърши 54 години - бел. авт).\"Не е никак лоша печалба за пет часа работа\", похвали се шеговито той в \"Туитър\".  ", "date": "2018.04.08", "title": "Ръсел Кроу прави разпродажба \"Изкуството на развода\""}
{"url": "http://www.cross.bg/politziyata-trima-strelba-1572078.html", "text": "/КРОСС/ Трима души загинаха, след като неизвестен мъж откри стрелба в частен автобус в град Рокфорд, щата Илинойс. По данни на полицията, инцидентът се е случил през нощта в събота, съобщава БГНЕС.Шофьорът на автобуса, нает от пътниците предишната вечер, е подал сигналът към полицията.Понастоящем се провежда разследване и е издадена заповед за арест на стрелеца, чиято самоличност вече е установена. Става дума за 22-годишен чернокож младеж на име Рахим Кинг. ", "date": "2018.04.08", "title": "Трима загинали след стрелба по автобус в САЩ"}
{"url": "http://www.cross.bg/turnovo-stranata-elena-1572084.html", "text": "/КРОСС/ Хора от различни краища на страната спасяват църква на майстора Кольо Фичето във Велико Търново. Храмът „Св. Св. Константин и Елена\", издигнат през 1872 година, е паметник на културата, но от десетилетия се руши.Доброволците наричат себе си „харизани\", защото отдават безвъзмездно труда си т.е. „харизват го\" в полза на добри каузи.Църквата е втората по големина на Кольо Фичето в страната. Издигната през XIX в., пострадала от земетресение десетилетия по-късно, реставрирана частично през 80-те години на миналия век, в наши дни пустее, предава бТВ.Течовете в храма са спрени, а конструкцията укрепена, но дотам. Харизаните от страната, които от години даряват труда си на светогорските манастири, разбират за проблема.„Градежът на Кольо Фичето ме изуми. Как може един прекрасен храм да се остави да стигне до това положение\", казва Валери Тончев, докторант в богословския факултет към ВТУ „Св. Св. Кирил и Методий\".Идеята да „харижат\" от времето си за храма в Търново идва спонтанно. Така преди месеци около 20 души от различни краища на страната запрятат ръкави. Доброволно се включват и алпинисти.Хората от квартала с умиление разказват за неочакваната помощ. „Изхвърлиха всичко, почистиха и сега вече само трябва да действат. Съседката им готви супи, разни работи, нали ги посрещат и с благодарение на нашия отец тук на параклиса и голяма работа направиха, всичко е изчистено, всичко\", казва Румяна Гичкова.За да стане отново действаща, светинята, известна още като църквата с въртящите се колони, са нужни средства.Всеки желаещ да се включи с доброволен труд може да намери подробности в групата, създадена от харизаните в социалната мрежа.Харизанското движение намира все повече последователи и у нас. Мъже с различни професии и социален статус няколко пъти в годината доброволно предлагат труда си в помощ на Атонската Света гора. От 2016 г. обаче, вниманието им е привлечено от храмове и по нашите земи.Ако искате да помогнете със средства, можете да дарите на:IBAN: BG30UBBS80021059116140BIC: UBBS BGSFЦърковно настоятелство към храм „Св. цар Борис/Св.св. Константин и Елена\", гр. Велико Търново  ", "date": "2018.04.08", "title": "С \"харизан\" труд възстановяват църквата \"Св. Св. Константин и Елена\" във Велико Търново"}
{"url": "http://www.cross.bg/skripal-dushterya-vuzmozhnostta-1572079.html", "text": "/КРОСС/ На бившия полковник от ГРУ Сергей Скрипал и 33-годишната му дъщеря Юлия ще бъде предложена възможността да заживеят в САЩ под нова самоличност, за да могат да се предпазят от бъдещи опити за убийство. Това обяви в свой материал неделният вестник \"Съндей Таймс\", позовавайки се на свои високопоставени източници от британското правителство, цитирани от БГНЕС.Вестникът издава, че сътрудниците на британската разузнавателна служба МИ-6 вече са обсъдили с колегите си от ЦРУ въпроса за преселването на Скрипал извън Обединеното кралство към момента британските власти разглеждат възможността бившия руски агент и дъщеря му да бъдат настанени в САЩ, Канада, Австралия или Ново Зеландия. За момента обаче Щатите се смятат за най-сигурното място за тях.\"Очевидното място за настаняването им е Америка, защото там е по-малко вероятно да бъдат убити, и ще ни бъде по-лесно да ги защитим под нови имена\", цитира изданието източника си в разузнавателните служби.  ", "date": "2018.04.08", "title": "\"Съндей Таймс\": Скрипал получава нова самоличност и живот в САЩ"}
{"url": "http://www.cross.bg/lyubovta-nadezhdata-vuzkresenie-1572085.html", "text": "/КРОСС/ \"Христос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите\". Това написа държавният глава Румен Радев в социалната мрежа \"Фейсбук\" по повод светлия празник Възкресение Христово.\"Да не слабее волята ни да творим добро, дори когато срещаме неразбиране и враждебност. В изпитанията да не губим надеждата си, защото всеки Великден ни връща упованието в справедливостта и живота. Да обичаме ближния си, защото любовта е празна дума, ако не обърнем внимание на хората, които са непосредствено до нас\", пише ощепрезидентът.  ", "date": "2018.04.08", "title": "Президентът: Да крепне вярата, надеждата и любовта между всички нас, българите!"}
{"url": "http://www.cross.bg/pylev-tervel-penzesh-1572086.html", "text": "/КРОСС/ Българският боксьор Тервел Пулев записа 10 поредна победа в професионалния бокс, след като нокаутира унгарския си съперник Ласло Пензеш в залата във Виена снощи. Пулев продължава да няма загуба. Той записа и 9 успех с нокаут. Тервел Пулев успя да нокаутира Пензеш във втория рунд, съобщава gong.bg.Българинът изпрати в нокдаун Пензеш още в първия рунд. Тервел нанесе много добра поредица от удари - ляв прав, десен прав и ляв ъперкът. След ляво круше и ляв ъперкът унгарският боксьор подгъна крака и загуби равновесие.Все пак Пензеш успя да се изправи и да довърши първия рунд.Във втория унгарецът бе пратен във втори и в трети нокдаун. Съдията прецени, че Пензеш може да продължи участието си в мача, но след тежко ляво круше Тервен Пулев нокаутира своя съперник и записа десета поредна победа.Тервел Пулев постигна първа победа над съперник, който до този момент нямаше поражение в своята кариера.Това е трети успех на Пулев след нокаут във втория рунд. ", "date": "2018.04.08", "title": "Тервел Пулев нокаутира унгарец"}
{"url": "http://www.cross.bg/yngariya-tass-partiyata-1572077.html", "text": "/КРОСС/ Започна гласуването на изборите за Държавно събрание (парламент) на Унгария. Изборните секции отвориха врати в в 06,00 ч. местно време (07,00 българско) и ще работят до 19,00 ч. (20,00 ч. българско време).Гласоподавателите ще изберат 199 депутати в еднокамарния парламент - 106 директно от избирателните райони и 93-ма от националните партийни листи, предаде ДПА. Регистрирани са 8 253 954 избиратели, съобщи Националната изборна комисия, цитирана от ТАСС. Над 7,8 млн ще гласуват в Унгария, а в 118 дипломатически представителства в чужбина - 58 000 души, заяви председателката на комисията Илона Палфи. По думите й над 378 000 унгарци, живеещи в други страни, са получили възможност да дадат гласа си по пощата, предаде ТАСС.В изборите участват пет големи политически сили и движения, а също и малки партии, които за влизане в парламента трябва да преодолеят петпроцентова бариера. Със свои кандидати участват партиите от управляващата коалиция \"ФИДЕС - Унгарски граждански съюз\" и Християндемократическата народна партия, главният им оппонент - Движението за по-добра Унгария (Йоббик), обединеният блок на Унгарската социалистическа партия и партията \"Диалог за Унгария\", партията на Зелените - \"Политиката може да бъде различна\", партията \"Демократична коалиция\", припомня ТАСС.Мониторинг осъществяват 166 международни наблюдатели. Активността на избирателите според института за общественото мнение Незопонт се очаква да бъде около 65%. Институтът Републикон, цитиран от ДПА, прогнозира ФИДЕС да спечели 41 процента от гласовете, далеч пред крайнодясната Йоббик с 21 процента и Унгарската социалистическа партия с 19 процента. Поради липсата на анкети на излизане от секциите, първите прогнозни резултати ще станат известни едва късно вечерта, отбелязва Франс прес.  ", "date": "2018.04.08", "title": "Започна гласуването за парламент в Унгария"}
{"url": "http://www.cross.bg/sindikati-stachni-reforma-1572115.html", "text": "/КРОСС/ Милиони французи и чуждестранни туристи се сблъскват днес с поредната стачна вълна, която нарушава транспорта в страната, тъй като железничарите протестират срещу икономическата реформа на френския президент Еманюел Макрон. Някои синдикати заплашиха с по-твърди стачни действия, предаде Ройтерс.Служителите на железниците дадоха начало през изминалата седмица на поетапни стачни действия, които ще продължат три месеца заради планираната реформа на държавната железопътна компания Ес Ен Се Еф (SNCF). Това е най-голямото предизвикателство досега за усилията на Макрон да модернизира френската икономика.Отменени полети от и до Париж заради стачкаОчаква се днес в протеста да се включат малко над една трета от служителите, необходими за безпроблемното функциониране на влаковете, което е спад в участието спрямо последната 48-часова стачка във вторник и сряда, посочи Ес Ен Се Еф.Някои синдикати обаче вече дадоха сигнал за втвърдяване на позициите, тъй като преговорите с министрите по реформата са в задънена улица. Представители на Общата конфедерация на труда (CGT), един от най-големите синдикати, посочиха в петък, че стачките могат да продължат и след юни, ако нищо не се промени.Засега синдикатите са насрочили поетапни стачни действия, предвидени за по два дни на всеки пет дни до края на юни. Протестът е срещу промените в монополиста Ес Ен Се Еф преди да бъде отворен за конкуренция, както изискват разпоредбите на ЕС.Планът за реформа включва отмяна на гаранциите за работа в компанията до края на трудовия стаж, както и ранното пенсиониране на железничарите. Според правителството промените ще помогнат да се трансформира изключително задлъжнялата компания в печеливша.Реформата на Ес Ен Се Еф досега се ползва с обществената подкрепа. Близо две трети от хората подкрепят правителствения отпор на стачката, като 56 процента са на мнение, че спирането на влаковете е неоправдано, според проучване на Ифоп, публикувано днес във в. \"Журнал дю диманш\".  ", "date": "2018.04.08", "title": "Хаос в движението на влаковете във Франция заради стачка"}
{"url": "http://www.cross.bg/vreme-svetovna-voiina-1572066.html", "text": "/КРОСС/ 1195 г. - Византийският император Исак II Ангел е ослепен и хвърлен в затвора.1378 г. - Урбан VI е избран за римски папа.1455 г. - Каликст III е избран за римски папа.1820 г. - На остров Милос в Егейско море е открита статуята Венера Милоска.1838 г. - Започва да функционира първата трансатлантическа параходна линия.1893 г. - Княз Фердинанд I сключва брак с принцеса Мария-Луиза Бурбон-Пармска в Пианоре, Италия, учреден е възпоменателен медал по този повод (Пианорски медал).1899 г. - Марта Плейс става първата жена, екзекутирана на електрически стол.1904 г. - Longacre Square в центъра на Манхатън е преименуван на Times Square на името на The New York Times.1904 г. - Обединеното кралство и Трета република подписват Сърдечното съглашение, поставящо началото на Антантата.1939 г. - Фашистка Италия анексира Албания.1940 г. - Втората световна война: Великобритания и Франция обявяват, че са минирали териториалните води на Норвегия, за да предотвратят използването им от кораби на Нацистка Германия.1941 г. - В Галички хан в Скопие дейци на ВМРО обсъждат обявяването на самостоятелна Македония под немски протекторат.1942 г. - Втора световна война: По време на обсадата на Ленинград войските на СССР пускат в експлоатация железопътната връзка с Ленинград.1949 г. - В Хърватия е обявен националния парк Плитвишки езера.1961 г. - В Индийския океан арабски терористи взривяват английския кораб Дара, при което загиват 236 души.1973 г. - В Кипър са извършени 32 бомбени терористични акта.1990 г. - По време на курс между Норвегия и Дания се преобръща фериботът Скандинавиан стар, при което загиват 148 души.1992 г. - По предложение на Романо юнион ООН и Европейския съюз обявяват 8 април за Международен ден на ромите.1994 г. - Открито е тялото на Кърт Кобейн - вокалист на Нирвана, самоубил се в дома си три дни по-рано.2001 г. - Оповестени са резултатите от официалното преброяване в България (7 799 000 души).", "date": "2018.04.08", "title": "На 8 април..."}
{"url": "http://www.cross.bg/vremeto-e-vrag-na-1572068.html", "text": "/КРОСС/ Времето е враг на хората, които обичат да живеят спокойно... - Максим Горки  ", "date": "2018.04.08", "title": "Времето е враг на..."}
{"url": "http://www.cross.bg/na-april-sa-rodeni-1572067.html", "text": "/КРОСС/ Илка Зафирова, актрисаЙоана Буковска, актрисаЙълдъз Ибрахимова, джаз певицаМария Капон, политикНайден Тодоров, диригент, директор на Софийската филхармонияТеодора Точкова, главен инспектор в Инспектората към ВССЦветан Цветанов, зам.-председател на ПП ГЕРБ, депутатЮнал Лютфи, един от основателите на ДПС, депутат в 7 народни събрания  ", "date": "2018.04.08", "title": "На 8 април са родени"}
{"url": "http://www.cross.bg/reche-iisys-groba-1572065.html", "text": "/КРОСС/ След като мина събота, Мария Магдалина, Мария Иаковова и Саломия купиха аромати, за да дойдат и Го помажат.2. И в първия ден на седмицата дойдоха на гроба много рано, след изгрев слънце,3. и говореха помежду си: кой ли ще ни отвали камъка от вратата гробни?4. И като погледнаха, виждат, че камъкът е отвален: а той беше много голям.5. Като влязоха в гроба, видяха един момък, облечен в бяла дреха, да седи отдясно; и много се уплашиха.6. А той им казва: не се плашете. Вие търсите Иисуса Назарееца, разпнатия; Той възкръсна, няма Го тук. Ето мястото, дето бе положен.7. Но идете, обадете на учениците Му и на Петра, че Той ви преваря в Галилея; там ще Го видите, както ви бе казал.8. И като излязоха скоро, побягнаха от гроба; тях ги обхвана трепет и ужас, и никому нищо не казаха, понеже се бояха.9. Възкръснал рано в първия ден на седмицата, Иисус се яви първом на Мария Магдалина, от която бе изгонил седем бяса.10. Тя отиде, та обади на ония, които са били с Него и които плачеха и ридаеха;11. но те, като чуха, че Той е жив, и че тя Го видяла, не повярваха.12. След това се яви в друг образ на двама от тях по пътя, когато отиваха в село.13. И като се върнаха, обадиха на останалите; но и тям не повярваха.14. Най-сетне се яви на самите единайсет, когато вечеряха, и ги смъмри за неверието и жестокосърдието им, че не повярваха на ония, които Го бяха видели възкръснал.15. И рече им: идете по цял свят и проповядвайте Евангелието на всички твари.16. Който повярва и се кръсти, ще бъде спасен, а който не повярва, ще бъде осъден.17. А повярвалите ще ги придружават тия личби: с името Ми ще изгонват бесове, ще говорят на нови езици;18. ще хващат змии, и, ако изпият нещо смъртоносно, няма да им повреди; на болни ще възложат ръце, и те ще бъдат здрави.19. А след разговора с тях. Господ се възнесе на небето и седна отдясно на Бога.20. Те пък отидоха и проповядваха навсякъде; и Господ им помагаше и подкрепяваше словото с личби, от каквито то се придружаваше. Амин.От Марка Свето Евангелие А в първия ден на седмицата, много рано, носейки приготвените благовония, те дойдоха при гроба, а заедно с тях и някои други,2. ала намериха камъка отвален от гроба.3. И като влязоха, не намериха тялото на Господа Иисуса.4. И докле недоумяваха за това, ето, изправиха се пред тях двама мъже в бляскави дрехи.5. И както бяха уплашени и навели лице към земята, - мъжете им рекоха: защо търсите Живия между мъртвите?6. Няма Го тука, но възкръсна; припомнете си, какво ви бе казал, когато беше още в Галилея,7. говорейки, че Син Човеческий трябва да бъде предаден в ръце на човеци грешници и да бъде разпнат и на третия ден да възкръсне.8. И спомниха си думите Му.9. И като се върнаха от гроба,обадиха всичко това на единайсетте и на всички Други.10. Те бяха Магдалина Мария, и Йоана, и Мария, майка на Накова, и другите с тях, които обадиха на апостолите за това.11. И техните думи им се показаха празни, и не им повярваха.12. Но Петър стана, затече се към гроба и, като се наведе, видя вътре само повивките и се върна, чудейки се сам в себе си за станалото.13. В същия ден двама от тях отиваха в едно село, на име Емаус, което беше на шейсет стадии далеч от Йерусалим,14. и разговаряха се помежду си за всичко онова, що се бе случило.15. И както се разговаряха и разсъждаваха помежду си, Сам Иисус се приближи и вървеше с тях;16. но очите им се премрежиха, за да Го не познаят.17. А Той им рече: какви са тия думи, които, вървешком, разменяте помежду си, и защо сте тъжни?18. Единият от тях, на име Клеопа, Му отговори и рече: Ти ли си само странник в Йерусалим и не си узнал това, което е в него станало през тия дни?19. И попита ги: кое? Те Му отговориха: което стана с Иисуса Назарееца, Който беше пророк, силен на дело и слово пред Бога и целия народ;20. как нашите първосвещеници и началници Го предадоха да бъде осъден на смърт и Го разпнаха;21. а ние се надявахме, че Той е Оня, Който щеше да избави Израиля; но при всичко това днес е вече трети ден, откак стана това;22. па и някои жени от нашите ни слисаха: те ходили рано на гроба,23. и не намерили тялото Му; и като дойдоха, разправяха, че им се явили и Ангели, които казвали, че Той е жив;24. и някои от нашите отидоха на гроба, и намерили тъй, както и жените казаха; ала Него не видели.25. Тогава Той им рече; о, несмислени и мудни по сърце да вярвате на всичко, що са казали пророците!26. Нали тъй трябваше да пострада Христос и да влезе в славата Си?27. И като начена от Моисея и от всички пророци, обясняваше им казаното за Него в цялото Писание.28. И те се приближиха до селото, в което отиваха; а Той показваше вид, че иска да върви по-нататък;29. но те Го задържаха, като казваха: остани с нас, понеже е привечер, и денят се превали. И Той влезе, за да остане с тях.30. И когато Той седеше с тях на трапезата, взе хляба, благослови, преломи и им подаваше;31. тогава им се отвориха очите, и те Го познаха; ала Той стана невидим за тях.32. И те си казаха един другиму: не гореше ли в нас сърцето ни, когато Той ни говореше по пътя и когато ни обясняваше Писанието?33. И в същия час станаха, върнаха се в Йерусалим и намериха събрани единайсетте и ония, които бяха с тях,34. да казват, че Господ наистина възкръснал и се явил на Симона.35. И те разказваха за случилото се по пътя, и как Го познаха, когато преломяваше хляба.36. Когато те приказваха за това. Сам Иисус застана сред тях и им каза: мир вам!37. Те, смутени и изплашени, помислиха, че виждат дух;38. но Той им рече: защо се смущавате, и защо такива мисли влизат в сърцата ви?39. Вижте ръцете Ми и нозете Ми: Аз съм Същият; попипайте Ме и вижте; понеже духът няма плът и кости, както виждате Мене, че имам.40. И като рече това, показа им ръцете и нозете.41. А понеже те от радост още не вярваха и се чудеха. Той им рече: имате ли тук нещо за ядене?42. Те му дадоха късче печена риба и вощен мед.43. И като взе, яде пред тях.44. И рече им: ето това е, за което ви бях говорил, когато бях още с вас, че трябва да се изпълни всичко, писано за Мене в Закона Моисеев и у пророците и в псалмите.45. Тогава им отвори ума, за да разбират Писанията,46. и им рече: тъй е писано, и тъй трябваше Христос да пострада и да възкръсне от мъртвите на третия ден,47. и да бъде проповядвано в Негово име покаяние и прощение на греховете у всички народи, начевайки от Йерусалим;48. а вие сте свидетели за това;49. и Аз ще изпратя обещанието на Отца Ми върху вас; а вие стойте в град Йерусалим, докле се облечете в сила отгоре.50. И ги изведе вън до Витания и, като дигна ръцете Си, благослови ги.51. И, както ги благославяше, отдели се от тях и се възнасяше на небето.52. Те Му се поклониха и се върнаха в Йерусалим с голяма радост.53. И бяха винаги в храма, като славеха и благославяха Бога. Амин.От Лука Свето Евангелие В първия ден на седмицата Мария Магдалина дохожда на гроба рано, докле беше още тъмно, и вижда, че камъкът е дигнат от гроба.2. Затичва се тогава и дохожда при Симона Петра и при другия ученик, когото Иисус обичаше, и казва им: дигнали Господа от гроба, и не знаем, де са Го турили.3. Тогава излезе Петър и другият ученик, и тръгнаха за гроба.4. И двамата тичаха наедно; но другият ученик се затече по-бързо от Петра и пръв дойде на гроба.5. И като надникна, видя, че повивките стоят; ала не влезе е гроба.6. След него дохожда Симон Петър, влиза в гроба и вижда, че само повивките стоят;7. пък кърпата, която беше на главата Му, не стоеше при повивките, а - свита отделно на едно място.8. Тогава влезе и другият ученик, който пръв беше дошъл на гроба, и видя, и повярва,9. защото още не знаеха Писанието, че Той трябва да възкръсне от мъртвите.10. Тогава учениците се върнаха пак у тях си.11. А Мария стоеше при гроба отвън и плачеше. И както плачеше, надникна в гроба;12. и вижда два Ангела в бяло облекло да седят - единият при главата, а другият при нозете, дето беше лежало тялото Иисусово.13. И те й казват: жено! защо плачеш? Отговори им: дигнали Господа моего, и не зная, де са Го турили.14. Като рече това, обърна се назад и видя Иисуса да стои; ала не знаеше, че е Иисус.15. Иисус й казва: жено! защо плачеш? кого търсиш? Тя, мислейки, че е градинарят, каза Му: господине, ако си Го ти изнесъл, кажи ми, де си Го турил, и аз ще Го взема.16. Иисус й казва: Марийо! Тя се обърна и Му рече: \"Равуни!\" което значи Учителю.17. Иисус й казва: не се допирай до Мене, защото още не съм възлязъл при Отца Си; но иди при братята Ми и им кажи: възлизам при Моя Отец и при вашия Отец, и при Моя Бог и вашия Бог.18. Дохожда Мария Магдалина, та обажда на учениците, че видяла Господа и че това й казал.19. А вечерта в тоя ден, първи на седмицата, когато вратата на къщата, дето се бяха събрали учениците Му, стояха заключени, поради страх от иудеите, дойде Иисус, застана посред и им казва: мир вам!20. И това като рече, показа им ръцете и нозете и ребрата Си. Учениците се зарадваха, като видяха Господа.21. А Иисус пак им рече: мир вам! Както Ме Отец прати, тъй и Аз ви пращам.22. И като рече това, духна и им казва: приемете Духа Светаго.23. На които простите греховете, тям ще се простят; на които задържите, ще се задържат.24. А Тома, един от дванайсетте, наричан Близнак, не беше с тях, когато дохожда Иисус.25. Другите ученици му казваха: видяхме Господа. А той им рече: ако не видя на ръцете Му белега от гвоздеите, и не туря пръста си в раните от гвоздеите, и не туря ръката си в ребрата Му, няма да повярвам.26. След осем дена учениците Му бяха пак вкъщи, и Тома с тях. Дойде Иисус, когато вратата бяха заключени, застана посред тях и рече: мир вам!27. После казва на Тома: дай си пръста тук, и виж ръцете Ми; дай си ръката и тури в ребрата Ми; и не бъда невярващ, а вярващ.28. Отговори Тома и Му рече: Господ мой и Бог мой!29. Иисус му казва: Тома, ти повярва, защото Ме видя; блажени, които не са видели, и са повярвали.30. И много други чудеса направи Иисус пред учениците Си, за които не е писано в тая книга.31. А това е написано, за да повярвате, че Иисус е Христос, Син Божий, и като вярвате, да имате живот в Неговото име.От Иоана Свето Евангелие  ", "date": "2018.04.08", "title": "Възкресение Христово­ - Пасха"}
{"url": "http://www.cross.bg/tema-velikden-stydioto-1572074.html", "text": "/КРОСС/ Нова телевизия, „Събуди се\"Тема: На най-светлия празник, когато православните християни празнуват Възкресението, в студиото на \"Събуди се\"  ще бъде митрополит Антоний, който ще донесе със себе си в студиото и част от Благодатния огън от Йерусалим. За чудото на Възкресение и смисъла на празника, един специален разговор с него, в края на Страстната седмица.Тема: В специалната великденска програма на \"Събуди се\", актьорите Асен Блатечки, Елена Петрова, както и водещият на \"Господари на ефира\" Малин Кръстев.Тема: В „Къси разкази\" на Мария Йотова: Историята на една от двете българки, които пеят в оркестъра на балканския идол Горан Брегович .Тема: Как чужденци, които живеят в България, посрещнат Великден? Историята на Галя Щърбева за едно австралийско семейство, което ще празнува с българските традиции.Тема: Разговор с водещия на \"Черешката на тортата\" и \"Кошмари в кухнята\" - шеф Манчев.Тема: Аня Пенчева, пред Мариян Станков - Мон Дьо.БТВ, „Тази събота и неделя\"Тема: На светлия християнски празник Великден: Извънредно издание на „Тази неделя\" от Светата обител на Троянския манастир и от най-известното българско село Бели Вит. Ще празнуваме с актьорите от „Скъпи наследници\", а на трапезата ще имаме „Мастър шеф\"-меню.БНТ, „Денята започва с Георги Любенов\"Тема: Легенди за духа на България. На Великден със Стефан Цанев.Тема: Необикновената съдба на отец Емануил от Добрич.Тема: Михаела Филева, в празничното утро.Тема: На Великден с артистичното семейство Виолета Бахчеванова и Васил Стойчев.Тема: Стефан Вълдобрев и \"Обичайните заподозрени\", в студиото.Тема: Ексклузививно: Акторът-легенда Васил Михайлов, специално пред Георги Любенов /2 част/.Тема: Водоля Стоянов, в празничното утро.Тема: На живо: Празник на площада в Пловдив, Великденски ритми.  ", "date": "2018.04.08", "title": "По телевизиите в неделя"}
{"url": "http://www.cross.bg/chasa-kontzert-provede-1572075.html", "text": "/КРОСС/ ***София.От 11.00 часа Негово светейшество Българският патриарх и Софийски митрополит Неофит ще оглави богослужението „Второ Възкресение\" в митрополитския катедрален храм „Св. Неделя\".***Банско.От 11.30 часа на централния градски площад ще се проведе концерт на фолклорната изпълнителка Ангелина Милева. След това ще се проведе Великденско надчукване с яйца, като победителят ще премери сили лично с кмета на Общината Георги Икономов.***Ботевград.От 10.00 часа през пл. „Освобождение\" ще премине дефиле на мажоретките състави и Младежки духов оркестър. От 10.30 часа официално ще бъде открит „Великденски събор - Ботевград 2018\".***Бургас.От 11.00 часа в парк „Велека\" ще се проведе празничен концерт „Великденско хоро\".***Бургас.От 11.30 часа на площад „Св. св. Кирил и Методий\" ще започне фолклорният концерт „Светъл Великден\".***Бургас.От 11.30 часа Бургаския духов оркестър ще изнесе Великденски концерт в градинката до Часовника.***Велико Търново.От 11.00 часа в храм „Възкресение Христово\" ще бъде отслужено Богослужение на Второ Възкресение.***Велико Търново.От 21.00 часа на пл. „Цар Асен I\" ще бъде излъчен аудио-визуалният спектакъл „Царевград Търнов- звук и светлина\".***Видин.От 11.00 часа в катедрален храм „Св. вмчк Димитър Солунски\" ще бъде отслужено Великденско богослужение - Второ Възкресение. На Великденското богослужение ще присъстват заместник-кметовете на Община Видин инж. Цветан Асенов и Венци Пасков. От 12.00 часа пред храма ще бъде раздаден курбан, червени яйца и козунаци.***Враца.От 11.00 часа в митрополитския храм „Св. Николай Мирликийски\" ще започне богослужението за Второ възкресение.***Враца.От 11.30 часа на пл. „Христо Ботев\" ще се проведе концерт на духов оркестър при НЧ „Развитие 1869\" и Великденски концерт с участието на Райко Кирилов.***Девня.От 10.00 часа в парк „Разсадника\" ще се състои общоградски празник навръх Великден.***Добрич.От 11.00 часа на сцената на пл. „Свобода\" ще се състои великденски фолклорен концерт „Червен, червен Великден\" на Представителна фолклорна танцова студия „Добруджа\" с главен художествен ръководител Стоян Господинов, помощник-ръководител Антония Тончева и музикален ръководител Николай Иванов.***Добрич.Центърът за защита на природата и животните организира Ден на отворените врати.***Кюстендил./с. Горановци.От 11.00 часа в читалището ще се проведе Великденски конкурс „Шарено яйце\".*** Монтана.От 10.30 часа пред църквата „Св. св. Кирил и Методий\" ще се проведе традиционният великденски концерт.***Пловдив.От 10.00 часа на пл. „Стефан Стамболов\" ще се проведе „Великденско утро\". От 12.00 часа ще стартира раздаването на традиционния Великденски козунак, а от 12.30 до 14.00 часа ще се проведе детска програма под мотото „Талантливите чудеса на Великден\". Празничната програма ще завърши с Великденски детски концерт, като началото му ще бъде поставено в 16.00 часа.***Пловдив.В 10.30 часа пред храмовете „Свети Георги\", „Света Петка\" и „Свети Спас\" в район „Централен\" структурата на ГЕРБ в района ще раздаде на граждани 1200 козунака за празника.***Пловдив.В 11.00 часа в храм „Св. Марина\" Пловдивският митрополит Николай ще оглави празнично богослужение по повод Възкресение Христово - Пасха.***Пловдив.В 12.00 часа на пл. „Стефан Стамболов\" Петър Зехтински, директор на Дирекция „Спорт и младежки дейности\" в Общината, ще даде старт на раздаването на традиционен 60-метров Великденски козунак.***Пловдив.В 12.30 часа на пл. „Стефан Стамболов\" ще се проведе детска програма под мотото „Талантливите чудеса на Великден\".***Пловдив.В 16.00 часа на пл. „Стефан Стамболов\" ще се състои Великденски детски концерт.***Русе.От 10.30 часа на площада пред сградата на Община Русе ще се състои 28-ото издание на традиционното „Великденско хоро\".***Свищов.От 11.00 часа в храм „Св. Пророк Илия\" ще започне Великденски концерт на Първия български хор „Янко Мустаков\".***Смолян.От 11.00 часа Архимандрит Висарион - Архиерейски наместник на Смолянска духовна околия ще служи Второ Възкресение Христово в храм „Св. Неделя\" в квартал Райково, Смолян.***Стара Загора.От 11.30 часа в парк „Пети октомври\" ще се проведе празничен великденски концерт на Общински фолклорен ансамбъл „Загоре\".*** Шумен.От 10.00 часа на специално изградената сцена на площад „Кристал\" ще се състои концерт с участието на госпъл-формацията „Менора\" от Бургас. От 11.00 часа, на същата сцена започва и концертът „Празнично веселие\" с участието на Градския духов оркестър „Михаил Биков\", ансамбъл „Шумен\", танцов ансамбъл „Веселяче\", танцов състав „Луди млади\" и танцов състав „Лудоселци\" от село Дибич.  ", "date": "2018.04.08", "title": "Предстоящи събития на 8 април"}
{"url": "http://www.cross.bg/vuzkresenie-katedrala-patriarsheskata-1572076.html", "text": "/КРОСС/ В празничната нощ хиляди вярващи посрещнаха Христовото Възкресение в патриаршеската катедрала \"Св. Александър Невски\", където Негово Светейшество патриарх Неофит отслужи пасхалното боголужение.Празникът на Светлото Христово Възкресение се отличава с особена тържественост и радост. И в този момента пред патриаршеската катедрала има много хора със запалена свещ в ръка, която ще занесат в домовете си, за да пренесат и съхранят своята частица и от Благодатния огън.Минути след полунощ патриарх Неофит прочете пред миряните и своето пасхално слово, в което поздрави целия български народ: \"Отечески поздравявам и приветствам всички чеда на родината, в родината и далеч от родния край и молитствам, щото радостта поради Спасовото Възкресение всякога да съпътства вас, вашите домове и семейства. И тъй, любовта и мирът на победно възкръсналия от мъртвите Господ наш Иисус Христос и общението със Светия дух да бъдат с всички час. Христос Воскресе!\"\"В Христовото Възкресение е основанието и силата на нашата вяра. В него е залогът и на нашата надежда. Върху свидетелството за него е основана църквата, която вече 2 хилядолетия, непоклатима от бурите, преподава на човечеството вечните и спасителни истини на Божественото откровение\". Хиляди миряни се стекоха в пасхалната нощ в патриаршеската катедрала, за да посрещнат със запалена свещ в ръка най-светлият християнски празник.\"За мен беше за първи път посрещането на Великден в \"Св. Александър Невски\", въпреки че съм от София и просто беше много тържествено.\"\"Да възкресим в сърцата си вярата, надеждата и любовта, защото няма друг ден в годината, който така да изпълва с възторг измъчената човешка душа.\"Според отец Антоний Милушев, свещеник в патриаршеската катедрала, вестта за Христовото Възкресение е най-радостната новина, съобщавана от създаването на света:\"Неслучайно в седмицата след Възкресение не само не се пости, то е забранено да се пости. Това е седмица на радостта, в която даже в църквите завесите са отворени, дверите са отворени, за да се покаже, че раят е отворен за човешките души, който  е бил затворен до този момент.\"В продължение на 40 дни, до празника Възнесение Господне, вярващите ще се поздравяват с думите: \"Христос Воскресе!\"Сутринта в митрополитския храм \"Св. Неделя\" Негово Светейшество патриарх Неофит ще оглави пасхалната вечерня, наречена още Второ Възкресение. ", "date": "2018.04.08", "title": "Христос Воскресе!"}
