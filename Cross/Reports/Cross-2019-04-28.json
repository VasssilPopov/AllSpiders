{"url": "http://www.cross.bg/nikos-godini-ostrova-1602926.html", "text": "/КРОСС/  Серийният убиец от Кипър - 35-годишният военен Никос Метаксас, е с български произход. Майка му е българка от Стара Загора, а баща му кипърец, съобщи в. \"Труд\".Двамата родители се запознават в България като състуденти. Сключват брак от който имат две деца, Никос и една дъщеря по-малка от него. Преди около 20 години се развеждат и Никос остава да живее с баща си, а сестра му Лени с майката.Разводът протича много бурно и със скандали. Според психолози една от вероятните причини за отключване на това маниакално поведение да убива чужденки може да е свързана с това, ако в пубертетска възраст бащата е натяквал на сина си, че чужденките са проблемни жени. Повечето жертви са азиатки, сред които филипинки, които дошли да работят в Кипър.Мъжът е бил женен за кипърка и има две деца на 10 и 6 години. Преди няколко години съпругата му го напуска, но нямат официален развод. Проверява се дали времето, през което е започнал да убива, има връзка и с раздялата с жена му.Според официална информация на кипърската полиция през последните 3-4 години изчезналите чужденки-жени на острова са над 30 като между тях има има и три българки. Установено е, че килърът е посещавал и турската част на острова, където също има изчезнала виетнамка.До момента обвиненият няма адвокат, тъй като всички служебно назначавани дават отвод. Никос Метаксас е от известна кипърска фамилия, която търгува със злато и и притежава верига от златарски магазини на острова.Сред жертвите на убийството са 39-годишната Мери Роуз Тибурио, чието тяло е било намерено от полицията в шахта на мина на 14 април, и Ариан Паланас Лозано, на 28 г., от Филипините, чието тяло се смята за открито в същия рудник на 20 април, въпреки че това все още не е потвърдено официално. Трето тяло, за което се смята, че принадлежи на жена от Непал, е било открито на стрелбище в Орунта в четвъртък следобед. Според самопризнанията на убиеца вероятно то е на жена на име Асмита Хадка Биста, която е използвала онлайн името Ката Ано и била в контакт с Орестис - самоличността, използвана от него. Именно по този начин се запознали две от жертвите с него. ", "date": "2019.04.28", "title": "Серийният убиец от Кипър се оказа с български произход"}
{"url": "http://www.cross.bg/veiidur-elur-bili-1602923.html", "text": "/КРОСС/  Човекът, който се появява като Дарт Вейдър по време на филмови премиери и пред събития за феновете на сагата, ще продаде на търг костюм, създаден през 1979 г. от дизайнерския екип на \"Междузвездни войни\" през следващия месец, съобщиха от аукционната къща „Бонхамс\".Костюмът е от 17 части и включва черната маска на злодея, ботуши, чифт пелерини и шнур, казват от къщата, които очакват цената му да бъде между 1 и 2 млн. долара. Продавачът е Брайс \"Кермит\" Елер, чийто дълбок глас му помогна да си намери работа, явявайки се като Вейдър на премиери, подписване на книги и събития като връчването на награди на Американската филмова академия от 1978 г. насам.Костюмът, който се продава на търг, е една от малкото дрехи на Вейдър, произведени през 1979 г. от екипа на \"Междузвездни войни\" на Джон Молло в Лондон за филма \"Империята отвръща на удара\", казаха още от Бонхамс. Не е ясно дали някакви части от продавания костюм са били били използвани при снимките, преди да са били дадени на Елър.Компонентите на костюма са изработени от кожа, вълна, коприна, фибростъкло и други материали, казва Елер в интервю за медиите. „Наистина е горещо\", каза Елър за костюма. „Има няколко слоя и отнема около 25 минути, за да го сложиш, при това ти трябва помощ\", добави той.Елър призна, че веднъж е загубил съзнание, след като е носел костюма с часове и е бил дехидратиран. Парамедиците са му помогнали, но са искали да го разрежат. \"Казах им: Абсолютно не\", сподели Елър. Облеклото на Вейдър ще бъде част от публична изложба, организирана с „Търнър Класик Мувис\", която ще започне на 4 май, преди да бъде продадено на 14 май. През 2017 г. дроидът R2-D2, използван в първия филм от поредицата, заснет през 1977 г. се продаде за 2,76 млн. Долара. Лазерният меч, използван от героя Люк Скайуокър в сагата достигна цена от 450 000 долара ", "date": "2019.04.28", "title": "Продават костюм на Дарт Вейдър за 2 млн. долара "}
{"url": "http://www.cross.bg/tochki-byhalki-obruch-1602917.html", "text": "/КРОСС/  Ансамбълът на България завоюва златните медали на смесеното съчетание с обръчи и бухалки на Световната купа по художествена гимнастика в Баку. Представителките ни получиха оценка 25.550.Симона Дянкова, Мадлен Радуканова, Стефани Кирякова, Лаура Траатс и Ерика Зафирова изпревариха съставa на Русия (25.250 точки), а за бронза се пребориха състезателките на Украйна (25.150).По-рано Катрин Тасева зае пето място на бухалки и шесто на обръч на финалите на отделните уреди.Катрин имаше изпуснати уреди и в двете композиции. Тя беше оценена с с 20.300 точки на бухалки и 18.950 на обръч.За изпълнението си на бухалки тя има оценка за трудност от 13.2.Другата българка Боряна Калейн се нареди шеста на финала на лента с 18.350 точки.Рускинята Дина Аверина стана шампионка на обръч с 22.000 точки и на бухалки с 22.500 точкиНа топка златото взе Линой Ашрам от Израел с 21.750 точки. Анастасия Салос от Беларус победи във финала на лента с 20.650 точки.  ", "date": "2019.04.28", "title": "Ансамбълът на България спечели злато в Баку "}
{"url": "http://www.cross.bg/sedmitza-svetlata-vsichki-1602918.html", "text": "/КРОСС/  На втория ден след Великден според православната традиция започва Светлата седмица - време, в което се прославят светите апостоли и Света Богородица.Светлата седмица завършва с втората пасха в неделя. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.Светлата седмица или Томината неделя е тясно свързана с името на Тома - един от дванайсетте апостоли на Иисус, който не повярвал на Христовото Възкресение. Когато мълвата за изчезналото от гробницата тяло Господне се разнесла, единствен апостол Тома не повярвал в това знамение и поискал лично да се увери, като докосне раните от гвоздеите на прикования към кръста Иисус.Осем дни след Възкресението Христос се явил пред Тома и така той сам се убедил в истината, паднал на колене и молел Бог да му прости. Оттогава останало и нарицателното Тома Неверни, а неделният ден от Светлата седмица се нарича Томина неделя.В дните на Светлата седмица се благославят светиите: в Светли понеделник - светите апостоли, в Светли вторник и сряда - св. Богородица, св. архидякон Стефан и св. Андрей, в Светли четвъртък - св. ап. Йоан и Яков, в Светли петък - св. ап. Петър, а в Светла събота - св. Йоан Кръстител.Тази седмица е наситена и с момински празници, сред които най-голям е честването на Светлата или Празната сряда.На Светлата сряда от Светлата седмица се изпълняват два обичая, които се правят за дъжд, плодородие, предпазване от градушка, бродници и лоши болести. Често през тази седмица стопанките повторно боядисвали яйца, които раздавали за душите на починали близки. Това е така, защото според древно поверие, раздаването на червените яйца предпазвало душите на мъртвите от превъплъщаване.Не е случайно, че за всички християни Възкресение Христово е най-великият и най-почитаният от всички християнски празници, донесъл светлината на Спасението и просветлението за всички хора по земята. Същността на този празник е в обещанието, че човеците отново ще могат да се върнат в рая, откъдето са изгонени. И Светлата седмица е първата от поредица недели, когато тази светла вест трябва да достигне до всички.Идеята на Създателя, според християнството, не е да накара човека да страда и да живее в този болезнен и смъртен свят. Той иска хората да се радват във вечността. В дните на богослуженията почти всички текстове на писанията от Новия завет говорят за последните дни - Денят на Апокалипсиса, страданията и бедствията, които ще сполетят цялата Вселена преди второто идване на Спасителя. С Възкресението си Спасителят Христос е положил началото на Вечността и на това, когато душите се отделят от тялото, да могат спокойно да отидат, където заслужават.", "date": "2019.04.28", "title": "Започва Светлата седмица "}
{"url": "http://www.cross.bg/lavina-v-shveiitzarskite-alpi-ybi-chetirima-1602921.html", "text": "/КРОСС/  Четирима германски планинари бяха пометени от лавина в швейцарските Алпи, съобщава БГНЕС. Инцидентът е станал в петък край градчето Фиесчертал. Лошото време в района е възпрепятствало спасителните операции. Поради тази причина телата на жертвите са били открити късно в събота, уточняват от полицията.Загиналите са локализирани по специалните предаватели, които носели със себе си преди да ги удари лавината. Започнато е разследване по случая. ", "date": "2019.04.28", "title": "Лавина в швейцарските Алпи уби четирима"}
{"url": "http://www.cross.bg/duzhd-sluntzeto-povurhnostta-1602910.html", "text": "/КРОСС/  Астрономи регистрираха \"дъжд от плазма\" на Слънцето, който може да обяснява защо атмосферата на звездата ни е толкова по-гореща от повърхността, съобщи Фокс нюз.Данните са събрани с телескопи с висока резолюция на Обсерваторията за слънчева динамика. Те показват, че дъждът в короната на Слънцето е подобен на този на Земята, с някои изключения.На Слънцето той е много по-горещ. Освен това плазмата е електрически заредена и дъждът не се събира в локви, като на земята. Вместо това се образуват магнитни линии, които излизат от повърхността. На местата, където тези линии са на повърхността, тя се загрява прекомерно и температурата достига един милион градуса Целзий.Свръхгорещата плазма се разширява и се издига към извивката на магнитната линия. След това се охлажда, кондензира и гравитацията я насочва надолу. Така се образува коронарният дъжд.Учените от космическия център \"Годар\" и Католическия университет във Вашингтон са идентифицирали такива контури с коронарен дъжд с височина до 48 000 км. ", "date": "2019.04.28", "title": "Астрономи регистрираха „дъжд от плазма” на Слънцето "}
{"url": "http://www.cross.bg/piyani-muzhe-potroshiha-politzeiiska-patrylka-v-kyklen-1602924.html", "text": "/КРОСС/  Засилено полицейско присъствие в град Куклен, край Пловдив.Днес следобед група пияни мъже нахлули в къщата на семейство с 4 деца. Причината била забележка от родителите към мъжете да намалят музиката, защото децата спят. На място веднага са изпратени патрули, но пияните мъже нападнали и тях. Една от полицейските коли е потрошена. Но напрежението е овладяно бързо. ", "date": "2019.04.28", "title": "Пияни мъже потрошиха полицейска патрулка в Куклен"}
{"url": "http://www.cross.bg/haskovo-voda-izgradeni-1602912.html", "text": "/КРОСС/  На днешния празник жителите на Хасково са на минерална вода и водоноски. Ползването на водата от чешмите беше забранено точно на Великден преди три години заради наличие на уран.Новите съоръжения са изградени, съобщават от Общината, но все още не са въведени в експлоатация.Първите четири кладенеца са готови. Останалите също са изградени, но все още нямат акт 16, съобщи Диана Иванова от Община Хасково:\"На единия водопровод - Северен, вече е минала комисията, която трябва да издаде разрешително за ползване. За останалите тази процедура предстои. Предстоят всички държавни процедури по набавяне на необходимите документи и присъединяването на тези кладенци и водопроводи към мрежата на Хасково\".Хората коментират:\"Трети Великден караме без нормална вода, уранова, която за нас е нещо ужасно, нетърпимо. Измъчихме се. Да се надяваме на съвестта на управниците поне на днешния ден нека се замислят дали вършат истински това, което трябва да вършат\". ", "date": "2019.04.28", "title": "Жителите на Хасково са на минерална вода и водоноски"}
{"url": "http://www.cross.bg/asotziatziyata-beliya-trump-1602908.html", "text": "/КРОСС/  Президентите винаги са имали различия с медиите, но не е необходимо те да са пропити със злоба. Това заяви историкът и писател Рон Черноу на годишната вечеря на асоциацията на кореспондентите в Белия дом, предаде Асошиейтед прес. По традиция на вечерята на асоциацията на кореспондентите в Белия дом за главен оратор е канен комик, но този път задачата бе поверена на историк.Черноу каза, че отношенията между президентите и пресата са неизбежно трудни и припомни, че Джордж Вашингтон също е смятал, че не е бил разбиран и че е бил оклеветяван от журналистите, но това не е прераснало във вендета.Председателят на асоциацията Оливър Нокс пък каза, че понятията \"фалшиви новини\" и \"враг на народа\", които Доналд Тръмп използва по адрес на медиите, не са нито смешни, нито пък достойни за президент.Доналд Тръмп, както и говорителката на Белия дом Сара Сандърс, пропуснаха проявата, за да бъдат на митинг в Уисконсин. Традицията на вечерята датира от 1921 г. От 1980 г всички президенти, без Роналд Рейгън през 1981 г., когато се възстановява от покушение, присъстват на тази вечеря.Председателят на асоциацията на кореспондентите прочете и писмо от семейството на журналиста Остин Тайс, в което се настоява за неговото освобождаване от плен в Сирия. Там той беше похитен през 2012 г.  ", "date": "2019.04.28", "title": "Медиите в Белия дом: Отношенията ни с Тръмп са неизбежно трудни"}
{"url": "http://www.cross.bg/yitni-godini-hyustun-1602907.html", "text": "/КРОСС/  Музикалната звезда Уитни Хюстън почина преди седем години и след смъртта й много близки до нея личности се срамуват да споделят с обществеността лични подробности от живота й. Първо това направи бившият й съпруг Боби Браун. Но досега нямаше и дума от Робин Крофърд, нейната дългогодишна приятелка и любовница.В продължение на много години обществеността спекулираше, че певицата и нейната дългогодишна приятелка, една от малкото личности, на които е вярвала, са имали връзка. След смъртта на Уитни, Робин реши да запази мълчание. Досега.На 5 ноември м.г. излязоха нейните мемоари под заглавието \"Песен за теб: моят живот с Уитни Хюстън\", в които тя разкри много подробности, непознати на обществеността.Макар за връзката им да не се говори много, документалният филм за Уитни, излъчен миналата година, разкри бисексуалността й за първи път. Пикантният слух бе потвърден от бившия й съпруг Боби Браун, както и от други членове на семейството.Робин Крофърд работи с Уитни Хюстън в продължение на 15 години. Пътищата им се разделят през 2000 г. ", "date": "2019.04.28", "title": "Любовницата на Уитни Хюстън проговори след години мълчание "}
{"url": "http://www.cross.bg/pytin-rysiya-kiril-1602911.html", "text": "/КРОСС/  Руският президент Владимир Путин поздрави за Великден православните християни и всички руснаци, които отбелязват Светлото Христово Възкресение. Това съобщава пресслужбата на Кремъл, която публикува на сайта си празничното обръщение на държавния глава.„В продължение на столетия този древен християнски празник изпълва сърцата на хората с радост и надежда, с вяра в тържеството на живота и любовта. Символизира неразривната връзка на времената и духовните традиции, които служат на единенията на нашия народ\", пише в празничното обръщение.Президентът Путин подчертава, че Руската православна църква и всички християнски конфесии играят голяма роля в опазването на богатото културно и историческо наследство, с което се слави Русия, искрено се грижат за укрепването на семейните ценности и възпитанието на подрастващото поколение.В компанията на премиера Дмитрий Медведев и на кмета на Москва Сергей Собянин Владимир Путин присъства на отслуженото от руския патриарх Кирил празнично богослужение в главния православен храм на Русия - Христос Спасител.Патриархът на Москва и на цяла Русия Кирил призова в обръщението си по повод Възкресение Христово хората да се научат да побеждават злото и да не се поддават на неговата сила. ", "date": "2019.04.28", "title": "Путин поздрави православните християни за Великден "}
{"url": "http://www.cross.bg/razdadeni-yaiitza-grada-1602913.html", "text": "/КРОСС/  900 великденски яйца и 130 козунака са раздадени на нуждаещи се жители на най- голямото пернишко кметство „Изток\". Инициативата под наслов „Добротворци\" е на кмета Емил Костадинов, а в боядисването на яйцата са се включили деца и младежи от защитените жилища в квартал „Изток\" и в центъра на града. Козунаците и яйцата са раздадени по списък от „Социално подпомагане \", каза кметът, който заедно със служители на кметството лично е посетил съкварталците си домовете им. Миналата година за Великден, отново по инициатива на кмета в партньорство със Съюза на военноинвалидните кооперации бяха предоставени козунаци на църквите, които по преценка на свещениците бяха раздавани на нуждаещи. Тази година козунаците са дарени от пернишки фирми.По инициатива на кмета на община Ловеч Корнелия Маринова пред катедралата в центъра на града на днешния светъл християнски празник Великден на жителите на града бяха раздадени 400 козунаци и 400 изписани великденски яйца. Част от тях са предоставени на хора с увреждания по домовете им.В централните църкви в Габрово бяха раздадени две хиляди великденски яйца. ", "date": "2019.04.28", "title": "Благотворително раздаване на яйца и козунаци в цялата страна"}
{"url": "http://www.cross.bg/byrgas-imame-tzvetya-1602914.html", "text": "/КРОСС/  В Бургас десетки жители и гости на града се събраха в Експозиционния център \"Флора\" в Морската градина, където беше открито 35-ото издание на Националното изложение на цветя.В традиционното изложение се представят над 100 участници от цялата страна - флористи, производители и вносители на цветя, ландшафтни архитекти.Темата на изложбата тази година е \"Цветно\" и десетки професионалисти и любители ще представят най-доброто от продукцията си, влагайки страст и фантазия при аранжирането на изложбените зони, съобщи Мирослава Аргирова от Експозиционен център \"Флора\":\"Представители имаме на фирми от цялата страна, като освен фирми, предлагащи цветя, градинска техника, градински инвентар и оборудване, имаме и малка арт зона с производители на ръчно изработени продукти. Освен това имаме изключително богата зона с пчелни продукти\".\"Флората\" е един от символите на Бургас, каза при откриването кметът Димитър Николов.Сред изненадите тази година са две петметрови арт инсталации, които ще бъдат разположени в зелените площи около Експоцентъра. Арт ателиета, работилница по грънчарство, демонстрации по флористика, презентация на цветните растения и разкриване на тайните на най-старата българска дантела са включени още в програмата на изложението.Цветният празник ще продължи до 7-и май. ", "date": "2019.04.28", "title": "Започна 35-ото издание на националната изложба на цветя в Бургас "}
{"url": "http://www.cross.bg/praznika-lityrgiyata-produlzhava-1602915.html", "text": "/КРОСС/  На Великден гръцкият президент Прокопис Павлопулос призова европейските граждани да опазват единството на Евросъюза и да се борят срещу проявите на расизъм.От рано тази сутрин гърците отново са на църква, за да присъстват на тържествената Пасхална литургия. Палят свещи, събират средства за бедни семейства и се молят за здраве.Тържествата за празника започват след литургията, като на много острови тя продължава и на брега на морето с молитва за завръщане на всички моряци.Днес на особена почит е кумът и кръстник на децата. Първото посещение е при него с яйца и козунак.Събират се семействата, като канят всеки, който ги поздрави с \"Христос Возкресе\". В смесените райони мюсюлманите поздравяват за празника приятели и съседи християни.Традицията повелява печено агне на всяка трапеза, като утре тържеството продължава, защото утре гръцката църква отбелязва празника \"Свети Георги победоносец\".Лидерите на политическите партии отправиха пожелания за благоденствие и единство на нацията. Телевизиите излъчват директно литургията от Вселенската патриаршия и от манастирите в Света гора. ", "date": "2019.04.28", "title": "Гърция отбелязва Великден с впечатляваща тържественост"}
{"url": "http://www.cross.bg/zayavi-dzhambazki-evropa-1602925.html", "text": "/КРОСС/  ВМРО-БНД избра да даде старт на предизборната си кампания за Европейския парламент точно на Великден. Събитието се проведе в столичния парк \"Света Троица\".Водачът на листата - досегашният евродепутат Ангел Джамбазки, заяви, че целта на партията е да бъдат трета политическа сила. Той поведе българско хоро, което \"символизира единението между европейските държави\", а привържениците на формацията носеха тениски с надпис \"Ангел Джамбазки е моят човек\". Народният певец Илия Луков и танцьорите от ансамбъл \"Мездра\" се погрижиха за настроението.\"Трета политическа сила, три мандата. Продължаваме на тези битки. Битки срещу псевдолиберали, мултикултурни идеологии, срещу нашествието, срещу ислямизма. Бъдете здрави, горди, достойни и добри българи\", заяви Джамбазки, цитиран от \"Фокус\".\"На хорото се хващат за ръка непознати хора, играят в един ритъм, хорото е, което ги събира и обединява, което ни прави българи. Хорото, традицията, носията, шевицата са нашата национална памет. Нашата българска, исконна, вековна, хилядолетна българска памет. Това сме ние българите\", подчерта той. Актьорът Андрей Слабаков, който е четвърти в евролистата на ВМРО, заяви, че партията ще се бори срещу неграмотността в Европа, защото това първоизточникът на престъпността.\"Лично аз имам и свои приоритети, да преборим неграмотността в Европа, защото това е развъдникът на престъпност. Това касае няколко милиона европейски граждани. Така престъпността ще спадне до 70%, защото това е една огромна маса и за някои политически партии е много удобна да бъде купена. Не само в България\", изтъкна Слабаков.Ген. Димитър Шивиков, който пък е пети в листата, заяви:\"Интересите на България са да не бъдем третирани като държава втора категория. Категорично против съм Европа на две скорости. Един мъдър български политик от преди 140 г. е казал, че няма значение колко е голяма една страна, колко е многолюден неговия народ, ако тази страна има добри учреждения, ако тържествува законът и правдата, то тогава тази страна ще бъде равнопоставена с другите европейски народи. Нашата мисия е да бъдем равнопоставени с другите европейски народи\". „Бившият комендир на 61-ва стрямска бригада в Карлово е подсъдим по две дела. На досегашните инстанции той беше оправдан и по двете, но предстои окончателното решение на съда.Според социологическите изследвания ВМРО има шанс да вкара в Европарламента само един депутат. ", "date": "2019.04.28", "title": "ВМРО откри предизборната си кампания с хоро, бори се да е трета сила в ЕП"}
{"url": "http://www.cross.bg/gradysa-raiioni-mesta-1602916.html", "text": "/КРОСС/  Облачността на Великден ще е променлива и над по-голямата част от страната ще е почти без валежи. По-значителна купесто-дъждовна облачност с превалявания от дъжд, придружени с гръмотевици ще има на места в югоизточните райони и планините.Вятърът ще е умерен, в Дунавската равнина и временно силен, след обяд ще отслабва. Минимални температури между 8 и 13 градуса, максимални между 19 и 24 градуса, по Черноморието - 17-21 градуса, информира DarikNews.bg.ще има променлива облачност, значителна над южните райони, където ще превали. Ще духа слаб западен вятър. Максималните температури на въздуха ще бъдат16-21. Температурата на морската вода ще бъде 13-14 градуса, а вълнението на морето - 2 балаще има променлива облачност, значителна в следобедните часове, когато на места ще превали и прегърми. Ще духа умерен запад-северозападен вятър. Максималната температура на височина 1200 метра  ще бъде около 12 градуса, на 2000 метра - около 5 градуса.облачността ще е по-често значителна, но краткотрайни превалявания ще има само на отделни места, главно в планинските и североизточните райони. В Западна България вятърът ще отслабне, в много райони и ще стихне, в Източна ще бъде слаб до умерен, от юг-югозапад.от запад на изток ще превали, на места с гръмотевици; по-интензивни ще са явленията в Централна Северна България. Със запад-северозападен вятър температурите ще се понижават. ", "date": "2019.04.28", "title": "Времето на Великден – облачно и дъждовно"}
{"url": "http://www.cross.bg/dali-godini-vyarvat-1602899.html", "text": "/КРОСС/  Вярващите в Бог българи от 1998 г. насам са със 7% повече - делът им днес надвишава една трета - 35,5%.Има обаче една подробност - мюсюлманите се уповават на Бог повече от православните християни.Това показват две представителни социални проучвания от 1998 и от 2018 г. , проведени в рамките на ISSP по една и съща методика и международни академични стандарти, цитирани от в. \"24 часа\".Регистрирахме, че вярата в Бог се възвръща. Обяснявам го с еуфорията на пуснатия от бутилката дух след 1989 г. да имаме свободата да бъдем и религиозни, и вярващи, и да избираме какви да бъдем. Обяснявам го и с кънтящия вакуум, който не е запълнен и до днес, се казва в проучването.За тези двайсет години демокрацията не само не е променила, но дори е втвърдила някои тенденции. Една от тях е доминиращото недоверие към институциите - съдебна система, църква и религиозни организации, парламент, политици.Очертава се тенденцията недоверието значително да е по-масово и по-силно от доверието към всяка една от тях. Като че ли да не вярваме в институциите се е превърнало в национална черта.И не без основание! Аргументи: само 13% вярват на църквата и религиозните организации, а съотношението доверие - недоверие е 1 към 6.С най-високи стойности е недоверието към съдебната система и това се регистрира неведнъж. С годините категоричното недоверие към българската Темида нараства в края на 2018 г. до 34% срещу 1,8% на обратния полюс. Казано иначе, българинът не вярва у нас да има справедливост - т.е. заслужаващите наказание да го получат, а жертвите на криминално посегателство да бъдат овъзмездени.Не вярва и че в отвъдното това ще стане праведните да отидат в рая, а грешниците - в ада.При такова усещане за несправедливост тук и сега и съмнения за възмездие \"на оня свят\" анализирахме жизнената философия на българина. Попитахме хората дали смятат, че животът има смисъл само защото съществува Бог. 3/4 отговориха отрицателно и сега, и преди 20 години.Големият въпрос тук е в чии ръце поставят съдбата си - в тези на Бог или в техните собствени. Едва 10% смятат, че животът им следва Божията предопределеност. В пъти по-голям дял са онези, които не търсят оправдание за несполуките си в намеса свише.Анализът ни обаче регистрира силен спад от 23% във вярата на българина в собствените сили - от 69% през 1998 г. до 46% в края на 2018 г. Толкова са на мнение, че животът има смисъл само ако човек сам си го направи такъв. Като че ли ентусиазмът от първите постсоциалистически години са били определящи хората да вярват повече на свободата да изявят себе си, отколкото да търсят в Бог смисъла на живота си.Днес обаче изстраданият опит от хода на прехода у нас със сигурност си казва думата ентусиазмът отдавна се е изпарил, отстъпвайки място на реализма. Не бива да се пренебрегва и ролята на външните фактори, които подпомагат или възпират личните усилия.Сравненията разкриха устойчивите моменти, но и доста промени в обществените оценки по актуални теми. Установихме нарастваща подкрепа на 10-ата Божа заповед \"Не пожелавай дома и жената на ближния си\" - от 46% на 55%. Сериозна промяна бележи и отношението към класическия стереотип \"Работата на мъжа е да печели пари, а на жената - да се грижи за дома и семейството\". Спадът за 20 години на мислещите така е от 65% на 29%. Като се има предвид равнището на доходите, едва ли може да бъде иначе.За изминалите две десетилетия картината на религиозните вероизповедания у нас не се е променила - 74% от хората у нас се самоопределят като православни християни, 11% като мюсюлмани и 13% като атеисти. Сред парадоксите, \"уловени\" от проучването, най-впечатляващо е разминаването между религиозна принадлежност (православен християнин ли си, или мюсюлманин), дали се смяташ за религиозен и дали вярваш в Бог.Сред християните за религиозни се смятат 58% и това е непроменено. Вярващите в Бог в тази група са се увеличили от 27% през 1998 г. до 37% през 2018 г., а 40% са убедени, че има Господ, който се грижи за всяко живо същество.При мюсюлманите и религиозността, и вярата в Бог са с по-високи стойности - в края на 2018 г. 69% се определят като религиозни, а 58% нямат съмнения в съществуването на Бог.Друг парадокс очертават мненията за вярата в отвъдното. Оказа се, че 2/3 от християните и 1/3 от мюсюлманите не вярват нито в рай, нито в ад.Разминаване намираме и в това дали се обръщаме към Бога с молитви - според данните 2/3 от християните никога не се молят, а 10% го правят ежедневно.Промяна има при мюсюлманите - с цели 20% са намалели онези, които никога не се молят, а на ежедневни молитви се отдават двойно повече в сравнение с преди 20 години - от 15% на 30%. Едно от обясненията е, че през 1998-а ехото от голямата депресия и хиперинфлацията, а и от \"голямата екскурзия\" все още не е заглъхнало. Днес хората се чувстват по-свободни и по-спокойно изказват онова, което мислят и в което вярват.В същото време днешната вяра в Бог има толкова много измерения, че е трудно да се каже дали е мода, дали е само декларация, или е нещо друго. По-скоро се налага изводът, че да си православен християнин или мюсюлманин, е повече въпрос на идентичност, отколкото на религиозност и на религиозна вяра.Една от съществените положителни промени, които двете проучвания регистрират за тези 20 години, е усещането щастиеДелът на хората, които категорично се смятат за щастливи, нараства от 8% на 16%, а на \"донякъде щастливите\" скача от 44% на 54%.Според експерти по темата, за да се чувства щастлив, човек трябва да е емоционално удовлетворен поне от три групи фактори - от личния си статус (начин на живот, жизнен стандарт, постигнати цели), от външната среда (доверие към управление, институции, сигурност) и от жизнените перспективи (има ли хоризонт пред себе си). Когато те липсват, страда и усещането му за щастие. Така че дали ще продължим да водим незавидната международна класация на най-нещастни, зависи и от икономическото ни развитие, и от жизнения стандарт на всеки човек. Само вярата в Бог едва ли е достатъчна. ", "date": "2019.04.28", "title": "36% вярват в Бог, 46% - в собствените си сили"}
{"url": "http://www.cross.bg/hurkaneto-prichina-partnyora-1602897.html", "text": "/КРОСС/  За мнозина следната \"картинка\" изглежда болезнено позната - безсънна нощ в размисли за умората на следващия ден в офиса, докато половинката хърка толкова силно, че може да разбуди половината съседи. Подобна ситуация може да влуди всеки, а съдейки по резултатите от ново проучване, често става причина и за развод, пише в. \"Дейли стар\".Допитване на PlayOJO, обхванало 2000 души във Великобритания, показва, че 12% от тях изтъкват като причина за разтрогване на брака хъркането на партньора.Данните сочат, че по-често мъжете, отколкото жените, понасят подобни последствия от шумните си среднощни практики.Не само връзката и бракът страдат - хъркането влияе върху настроението на анкетираните (38%), нивата на концентрация (13%) и изпълнението на служебните задължения (13%).Национално проучване показва, че за около 2,8 млн. британци безсънните нощи в резултат на хъркането на партньора се отразяват неблагоприятно и върху желанието за секс. А липсата на достатъчно интимност също може да навреди на връзката. ", "date": "2019.04.28", "title": "Хъркането може да доведе до развод "}
{"url": "http://www.cross.bg/aziya-izdanieto-boiitzi-1602900.html", "text": "/КРОСС/  Бойци на терористичната група Ислямска държава, планират да извършат набези срещу туристически страни в Азия и Африка по примера на атаките, извършени в Шри Ланка, съобщава в. \"Телеграф\", като се позовава на източници от сферата на сигурността. По информация на изданието бойци на ИД, напуснали Сирия и Ирак след разгрома на групировката там, сега се насочват към извършването на терористични актове на места за отдих на туристи. Най-уязвими направления в тази връзка са курортите в Индия, Малдивските острови, Кения и Танзания, посочва ТАСС, като се позовава на британското издание.Според един от източниците на изданието в \"краткосрочна и средносрочна перспектива възниква проблемът от разпръскващи се по целия свят бойци на ИД, преследващи цел за извършване на атентати\". ", "date": "2019.04.28", "title": "Британски вестник: Бойци на ИД могат да атакуват курорти в Африка и Азия"}
{"url": "http://www.cross.bg/garnur-detzata-dzhenifur-1602898.html", "text": "/КРОСС/  Актрисата и защитничка на правата на децата Дженифър Гарнър се усмихва на корицата на броя „Красивите\" на сп. „Пийпъл\", което й посвети и статия за начина, по който балансира изявите си в Холивуд и бизнеса с майчинството, съобщиха АП и Ройтерс. Благодарна съм всеки ден\", пише зад снимката на 47-годишната актриса, седнала върху капака на автомобил на фона на зелени хълмове.Дженифър Гарнър притежава компания за бебешка био храна. Тя е и посланик на правозащитната организация „Спасете децата\". Успешната кариера в Холивуд и телевизията съчетава с отглеждането на трите си деца от бившия си съпруг Бен Афлек - 13-годишната Вайълет, 10-годишната Серафина и 7-годишния Самюъл.„Започвам да осъзнавам, че тази работа няма да продължи вечно\", каза Дженифър Гарнър. „Не и по всепоглъщащия начин с всяко ядене, всеки момент, всеки ден, който толкова обичам от 13 години.Ще се промени, но има красота и в това как всичко става на епизоди\", допълва актрисата. Тя призна още, че когато се прибере у дома от фото сесия, децата не харесват бляскавия й вид и искат да видят отново майка си. „Ще си измиеш ли лицето? Ще вържеш ли косата си на опашка? Сложи си очилата и обикновените дрехи\", най-често реагират те. „Приемам го като комплимент\", откровена е актрисата: „Искат да приличам на мама\".Миналата година сп. „Пийпъл\" смени заглавието „Най-красивите\" с „Красивите\", за да премахне усещането за конкурсно начало. В броя, който ще излезе в продажба в петък, са включени също актрисата Приянка Чопра, певиците Камила Кабело и Кейси Мъсгрейвс, актрисите Бри Ларсън и Лупита Нионго.", "date": "2019.04.28", "title": "Дженифър Гарнър грее на корицата на сп. „Пийпъл” "}
{"url": "http://www.cross.bg/organizatzii-dluzhnitzi-klienti-1602901.html", "text": "/КРОСС/  Във всяка голяма банка да се създаде комитет, който да организира защитата ѝ от рискове.Решението е на УС на БНБ, който разписа правила за тези комитети в наредба. Приети са също нови изисквания към членовете на надзорните и управителните съвети на трезорите, както и за определяне на възнагражденията в тях, съобщава в. \"24 часа\".От 1 януари 2021 г. всички банки ще оценяват риска при кредитиране по нова методика. Правилата предвиждат това да става по стандартизиран модел, който ще определя нивата на риск при различни категории или групи от длъжници. Трезорите трябва да засичат риска не само в момента на неплащане на заем, но поне една година преди това.Всички банки ще изготвят рейтингова скала за длъжници и ще съобразят отпускането на заеми с нея. Редът за кредитиране не трябва да създава привилегировани длъжници, иска БНБ.За всеки клиент банките трябва да изготвят и негов профил. За по-рисковите клиенти те могат да изискват подробна информация за социалното положение и финансовото състояние, характера и мястото на извършване на дейностите, които са източници на неговите доходи.Според инструкциите на БНБ, ръководена от Димитър Радев, служители от публичния сектор, пенсионери, служители към правителството, в държавни предприятия и правителствени организации са категоризирани като нискорискови.Като лица с висок риск са определени тръстове, благотворителни организации, организации, получаващи дарения, компании с номинални собственици, т.нар. PEPs (лица, заемащи или заемали длъжности с повишен корупционен риск), клиенти, които физически не са присъствали в банката при установяване на отношения с нея, както и такива със съмнителна публична репутациия. ", "date": "2019.04.28", "title": "Всяка банка със спец комитет, ще следи за рискови клиенти"}
{"url": "http://www.cross.bg/money-knowing-zriteli-1602902.html", "text": "/КРОСС/  След  големите успехи на Софийската опера и балет у нас и в чужбина, театърът отново ще ни изненада със световния мюзикъл - „МAMMA MIA!\" на 30 април, 2 май от 19:00ч. и на 1 май от 11:00ч. и 19:00ч.Правени са над стотици постановки по целия свят на „MAMMA MIА!\" и мюзикълът събира над 60 милиона зрители. Суперхитът имаше през юли 2017 година  премиера с огромен успех и в България, на сцената на Софийска Опера и Балет. Този сезон спектаклите бяха още преди откриването на сезона - през септември и началото на октомври.Многобройните зрители ще имат щастието да се насладят на песните на ABBA \": Super Trouper\", \"Dancing Queen\", \"Knowing Me, Knowing You\", \"Take a Chance on Me\", \"Thank You for the Music\", \"Money, Money, Money\", \"The Winner Takes It All\", \"Voulez-Vous\", \"SOS\", създадени от гениалните автори и бивши членове на групата Бени Андерсон и Бьорн Улвеус.Либретото на Катрин Джонсън по идея на Джуди Креймър ни пренася на гръцки остров, където любовта, страстите и изненадващите ситуации ни въвличат в една завладяваща романтична комедия. ", "date": "2019.04.28", "title": "„MAMMA MIА!\" с представления по Великден"}
{"url": "http://www.cross.bg/zelenski-ykraiina-prezident-1602903.html", "text": "/КРОСС/  Руският президент Владимир Путин не бива да очаква, че много украинци ще приемат предложението му за руски паспорти, заяви избраният за президент на Украйна Володимир Зеленски. Наред с това той предложи украинско гражданство на руснаците, предаде Ройтерс.Путин каза вчера, че Москва обмисля да предложи на всички украинци издаване на руски паспорти по бърза процедура. Това вероятно ще разгневи някои политици в Украйна, която от 2014 г. е във война с проруските сепаритисти в източните райони.\"В Украйна разликата е фактът, че ние, украинците, имаме свобода на словото в нашата страна, имаме свободни медии и интернет\", написа Зеленски във Фейсбук. \"Ние ще дадем украинско гражданство на представители на всички народи, които страдат от авторитарни и корумпирани режими. На първо място на руснаците, които днес вероятно страдат най-много\", добави той.Руският президент каза преди няколко дни, че иска да узнае позицията на Зеленски за конфликта в източна Украйна. Путин имал впечатлението, че Зеленски няма да изпълнява Минските споразумения от 2015 г. въпреки умората на украинците от войната.Зеленски каза, че е готов да води преговори, но предупреди Русия да не се опитва да говори на Украйна и на украинците \"на езика на заплахите, на военния и икономическия натиск\". \"Това не е най-добрият път към прекратяване на огъня и деблокиране на Минския процес\", каза избраният за президент на Украйна.\"Ние сме готови да обсъждаме нови условия за съвместно съществуване на Украйна и Русия. С уговорката, че истинска нормализация ще настъпи само след пълното вдигане на окупацията. И от Донбас, и от Крим\", добави Зеленски, цитиран от Ройтерс. ", "date": "2019.04.28", "title": "Зеленски: Украинците ще откажат руските паспорти, ние ще дадем на руснаците"}
{"url": "http://www.cross.bg/vuzkresenie-vsichki-hristos-1602904.html", "text": "/КРОСС/  Българският патриарх Неофит оглави богослужението за т. нар. Второ Възкресение Христово в митрополитската катедрала \"Св. Неделя\".Мелнишкият епископ Герасим поздрави с „Христос Воскресе!\" събралите се миряни в храма. „Мир и светлина в душите и сърцата, единство във вярата и в надеждата, защото едно тяло сме всички ние и към една надежда сме призвани, надежда за вечен живот, подчерта епископ Герасим.Той завърши синодалното пасхално послание за Възкресение Христово с думите: Благодатта и мирът на възкръсналия Господ Иисус Христос да бъдат с всички нас!\". Според църковния типик, в този ден предиобeд се отслужва празнична пасхална вечерня за т. нар. \"Второ Възкресение\". Нарича се \"второ\", тъй като за втори път след полунощ звучи евангелският текст, благовествуващ за възкръсналия Христос. На това тържествено богослужение евангелието се повтаря на различни езици, като смисълът е словото Божие и вестта за възкръсналия Христос да достигнат до всички народи, до цялото човечество. Това е периодът, в който започва Светлата седмица, която продължава до Томина неделя. ", "date": "2019.04.28", "title": "Синодалното послание за Второ Възкресение: Единство във вярата и надеждата "}
{"url": "http://www.cross.bg/chovechestvoto-izvunzemnite-tvurdi-1602905.html", "text": "/КРОСС/  Учен има доказателства за намесата на извънземни в спасяването на човечеството. Той е  предлагал доказателства за твърденията си в миналото, предполагайки, че трябва да се проведе дебат по темата за извънземните, но досега не е срещнал достатъчно подкрепа в научната общност, съобщи Спутник.Професорът по корейски език в катедрата по източни култури в Оксфордския университет - професор Йънг Чи, изложи скоро публично идеята си, че нашата планета може да бъде спасена от критична екологична криза, която може да доведе до изчезване на човечеството от извънземни, кръстосващи се с хора.В последната си книга, написана на корейски език и цитирана от в. \"Дейли Мейл\", Йънг Чи твърди, че извънземните са отвличали хора, за да се \"кръстосват\" с тях, създавайки хибриди, способни да решават сложни задачи. Пример за такива решавани от \"хибридите\" проблеми са свързани с изменението на климата, като те използват необичайно високите си интелектуални способности.Според проф. Чи извънземните са силно обезпокоени от перспективата за смърт на човечеството, предизвикана от евентуална екологична катастрофа. \"Може да се предположи, че \"хибридният проект\" е отговор на предстоящата смърт на човешката цивилизация\", казва професорът. Чи твърди, че след като тези хибриди успеят в задачата си да решат проблемите на човечеството и да гарантират неговото оцеляване, извънземните ще променят \"ниската си оценка за моралния капацитет на хората\".Ученият досега разполага с информация, за да потвърди теорията си, но е намерил слаба подкрепа в научната общност. Последното му предложение за провеждане на дебат по тази тема в Оксфордския съюз е отхвърлено през 2018 г. ", "date": "2019.04.28", "title": "Извънземни може да спасят човечеството, твърди учен "}
{"url": "http://www.cross.bg/spaiidurmen-payatzi-simptomite-1602906.html", "text": "/КРОСС/  Израелски учени откриха изненадващ лек срещу страха от паяци - филмите за Спайдърмен, съобщи в. \"Мирър\". Достатъчно е човек да гледа супергероя само 7 секунди, за да намалеят симптомите на арахнофобия с 20%.Подобен е ефектът и на Антмен за боящите се от мравки.Учените от Ариелския университет и университета \"Бар-Илан\" са работили с 424 доброволци, като са им прожектирали откъси от \"Спайдърмен 2\" или \"Антмен\" според фобията им. Резултатите показват, че макар и страхът им от конкретното насекомо да намалял, това не се отразило на симптомите от общата им фобия от насекоми.Обяснението според специалистите е, че облекчението не се дължи на развлечението, а на излагането на паяци или мравки във филмите. Откритието може да помогне за по-ефективно лечение на арахнофобия. ", "date": "2019.04.28", "title": "Филмите за Спайдърмен помагат при страх от паяци "}
{"url": "http://www.cross.bg/godini-putna-volana-1602887.html", "text": "/КРОСС/  Държавната агенция по пътна безопасност настоява да се въведат психологически и физически тестове на шофьорите над 60 години. Причината е в зачестилите катастрофи, предизвикани от водачи в пенсионна възраст.Над 120 са катастрофите през последните две години в Русе с участието на хора над 60 години. Над 100 са ранените, 4 са загиналите.Само тази седмица 95-годишен мъж намери смъртта си на пешеходна пътека, защото беше блъснат от автомобил, управляван от 71-годишен шофьор. Друг водач на същата възраст се преобърна с колата си по таван в центъра на града. На форум в Русе, посветен на пътния травматизъм, представители на различни институции коментираха до колко са адекватни зад волана възрастните шофьори. От \"Пътна полиция\" отчитат и друга тревожна тенденция- все повече млади хора, употребили наркотици, сядат зад волана. Служителите на реда затягат сериозно контрола и на мотористите, като ще следят за неизрядни документи и правоспособност. ", "date": "2019.04.28", "title": "Агенцията по пътна безопасност настоява за тестове на шофьорите над 60 години"}
{"url": "http://www.cross.bg/izraelski-grazhdani-okazali-1602888.html", "text": "/КРОСС/  Екипи на Планинската спасителна служба са оказали помощ на двама бедстващи израелски граждани в района на Седемте рилски езера, съобщава „Фокус\". Двамата израелски граждани са били измръзнали. Те са бедствали заради лошото време и невъзможността им за придвижване. Екипите на ПСС са им оказали помощ, като акцията е приключила в 04.00 часа тази сутрин. Двамата израелски граждани са в добро състояние.", "date": "2019.04.28", "title": "Извънредна ситуация с туристи край Седемте рилски езера"}
{"url": "http://www.cross.bg/gradysa-bulgariya-valezhi-1602889.html", "text": "/КРОСС/  Великденските празници започнаха с драматично време на много места в западна и централна България. Сателитните снимки са запечатали ясно изразеният студен фронт, който премина над страната. Заради високите приземни температури наблюдавахме мощна купестодъждовна облачност с бурна гръмотевична активност. Статистиката показва, че за последните 24 часа в Югоизточна Европа са регистрирани над 66 хиляди мълнии, като една голяма част от тях - именно над нашата страна. Валежите бяха кратки, но на места интензивни с количества до 20 литра на квадратен метър, съобщава Нова телевизия. Днес обстановката ще е значително по-спокойна. Облачността вече се разкъса в западна и централна България. Постепенно това ще стане и на изток, където все пак са възможни слаби превалявания до обяд. Вятърът ще е по-осезаем в Дунавската равнина. В обедните часове там ще е дори силен с пориви до над 60 километра в час.Условия за купестодъждовна облачност и валежи с гръмотевична активност ще има след обяд в планините и в Югоизточна България. По-значителни валежи с гръмотевици се очакват в южните Родопи, Странджа и Сакар. Температурите сутринта и вечерта - между 8 и 13 градуса. В хода на деня, в следобедните часове термометрите ще се колебаят между 19 и 14 градуса. Най-хладно - в района на София - около 18 градуса.Новата седмица започва с нестабилно време. В понеделник и вторник отново попадаме в зона с ниско атмосферно налягане, с която очакваме валежи, по-значителни в северната половина на страната. Колебанията в температурите няма да са големи. През цялата следващата седмица дневните стойности ще се задържат около 20 градуса средно за страната.  ", "date": "2019.04.28", "title": "Над 66 000 мълнии на Балканите на Велика Събота"}
{"url": "http://www.cross.bg/ninova-pozdravi-bulgarite-za-velikden-1602890.html", "text": "/КРОСС/  Лидерът на БСП Корнелия Нинова поздрави всички българи със светлия християнски празник Възкресение Христово. \"Христос Воскресе! Нека има мир и благодат по българската земя, здраве, разбирателство и топлина в домовете ви. Светъл празник!\", написа Нинова на профила си във Фейсбук.  ", "date": "2019.04.28", "title": "Нинова поздрави българите за Великден"}
{"url": "http://www.cross.bg/grozdeva-mariya-myasto-1602891.html", "text": "/КРОСС/  Мария Гроздева постигна нов успех в своята кариера, като спечели златния медал в дисциплината 25 метра спортен пистолет на състезанието за Световната купа по спортна стрелба в Пекин (Китай). Президентът на Български стрелкови съюз (БСС) влезе с 6-ти резултат на финала (587 т.), а първа бе германката Моника Карш с 593 т. - една точка под световния рекорд на друга българка - Диана Йоргова.На финала обаче Гроздева бе безапелационна и победи с резултат от 36 т. На второ място остана унгарката Вероника Майор с 35 т. а трета е гъркинята Анна Коракаки с 30 т. С тази победа Мария Гроздева си осигури 7-мо участие на олимпийски игри, от които вече има два златни и три бронзови медала.Останалите ни състезателки Антоанета Бонева е 18-та с 582 т., а на 44-то място е Мирослава Минчева с 574 т. ", "date": "2019.04.28", "title": "Злато и олимпийска квота за Мария Гроздева"}
{"url": "http://www.cross.bg/dyshi-diego-strelbata-1602892.html", "text": "/КРОСС/  Един човек беше убит, а трима души бяха ранени в стрелба, която мъж откри в синагога в американския щат Калифорния, предадоха световните агенции, като се позоваха на съобщение на местните власти. Нападението беше извършено в синагогата в град Поуей, северно от Сан Диего, съобщава БТА.Жертвата е жена. Сред ранените е равинът на синагогата. Той е бил прострелян в ръката.Заподозреният за стрелбата е задържан. Той е на 19 години и е идентифициран като Джон Ърнест, бял жител на Сан Диего. Местните власти разказаха, че той е избягал от местопрестъплението с кола, а после подал сигнал в полицията за стрелбата и казал, че е замесен в нея. Полицията засякла колата му и той не оказал съпротива при задържането, предаде Асошиейтед прес.Полицията проверява дали нападателят има нещо общо с умишлен палеж срещу джамия в Сан Диего, предаде ДПА.Досега нападателят не е бил известен на полицията. Според местни медии той е обявил открито в интернет намерението си да убива евреи, предаде Франс прес. Шерифът на окръг Сан Диего - Бил Гор, каза, че властите разполагат с копия от публикации на Ърнест в социалните мрежи. Сред тях има и отворено писмо с антисемитско съдържание, в което той казва, че се вдъхновява от австралиеца Брентън Тарант, който през март уби 50 души при нападения на две джамии в новозеландския град Крайстчърч.Мъжът е стрелял с автомат от типа АR-15, използван в много други стрелби в САЩ, отбелязва Франс прес.Властите разпитват около 100 души, които са били в синагогата по време на стрелбата.Президентът на САЩ Доналд Тръмп изрази най-искрени съболезнования на близките на убитата жена и съпричастност към ранените.\"На този етап изглежда става дума за престъпление, мотивирано от омраза\", каза Тръмп и допълни каза, че е трудно да се възприеме случилото се.На 27 октомври миналата година при стрелба в синагога в Питсбърг във Филаделфия бяха убити 11 души. ", "date": "2019.04.28", "title": "Един убит и трима ранени при стрелба в синагога в Калифорния"}
{"url": "http://www.cross.bg/tripoli-ydarite-bili-1602893.html", "text": "/КРОСС/  Либийската столица Триполи бе разтърсена от среднощни въздушни удари, предаде БТА.Според журналисти на Ройтерс и Франс прес и местни жители ударите са били нанесени между 23.00 ч. и полунощ местно време. В небето над града се е чувало боботенето на самолет. Не е ясно кои са били мишените на ударите, но са отекнали няколко силни експлозии откъм центъра на града.Във Фейсбук потребители казват, че хората трябва обезателно да напуснат домовете си, ако живеят край казарма или място, на което са позиционирани въоръжени групи.Според жители на Триполи ударите са били нанесени с дрон.Сраженията продължават вече трета седмица на входа на столицата между силите, лоялни на международно признатото правителство, и силите на маршал Халифа Хафтар, който на 4 април започна военна офанзива с цел превземане на Триполи. ", "date": "2019.04.28", "title": "Въздушни удари бяха нанесени по либийската столица Триполи"}
{"url": "http://www.cross.bg/siatul-dyshi-intzidenta-1602894.html", "text": "/КРОСС/  Строителен кран рухна в американския град Сиатъл и според говорител на местната противопожарна служба четирима души са загинали в инцидента, предаде Асошиейтед прес.Кранът е паднал на улица \"Мърсър\" близо до междущатски път номер 5. Повредени са една сграда и са смачкани няколко коли. В инцидента има и ранени, които са откарани в болница. Точен брой не се съобщава.Заради рухването на крана на водачите на превозни средства се препоръчва да избягват района, където движението е спряно.Технологичните компании увеличават персонала си в Сиатъл и над града се издигат десетки кранове, които строят небостъргачи с офиси и жилищни сгради. ", "date": "2019.04.28", "title": " Четирима души загинаха при падане на строителен кран в Сиатъл"}
{"url": "http://www.cross.bg/grenlandiya-pochti-danni-1602895.html", "text": "/КРОСС/  Учени от  Калифорнийския университет публикуваха в списанието \"Протоколи на Националната академия на науките\" резултатите от свое изследване, според което ледената покривка на Гренландия се разпада с ускоряващи се темпове.От 1980 г. топенето на ледниците се е ускорило шест пъти. Ледената покривка на Гренландия обхваща 1,7 милиона квадратни километра (над 15 пъти територията на България), покривайки почти цялата територия на острова.До началото на 70-те години на миналия век няма надеждни данни за оценка на поведението на ледниците. Учените в момента разполагат със сателитни данни, наблюдения от програмата на НАСА IceBridge и други данни.През 70-те години дори се е наблюдавало увеличение на ледената покривка - прираст от около 68 милиарда тона лед годишно.През 90-те години Гренландия започва да губи лед средно с 50 милиарда тона годишно. Освен това, скоростта на топене се ускорява почти със светкавична скорост. От 2000 до 2010 г. годишната загуба е 187 гигатона (милиарда тона), а от 2010 до 2018 г. тя достига 286 гигатона - т.е налице е почти удвояване на темповете на загуба на лед.Във връзка с топенето на леда през това време, океаните се увеличиха с 13,7 милиметра.Този процес се дължи на глобалното затопляне и може да доведе до още по-голямо увеличение на морското равнище. Това, от своя страна, може да доведе до наводняване на много крайбрежни райони. ", "date": "2019.04.28", "title": "Гренландският лед се топи 6 пъти по-бързо, отколкото преди половин век"}
{"url": "http://www.cross.bg/dvizhenieto-vuzel-trakiya-1602896.html", "text": "/КРОСС/  Утре - 29 април, последният почивен ден за Великден, от 14 ч. до 20 ч. се спира движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата. Агенция „Пътна инфраструктура\" апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция\" и ИА „Автомобилна администрация\". Тя предвижда ограничаване на движението по следните участъци от републиканската мрежа:•\tавтомагистралите;•\tпът I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;•\tпът I-1 - от Благоевград до ГКПП „Кулата\";•\tпът I-4 п. в. „Коритна\" - Велико Търново - Шумен;•\tпът I-5 Русе - Велико Търново;•\tпът I-8 ГКПП „Калотина\" - София;•\tпът I-9 Варна - Бургас;•\tпът II-18 Околовръстен път на град София;•\tпът II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение от 10 ч. на 28 април до 10 ч. във вторник - 30 април, когато много хора ще пътуват към столицата, в участъците с ремонт на АМ „Хемус\" и „Тракия\" ще има две ленти за София и една за Бургас или Варна. Целта е по-лесно предвижване в пиковите дни и часове. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно.  На АМ „Тракия\" се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата.  За да се избегне отсечката в ремонт над река Елшишка при 89-ти км на АМ „Тракия\" шофьорите могат да ползват и следните алтернативни маршрути:•\tпътен възел „Церово\" на АМ „Тракия - път III-8402 /Виноградец - Карабунар - Злокучене - Септември/ - път I-8 /Лозен - Звъничево - Пазарджик/ - път II-37 /Пазарджик/ - пътен възел „Пазарджик\" на АМ \"Тракия\";•\tпътен възел „Церово\" на АМ „Тракия - път III-8402 /Виноградец - Карабунар - Злокучене - Септември/ - път I-8 /Лозен - Звъничево - Пазарджик/ - пътен възел „Цалапица\" на АМ \"Тракия\";•\tпътен възел „Калугерово\" - път III-803 /Динката - Драгор/ - път II-37 - пътен възел „Пазарджик\" на АМ \"Тракия\". На АМ „Хемус\" на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня\". В участъците при 19-ти км /виадукт „Потоп\"/ и при 36-ти и 37-ми км /виадукт „Коренишки дол\"/ от 10 ч. в неделя - 28 април, до 10 ч. във вторник - 30 април, ще има две ленти за София и една за Варна.  На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня\" на АМ „Хемус\" движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В отсечките с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия\" в посока Бургас е Подбалканският път I-6, а на АМ „Хемус\" в посока Монтана и Видин - проходът „Петрохан\" и Искърското дефиле.  За улеснение на трафика през Владая и повишаване на пътната безопасност на 29 април /вторник/ ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин\". Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни през 2019 г. в приложения линк - http://www.api.bg/index.php/bg/karti/vremenna-organizaciya-na-dvizhenieto-po-uchastci-ot-rpm-na-mps-nad-12-t-za-oficialni-praznici-prez-2019-g/   ", "date": "2019.04.28", "title": "Спират движението на камионите над 12 т по автомагистралите"}
{"url": "http://www.cross.bg/prezidentut-radev-blizhniya-1602880.html", "text": "/КРОСС/  Президентът Румен Радев поздравява православните християни с Възкресение Христово.„В днешния празничен ден да си пожелаем здраве, повече вяра в собствените сили и любов към ближния. Нека не забравяме, че мирът и благоденствието са плод на общите ни усилия\", заявява държавният глава.Президентът Радев присъства снощи на празничното богослужение за Възкресение Христово в храм-паметника „Св. Александър Невски\", където беше донесен Благодатният огън. Службата беше оглавена от Негово Светейшество Българският патриарх Неофит.", "date": "2019.04.28", "title": " Президентът Радев: Здраве, вяра в собствените сили и любов към ближния"}
{"url": "http://www.cross.bg/yaiitza-tzvyat-tzvetovete-1602877.html", "text": "/КРОСС/  Най-големият православен християнски празник Възкресение Христово е свързан неотменно с пъстрите яйца. Но какво означава всеки цвят? Освен че ние самите боядисваме яйца, също подаряваме и разменяме с роднини и приятели. Всеки е вложил отношение и чувства в подготовката, но дали знаем наистина какво символизират цветове и формите, с които украсяваме.Цветовете могат да бъдат различни -  жълто, синьо, лилаво, червено, тюркоаз, зелено и други. Който и цвят да изберете, целта  е една и съща - да се зарадват децата и да покажем как вярваме в новия живот, пише сайтът е-здравей.  Великден е приеман като най-светъл празник.Но знаете ли, че всеки цвят на великденските яйца си има своето значение?Ето какво означават цветовете:- Черен - вечност- Жълт - светлина, щастие- Червен - божествена любов, надежда- Кафяв - щастие- Бяло - чистота, невинност- Оранжев - издръжливост и сила- Зелен - растеж- Розово - надежда и истина- Синьо - здравеСъщо така, и фигурите върху яйцата имат своето символично значение:- Кръг около яйцето - вечност- Точките са сълзите от Мария- Триъгълник е символ на Св. Троица.Като декоративни елементи, които са станали част от великденската традиция, служат пилета, зайци,  петли. ", "date": "2019.04.28", "title": "Какво означават цветовете на великденските яйца"}
{"url": "http://www.cross.bg/ykraiina-pytin-konflikta-1602878.html", "text": "/КРОСС/  \"Володимир Зеленски още не е обявен за светец, че да му се представям\". Така руският президент Владимир Путин отговори на журналистически въпрос кога възнамерява да обсъди конфликта в Източна Украйна с новоизбрания президент на страната.Путин заяви днес на пресконференция в Пекин, че иска да знае позицията на новоизбрания украински президент Володимир Зеленски за уреждането на конфликта в Източна Украйна, съобщиха Ройтерс и ТАСС.\"Ако ние се срещнем един ден, ако започнат някакви преговори, което не изключвам, ние трябва да поговорим най-вече за това как да приключим конфликта в Югоизточна Украйна. А за уреждане на конфликта има само един начин - изпълнение на Минските договорености\", заяви Путин в края на посещението си в Китай, където участва в международния форум \"Един пояс, един път\".„Как може без изпълнение на Минските споразумение да се реши проблемът с ЛНР и ДНР. С удоволствие бих задал на Зеленски тези въпроси, за да поприказваме на тази тема\", отбеляза руският лидер.Опростени правила за получаване на руско гражданство в бъдеще може да важат за всички жители на Украйна, заяви още днес Владимир Путин на пресконференцията в рамките на визитата си в Китай, предаде РИА Новости.„Не само за жителите на Луганската или Донецката народна република, мислим да предоставяме в опростен ред наше гражданство на всички граждани на Украйна\", каза той.На 24 април Путин подписа указ, който позволява на жителите на непризнатите Донецка и Луганска народна република в Източна Украйна да получават руско гражданство по опростена процедура.Решението предизвика остри критики в Киев, а ЕС го определи като „опит за допълнителна дестабилизация на Украйна\".Путин допълни днес, че разходите за издаване на паспорти на жителите на Донбас за няколко години може да съставят 100 млрд. рубли (ок 1,4 млрд. евро). „Няма да има сериозен натиск над бюджета на Русия\", допълни той.На въпрос дали ще разпореди увеличаване на добивите на петрол, за да компенсира рекордното поскъпване на черното злато след затягането на американските санкции срещу Иран, руският президент отговори отрицателно, като се позова на договореностите с друг водещ производител - Саудитска Арабия:\"Русия е готова да отговори на потребностите на Китай и на другите ни партньори по света. В момента добиваме 11,5 млн. барела дневно и можем да добиваме още повече, защото потенциалът ни е колосален. Имаме обаче договореност с ОПЕК да поддържаме добивите на определено равнище. Тези договорености важат до юли„. ", "date": "2019.04.28", "title": "Путин иска да знае позицията на Зеленски за уреждането на конфликта в Източна Украйна "}
{"url": "http://www.cross.bg/frantzisk-papa-migrantite-1602920.html", "text": "/КРОСС/  Папа Франциск дари 500 хиляди долара на мигрантите, блокирани на границата между Мексико и САЩ.Парите са от дарения на църкви по целия свят. Мигрантите са в лагери за временно задържане заради нова политика на администрацията на Доналд Тръмп. Той иска да не бъдат допускани на американска територия, докато се разглеждат молбите им за убежище.Папа Франциск вижда съдбата на мигрантите като един от приоритетите на своето управление. Той често критикува политици, които настройват обществото срещу тях и призовава християните да са съпричастни с трудностите им. ", "date": "2019.04.28", "title": "Папа Франциск дари 500 хиляди долара на мигранти"}
{"url": "http://www.cross.bg/gkpp-kylata-sandanski-1602881.html", "text": "/КРОСС/  Шофьорите да се движат с повишено внимание и съобразена скорост по АМ \"Струма\" в участъка Сандански - ГКПП \"Кулата\", поради мъгла.Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ.", "date": "2019.04.28", "title": "АПИ: Внимавайте по АМ \"Струма\" в участъка Сандански - ГКПП \"Кулата\""}
{"url": "http://www.cross.bg/izbori-godini-parlamentarni-1602879.html", "text": "/КРОСС/  Испанците гласуват днес на третите парламентарни избори в страната за четири години. Според прогнозите социалистите на Педро Санчес ще спечелят, но бъдещото управление ще е коалиционно.\"Много близо сме до победа след 11 години, в които не сме печелили парламентарни избори\", каза Санчес.Освен това е вероятно за първи път от 40 години, от времето на Франко, крайнодясна партия да влезе в парламента.Лидерът на консерваторите Пабло Касадо не изключи обединение в дясно не само с партия \"Гражданите\", но и с крайнодесните от \"Вокс\":\"Това са най-важните избори в историята на испанската демокрация. Заложено е съществуването на нашата нация, нейното единство, спазването на конституцията\".Близо 37 милиона испанци имат право на глас в днешните предсрочни избори. Ще бъдат определени 350 депутати в Конгреса и 208 сенатори. ", "date": "2019.04.28", "title": "Испанците гласуват на предсрочни парламентарни избори "}
{"url": "http://www.cross.bg/nedelnite-lanka-ranzhit-1602884.html", "text": "/КРОСС/  Неделните литургии бяха отменени в Шри Ланка седмица след атентатите на католическия Великден, при които загинаха над 250 души.Традиционните служби не се провеждат заради действащите все още мерки за сигурност - над 10 000 войници продължават да издирват заподозрени ислямисти.Архиепископът на Коломбо Малкълм Ранжит все пак води литургия от параклис в къщата си.\"Протягаме ръка за приятелство към всички наши братя и сестри, независимо от класата, обществото и религията, които ни отличават\", изтъкна Ранжит в словото си и подчерта, че не бива да се убива в името на Господ. ", "date": "2019.04.28", "title": "Неделните литургии бяха отменени в Шри Ланка"}
{"url": "http://www.cross.bg/mlad-muzh-zagina-pri-katastrofa-kraii-varna-1602922.html", "text": "/КРОСС/  39-годишен мъж е загиналият при катастрофата в село Есеница. Това съобщиха от ОДМВР - Варна, цитирани от „Фокус\". Инцидентът е станал около 22.50 часа снощи.  Починалият е управлявал лекия си  автомобил, загубил контрол него и се е блъснал в електрически стълб. В резултат на това съоръжението е паднало върху возилото. Мъжът е настанен в болнично заведение с тежки травми и по-късно е починал. По случая е образувано досъдебно производство.", "date": "2019.04.28", "title": "Млад мъж загина при катастрофа край Варна"}
{"url": "http://www.cross.bg/britantzite-tyristicheski-naii-razocharovashtata-1602919.html", "text": "/КРОСС/  Джокондата на Леонардо да Винчи, намираща се в парижкия музей Лувър, е най-разочароващата туристическа атракция за британците, пише френското издание на сайта Слейт, като се позовава на данните от допитване, проведено сред 2000 британци.На второ място те са класирали Чекпойнт Чарли (бивш граничен пункт между Източен и Западен Берлин, превърнат в музей) и пикаещото момченце в Брюксел.В класацията на най-разочароващите туристически обекти попадат и Мулен Руж, Айфеловата кула и Лувърът в Париж, фонтанът Треви в Рим, наклонената кула в Пиза и малката русалка в Копенхаген.Допитването показва, че за британците по-предпочитани туристически атракции са пейзажите, като например полярното сияние в Лапландия, езерото Комо в Италия, остров Санторини в Гърция, Алпите в Швейцария и полетата с лалета в Холандия.", "date": "2019.04.28", "title": "Джокондата е най-разочароващата туристическа атракция за британците "}
{"url": "http://www.cross.bg/medvedev-hristovo-vuzkresenie-1602885.html", "text": "/КРОСС/  Възкресение Христово беше посрещнато от православните вярващи в цял свят.В Русия стотици християни посрещнаха празника в катедралния храм \"Христос Спасител\" в Москва. Специален полет донесе на летище Внуково свещения огън от Ерусалим малко преди полунощ.На церемонията по посрещането присъстваха президентът Владимир Путин, премиерът Дмитрий Медведев и съпругата му Светлана Медведев. ", "date": "2019.04.28", "title": "Православният свят посрещна Възкресение Христово "}
{"url": "http://www.cross.bg/ivanova-lili-moga-1602886.html", "text": "/КРОСС/  В Страстната седмица примата на поп музиката - Лили Иванова - отпразнува рождения си ден. В специално интервю за предаването , тя разказва за подаръците и пожеланията, за новите си проекти и дългата музикална кариера.Лили Иванова: Аз може да съм най-великата певица на света обаче не мога да си пиша песни, не мога да си правя ангажименти, не мога да пиша текстове, не мога да изляза и да свиря на всички видове инструменти.Георги Любенов, БНТ: Другото голямо умение, което знам от Вас е да гледаш напред.Лили Иванова: Така е, но не винаги има време да обясня защо. Аз също се обръщам назад и всеки би трябвало да се обърна, за да се поучи. Поуката не е напред, тя е назад - от твоите грешки. Аз много обичам да ме учат и да се уча. Аз не смятам, че съм най-великата в света.  ", "date": "2019.04.28", "title": "Лили Иванова със специално интервю пред БНТ за Великден"}
{"url": "http://www.cross.bg/tzvetya-imame-strana-1602882.html", "text": "/КРОСС/  35-ото издание на Националната изложба на цветя \"Флора\" се открива днес в Бургас. В традиционното изложение ще се представят над 100  участници от цялата страна - флористи, производители и вносители на цветя, ландшафтни архитекти.Темата на изложбата тази година е \"Цветно\" и десетки професионалисти и любители ще представят най-доброто от продукцията си, влагайки страст и фантазия при аранжирането на изложбените зони, съобщи Мирослава Аргирова от Експозиционен център \"Флора\":\"Представители имаме на фирми от цялата страна, като освен фирми, предлагащи цветя, градинска техника, градински инвентар и оборудване, имаме и малка арт зона с производители на ръчно изработени продукти. Освен това имаме изключително богата зона с пчелни продукти\".Сред изненадите тази година са две петметрови арт инсталации, които ще бъдат разположени в зелените площи около Експоцентъра.Цветният празник ще продължи до 7-и май. ", "date": "2019.04.28", "title": "Национална изложба на цветя в Бургас "}
{"url": "http://www.cross.bg/kozynak-chasa-obshtinata-1602883.html", "text": "/КРОСС/  60-метров козунак ще бъде раздаден в центъра на Пловдив на днешния Великден. Той ще бъде нареден около фонтана с пеликаните пред общината и е съставен от 500 по-малки козунака.Великденският козунак е направен от 250 килограма брашно, в него има още захар, стафиди, олио, яйчен меланш и ароматизатори. Раздаването ще започне в 12.30 часа и в него ще се включат доброволци от Националния алианс за работа с доброволци.Същевременно, на сцената на площад \"Стефан Стамболов\" ще текат великденските прояви, организирани от общината.От 10.30 до 12 часа под мотото \"Великденски чудеса в страната на талантите\" е празникът по инициатива на предаването \"Ася в страната на талантите\". За публиката ще има празнична томбола с много награди.\"Великденска детска работилничка - Камбанка\" ще се проведе от 12 до 13.30 часа. Тя включва Великденски детски концерт с участието на изпълнители от музикална школа Musica Nova с ръководител Ани Василева. Ще има различни игри, а децата ще се включат в състезанията \"Най-здраво яйце\" и \"Най-красиво яйце\". Ще има и томбола с награди. ", "date": "2019.04.28", "title": " 60-метров козунак разрязват на площада пред общината в Пловдив "}
{"url": "http://www.cross.bg/kostite-zasedyavane-aktivnost-1602909.html", "text": "/КРОСС/  Мъжете, които водят заседнал начин на живот, могат да развият остеопороза - заболяване, от което по-често страдат жените, пише в. \"Дейли стар\", позовавайки се на резултатите от британско изследване.Авторите му от университетите на Дърам и Нюкасъл са установили, че прекомерното заседяване, към което са по-склонни мъжете, води до отслабване на костите им, в частност на тези в долната част на гърба.Изследването е обхванало 214 мъже и жени на възраст 62 години, наблюдавани в продължение на седем дни. За целите на проучването са били отчетени физическата им активност и времето, прекарано в седнало положение. При участниците, които спазвали препоръката за 150 минути умерена физическа активност седмично, в края на периода било отчетено по-добро състояние на костите, отколкото при склонните към прекомерно заседяване индивиди.Изминаването на препоръчителния брой стъпки - 10 000 на ден, също оказва благоприятен ефект върху костното здраве, отбелязват изследователите. ", "date": "2019.04.28", "title": "Заседналият начин на живот може да увреди костите на мъжете "}
{"url": "http://www.cross.bg/hristos-vuzkresenie-vuzkresenieto-1602867.html", "text": "/КРОСС/ Братя и сестри, Христос воскресе!Българският народ неслучайно е нарекъл Възкресение Христово \"Великден\". Това е празник на празниците и тържество на тържествата. Ден на победата над смъртта и тлението, ден на предвкусването на вечния блажен живот, обещан на всички християни, ден на преодоляването на злите сили в нас и в света.С поздрава \"Христос воскресе\" и отговор \"Воистину воскресе\" православните християни се поздравяват в продължение на 40 дни след Великден. Христос щеше да бъде само един обикновен еврейски учител, който изцелява болни и умира трагично на кръста, ако Бог не беше потвърдил Неговата мисия чрез Възкресението. За вярващите Възкресение Христово е ключът към тайната на живота и смъртта. Великден не е само връщане на един мъртвец към живота. Хора са възкръсвали и преди, и след Христос. Но те рано или късно отново са умирали. Богочовекът Христос е единствената личност в историята, която след Възкресението Си живее вечно в Бога и за Бога. Възкресението Христово доказва, че Иисус от Назарет не е само пророк, както смятат мюсюлманите и не е само учител, както твърдят окултистите. Христос е Син Божи, \"Светлина от Светлина, Бог истинен от Бог истинен\", както е писано в символа на вярата. Щом Христос не е мъртъв, а жив и прославен, Той избавя Своите последователи от греха и вечната смърт в ада, която очаква всички невярващи. Благодарение на Възкресението се основава Църквата, която триумфира вече 2000 години и става основа на християнската цивилизация. Всички ние сме членове и длъжници на тази цивилизация и на нейните морални принципи.Премъдрият Соломон казва, че има време за плач, има време и за смях. През Страстната седмица съпреживявахме мъченията и гаврата с Богочовека, а днес, когато Той възкръсва, както е предсказал, вече няма място за плач и скръб. Едно от днешните църковни песнопения гласи: \"Този ден го е Господ сътворил, да се зарадваме и развеселим в него!\" Радост, велика радост звучи в пасхалния поздрав: \"Христос Воскресе\" - \"Воистину воскресе!\" Кой ще ни отнеме вечното общение с Възкръсналия Божи Син? Кой ще ни раздели от щастието не само да бъдем в Неговото присъствие, но и да участваме в тайнството Евхаристия, което Той е основал, да вкусваме Неговото тяло и да пием Неговата кръв? Християнството е единствената религия, в която вярващите пряко общуват с Бога и стават част от Него. Тази уникална възможност ни е дадена чрез Възкресението. То отваря дверите на вечния живот и гарантира бъдещото възкресение на цялото човечество, което ще обитава нова земя и ново небе. Затова сега радостта е похвална и смехът - блажен.Св. Григорий Богослов пише: „Христос възкръсна от мъртвите - възкръснете с Него и вие; Христос е в Своята слава - възлезте и вие към Неговата слава; Христос се изтръгна от гроба - освободете се и вие от оковите на греха!\" Нека нашите сърца откликнат на вестта за възкръсналия Христос с готовност да следваме Неговите заповеди. Нека светлината на Христовото Възкресение прогони от нашия живот мрака на греха и да го изпълни с дела на Божията правда, любовта и милосърдието. Нека се помолим Бог да ни дарува здраве, мир, благополучие и спасение.Преди полунощ в църквите се чете откъс от Евангелието на Матей и свещениците известяват най-великото чудо в историята - Възкресение Христово. Всяка година в полунощ на Великден в църквата на Божи гроб се спуска небесен пламък, който запалва свещите на Йерусалимския патриарх. Във всички православни църкви се повтаря символично този обред, като свещениците предават пламъка на своите свещи на множеството вярващи. Хората занасят горящите свещи в къщи, за да запалят кандилата си. Те се поздравят с Великден и си разменят козунаци и червени яйца, които са образ на възкресението. Празникът продължава цели три дни и на него не се работи. Посещават се гробовете на близките, където се палят свещи и се поставя козунак и яйце. Следобед има обичай да се гостува на кръстниците. Вечерта се изпълнява т. нар. Второ Възкресение, по време на което се възпоменава посещението на жените-мироносици на гроба на Христос. Според евангелията именно жените, а не мъжете отиват сутринта там, намират камъка отвален и чуват радостната вест от един ангел. Припомня се и явяването на възкръсналия Спасител в същия ден пред смаяните Му ученици. Той им заповядва: \"Идете, научете всички народи, като ги кръщавате в името на Отца и Сина и Светия Дух... Аз съм с вас през всички дни до свършека на света\" (Мат. 28:19-20). По време на вечерната служба евангелският текст се чете на различни езици като илюстрация на проповедта на апостолите по целия свят. Христос воскресе! Воистину воскресе!", "date": "2019.04.28", "title": "Възкресение Христово Пасха"}
{"url": "http://www.cross.bg/velikden-isys-vuzkrusvaneto-1602874.html", "text": "/КРОСС/ Отбелязваме един от най-големите християнски празника - Възкресение Христово. В християнската религия на Великден се чества възкръсването на Исус Христос на третия ден, след като е разпънат на кръст и погребан. Празната гробница е видяна от жените мироносци, посетили гроба. След това Исус се явява на Мария Магдалена и на апостолите.Великден е сред така наречените подвижни празници и се определя в зависимост от първото пролетно пълнолуние.Възкресение Христово се предшества от Великия пост. Той започва седем седмици преди Великден и включва 40 дни и Страстната седмица. Утвърден е в памет на 40-дневния пост на Исус Христос и на последната седмица от земния живот на Спасителя, на неговите страдания и на смъртта му на кръста. През това време християните трябва да се покаят, да очистят душите и телата си и по такъв начин да се приготвят за достойното посрещане на християнския празник. Според народната традиция Великден символизира възкръсването на природата за нов живот, победата на пролетта над зимата. В украсата за празника се включват червени яйца. Приготвят се по няколко обредни хляба - един се нарича за къщата и се раздава на Великден на членовете на семейството, други се даряват на кумове и на роднини.На празника деца и възрастни се чукат с червени яйца, като гледат чие яйце ще излезе победител. Вярва се, че този, на когото яйцето се окаже борец, ще бъде най-здрав през годината.Традицията повелява още на Великден да се състои и първото хоро, което се играе след Сирни Заговезни. То е буйно и весело. Израз е на радостта на хората от възкръсването на природата за нов живот, на надеждата им, че тя ще ги възнагради щедро за труда им през идващото лято, на вярата в победата на доброто над злото.  ", "date": "2019.04.28", "title": "Честито Възкресение Христово! "}
{"url": "http://www.cross.bg/patriarh-neofit-hristos-1602875.html", "text": "/КРОСС/ В полунощ Негово Светейшество Българският патриарх Неофит прочете евангелското четиво, което разказва за дивното и славно Христово възкресение, и възвести с поздрава: \"Христос Воскресе\" Пасхата Господня. След това започна Златоустовата св. литургия, която приключи в ранните часове на Възкресение Христово.В утрешния ден патриарх Неофит ще възглави празничната пасхална вечерня в катедралния храм \"Св. Неделя\".Преди това от параклиса на Синодалната палата в патриаршеския храм с литийно шествие беше донесен Благодатният огън, който за 15-а поредна година беше пренесен от Божи гроб в Йерусалим от българска църковно-държавна делегация.По традиция патриархът дава от своята свещ да си запали неговата най-знатният човек в държавата. Снощи това бе президента Румен Радев.Точно в полунощ Светейшият патриарх поздрави с \"Христос воскресе\" изпълнилия площада пред храма многоброен богомолен народ, прозвучаха евангелието и тропарът за Възкресение, и радостните възгласи: \"Христос воскресе - Во истину воскресе!\", съпроводени от тържествения звън на камбаните на катедралата \"Св. Александър Невски\".След това патриарх Неофит оправи своето Пасхално приветствие към българския народ. \"В този ден на тържеството на живота, радостта ни е пълна и от нищо немопрачена, защото днес Божието обещание и древните пророчества се сбъдват. Днес ние ликуваме отново и заедно с цялата Света църква и цялото творение пеем победната песен: Христос възкръсна от мъртвите\", каза българският патриарх.На празничното богослужение за Възкресение Христово присъстваха президентът Румен Радев, Симен Сакскобургготски и съпругата му Маргарита, директорът на Дирекцията за вероизповеданията Емил Велинов, както и много вярващи, изпълнили патриаршеската катедрала и извън нея.Снимки БТА", "date": "2019.04.28", "title": "Патриарх Неофит благослови българите за Великден (СНИМКИ)"}
{"url": "http://www.cross.bg/chasa-provede-kontzert-1602871.html", "text": "/КРОСС/  София.От 11.00 часа в митрополитската катедрала „Св. Вмчца Неделя\" Негово Светейшество Неофит Патриарх Български и митрополит Софийски ще участва в отслужването на Пасхална вечерня.***Аксаково.От 10.00 часа на градския площад в Аксаково ще се проведе Великденски концерт.***Благоевград.От 11.30 часа на площад „Македония\" Биг Бенд - Благоевград и музикално училище „Presto\" ще изнесат концерт в първия ден на Възкресение Христово.***Благоевград/с. Полена.От 11.00 часа на площада в селото април ще се проведе детско парти с много изненади.***Бургас.От 11.00 часа с концерт на група „Горещ пясък\", ансамбъл „Зорница\" и квартет солисти от хор „Милка Стоева\" ще бъде открито 35-то издание на Национална изложба на цветя „Флора Бургас\".***Бургас.От 11.00 часа Туристически комплекс „Акве Калиде\" организира великденски празник за своите посетители.***Бургас.От 11.00 часа в парк в ж.к. „Изгрев\" ще се проведе „Великденско хоро\" - празничен концерт с танцови и певчески колективи, инструменталисти и вокални изпълнители.***Бургас От 11.00 часа на пл. \"Тройката\" ще се проведат великденски игри. От 12.00 часа ще се проведе празничен концерт с участието на народната певица Жечка Сланинкова и ансамбъл \"Странджа\".*** Велико Търново. От 11.00 часа в Храм „Възкресение Христово\" ще се извърши богослужение на Второ Възкресение.*** Велико Търново. От 21.00 часа на Площад „Цар Асен I\" ще бъде излъчен Аудио-визуален спектакъл „Царевград Търнов- звук и светлина.***Враца.От 11.00 часа на пл. „Христо Ботев\" Негово Високопреосвещенство Григорий ще произнесе великденски поздрав и ще се проведе концерт на духов оркестър при НЧ „Развитие\" и народния певец Светлин Миланов.***Кюстендил.От 17.30 часа на площад „Велбъжд\" ще се проведе инициативата „Великденско хоро\".***Монтана.От 10.30 часа на открита естрада пред храм „Св. св. Кирил и Методий\" ще се проведе Великденският концерт на Община Монтана.***Пловдив.От 10.30 часа площад „Стефан Стамболов\" април ще се проведе инициативата „Ася в страната на талантите\" под мотото „Великденски чудеса в страната на талантите\".***Поморие.От 11.30 часа на централния площад в града Както местната традиция повелява, на светлия християнски празник - Великден, танцовите клубове от Поморие отново ще извият цветни „Великденски хорà\".***Смолян.От 10.30 часа в храм \"Св. великомъченица Неделя\" в кв. „Райково\" ще се проведе Пасхално последование на Второ Възкресение.***Стара Загора.От 11.30 часа на площада пред Общината ще се проведе Великденски концерт на ОФА „Загоре\".***Търговище.От 11.30 часа на площад „Стоян Мавродиев\" ще се състои разничната инициатива „Шарено яйце на шарено хоро\".***Шумен.От 11.00 часа на пл. Кристал ще се състои общоградски фолклорен концерт с участието на ансамбъл „Добруджа\"- Добрич.***Шумен.От 11.30 часа на площад „Стоян Мавродиев\" ще се състои празничната инициатива \"Шарено яйце на шарено хоро\". ", "date": "2019.04.28", "title": "Предстоящи събития на 28  април"}
{"url": "http://www.cross.bg/gerb-prof-depytat-1602870.html", "text": "/КРОСС/ Александър Манолев, бивш зам.-министър на икономикатаАтанас Ташков, депутат от ГЕРБ в 44 НС Проф. Ангел Станков, цигулар, носител на Ордена на Британската империя Проф. д-р Анда Палиева, ръководител катедра \"История на музиката и етномузикология\" в Националната музикална академия Чл. кор. Атанас Ковачев, архитект Димитър Бойчев, депутат от ГЕРБ в 44 НСИван Кулеков, писател сатирик Лилана, поппевица. Марин Бодаков, журналист, поет Арх. Христо Генчев, общественик  ", "date": "2019.04.28", "title": "Рождениците на 28  април"}
{"url": "http://www.cross.bg/mesta-sledobednite-bulgariya-1602872.html", "text": "/КРОСС/  Интензивни дъждове и градушки валяха на много места в страната на Велика събота. Ледени късове паднаха на няколко места в Западна България, включително в части от София.Градушки имаше и в Благоевград, Белоградчик и Видинско. В следобедните часове в столицата се разрази и гръмотевична буря.Заради лошото време без ток останаха десетки градове и села. В Южна България няма електрозахранване в 10 населени места, съобщиха за NOVA от \"Електроразпределение Юг\". Без ток са смолянските села Дорян, Кошница, Ухловица, Черешево, Чирекево, Широка лъка, както и Гильовци, Козичено, Порой, Гълъбец, Оризари в Бургаска област.Улици се наводниха и в Плевен.В Кюстендил, заради бурята в следобедните часове, започнаха да падат предмети от джамията в центъра на града. Наложи се полиция да обезопасява района. Силният вятър причини късо съединение в електропреносната мрежа на околовръстния път в района на отбивката за село Соволяно, вследствие на което пламнаха сухи треви и храсти. Общо шест са сигналите в града за паднали дървета в града. Един от клоните се е стоварил върху лек автомобил. Щетите са само материални, няма пострадали хора.През нощта срещу неделя и на Великден ще вали повече в източните райони. През цялата следваща седмица времето се очертава нестабилно с превалявания и гръмотевична активност в следобедните часове. Дневните температури ще се колебаят около 20 градуса. ", "date": "2019.04.28", "title": "Градушка удари Западна България"}
{"url": "http://www.cross.bg/diamant-beshe-kompaniya-1602876.html", "text": "/КРОСС/  В Ботсвана е бил открит най-големият нешлифован диамант в най-новата история на страната.Скъпоценният камък бил изкопан в мината \"Карове\", която се експлоатира от канадска компания.Само за последните две години на същото място а намерени 12 диаманта с тегло от над 300 карата.Така беше подобрен рекорда от ноември 2015 г., когато компанията откри друг диамант - 1109-каратовият диамант \"Леседи ла Рона\". Той беше продаден две години по-късно, след като британска компания плати за него 53 млн. долара. ", "date": "2019.04.28", "title": "Откриха 1758-каратов диамант в Боствана "}
{"url": "http://www.cross.bg/zhivota-dobre-otidesh-1602803.html", "text": "/КРОСС/  Добре е да си отидеш от живота като от пир: без да си жаден, но и без да се опиеш.- Диоген", "date": "2019.04.28", "title": " Добре е да си отидеш от живота"}
{"url": "http://www.cross.bg/stava-nato-prezident-1602868.html", "text": "/КРОСС/ На днешната дата през 1770 г. капитан Джеймс Кук на борда на кораба „Индевър\" акостира в Австралия.През 1788 г. Мериленд става 7-я щат, който приема Конституцията на САЩ.През 1867 г. Панайот Хитов преминава от Румъния в България с чета, знаменосец на която е Васил Левски.През 1920 г. Азербайджан става част от СССР.През 1932 г. започва прилагането на ваксина против жълта треска.През 1945 г. по време на Втората световна война Бенито Мусолини и любовницата му Клара Петачи са екзекутирани от членове на италианската съпротива.През 1952 г. Дуайт Айзенхауер се оттегля от поста Върховен главнокомандващ на НАТО.През 1969 г. Шарл де Гол подава оставка като президент на Франция, след като на референдум избирателите отхвърлят предложените от правителството реформи.През 1978 г. първият президент на Афганистан, Мохамед Дауд Хан, е свален от власт чрез държавен преврат и убит от прокомунистически поддръжници.През 1999 г - България и НАТО сключват споразумение за транзитно преминаване през въздушното пространство на страната на самолети на НАТО в рамките на операция „Съюзна сила\".През 2001 г. милионерът Денис Тито от САЩ става първият космически турист, пътувайки на руски космически кораб до Международната космическа станция.", "date": "2019.04.28", "title": "28  април в историята"}
{"url": "http://www.cross.bg/tema-velikden-manastir-1602869.html", "text": "/КРОСС/ Тема: На Великден в „Събуди се\": Частица от Благодатния огън влиза в студиото на НОВА.Тема: „Къси разкази\": Актьорът, който стана монах. За търсенето на човешката и Божията слава.Тема: Кой е последният майстор, който шие на  ръка хайдушки носии?Тема: Снежина Петрова от „Лигата на необикновените\", пред Мариян Станков - Мон Дьо.Тема: На Великден в Дряново и Дряновския манастир. В празничното издание на „Тази неделя\" на Великден ще се срещнем с най-известните дряновци, ще разкажем за футболната легенда от паметното лято на 94-а г. Пламен Николов, ще разкажем отново историята и на метеоролога, който години наред ни съобщаваше прогнозата за времето - Минчо Празников, ще се срещнем с едно момче, което вярва, че родното му място е рай и прави всичко по силите си, за да го превърне в едно по-добро място за живеене, ще отидем в Дряновския манастир, устоял 9 века на превратностите на съдбата, а историята на иконата на Св. Арх. Михаил, която се намира вътре в манастира ще разкажат семейство иконописци.Тема: Ексклузивно: На Великден, в дома на голямата Лили Иванова.Тема: На живо от Бачковския манастир: Празнични послания с епископ Сионий.Тема: Семейно на Великден: Петко, Ани и Марта Петкови, една артистична фамилия.Тема: Люси Дяковска, във Великденското утро.Тема: Празнични народни ритми с Огражденската четворка.  ", "date": "2019.04.28", "title": "Теми и гости в сутрешните блокове на телевизиите"}
{"url": "http://www.cross.bg/hristos-voskrese-1602863.html", "text": "Екипът на Агенция КРОСС ви желае светли празници!", "date": "2019.04.28", "title": "ХРИСТОС ВОСКРЕСЕ!"}
