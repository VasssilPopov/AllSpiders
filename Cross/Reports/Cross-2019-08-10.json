{"url": "http://www.cross.bg/prestupnost-dvama-ybiiistvo-1610849.html", "text": "/КРОСС/ \"Имаме проблем с битовата престъпност в България. Имаме проблем с домашното насилие. Приоритет на прокуратурата е противодействие на битовата престъпност. Държавата е в дълг към хората по малките населени места\". Това каза заместник-главният прокурор Иван Гешев по време на брифинг на прокуратурата във Варна.Гешев съобщи още, че са разкрити две убийства и са задържани двама души.За първото убийство е задържан 91-годишен мъж. Причината е ескалиращ във времето конфликт между двама съседи. При последната им среща в дома на обвиняемия във вилна зона в местността Добрева чешма, той е нападнал с винкел жертвата си. Трупът на 56-годишния мъж е бил пренесен с лек автомобил в гората между Генерал Кантарджиево и Орешак, където е открит от полицията. 91-годишният мъж има двама сина. Заради здравословното си състояние задържаният не може да остане в ареста.Очаква се наблюдаващият прокурор по делото да прецени каква мярка за неотклонение е подходяща за него. Според експертизата за психичното му състояние той страда от старческа деменция, но е вменяем, разбирал е какво е направил и може да носи отговорност.Ако бъде признат за виновен, той може да получи наказание \"лишаване от свобода\" от 10 до 20 години.Разкрито е още едно убийство, случило се вчера вечерта в кв. \"Аспарухово\". Мъж е пребил по особено жесток и мъчителен начин жената, с която живеел на семейни начела. Вследствие на нанесения побой жената е починала. Двамата са се запознали преди няколко месеца в социална мрежа.На мъжа е повдигнато обвинение за извършване на убийство по особено жесток начин. Има данни за криминални регистрации.  ", "date": "2019.08.10", "title": "Гешев: Битовата престъпност остава приоритет на прокуратурата"}
{"url": "http://www.cross.bg/haos-vuv-velikobritaniya-zaradi-tokov-ydar-1610848.html", "text": "/КРОСС/ Сериозна авария спря тока на близо един милион души в Англия и Уелс, съобщава БГНЕС.Пътници заседнаха във влаковете на метрото, светофарите не работеха и хиляди домакинства останаха на тъмно заради авария в електрозахранването.Причината за аварията е проблем с два от генераторите на енергия, обявиха от Националната енергийна компания. ", "date": "2019.08.10", "title": "Хаос във Великобритания заради токов удар"}
{"url": "http://www.cross.bg/byrgas-proizshestviya-telefon-1610856.html", "text": "/КРОСС/ Мобилните телефони стават все по-голям фактор за възникване на пътнотранспортни произшествия. Причината - разсейват шофьора. Това стана ясно от думите на председателя на Държавна агенция „Безопасност на движението по пътищата\" Малина Крумова. Тя заедно с експерти на Агенцията и на ОДМВР Бургас направиха инспекция на участъка от пътя Созопол - Приморско (включително кръстовището при с. Равадиново), където през изминалата седмица станаха два транспортни произшествия в два поредни дни. Оказва се, че при едната катастрофа именно отвличане на вниманието е довела до нея.Затова и Държавна агенция „Безопасност на движението по пътищата\" провежда информационна кампания под мотото „Пиши, когато стигнеш\", която е насочена към превенция към ползването на телефон, докато се шофира и в частност за пресичане на опасната практика водачите да четат и пишат съобщения на мобилния си телефон в движение.„Виждаме един нов много опасен феномен - все повече хора се опитват докато шофират да пишат или четат на мобилния си телефон. Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи\", обясни Малина Крумова.За първите 6 месеца на годината 757 водачи са предизвикали пътнотранспортни произшествия без участие на друго МПС. Основна причина остава отвличане на вниманието на шофьорите.ДАБДП ще настоява и за поставяне на структурна маркировка по цялото протежение от Бургас до южните ни курорти, което да се изпълни след края на активния сезон. Нужно е и физически да бъде ограничена възможността за извършване на нерегламентиран ляв завой при бензиностанциите по протежение на отсечката.Паралелно Пътна полиция е засилила контрола в цялата област от началото на летния сезон. В резултат се отчита намаление на жертвите на 50% в сравнение със същия период на миналата година.ОДМВР Бургас стартира още една мярка за превенция - патрулни автомобили ще се движат заедно с пътния поток, за да контролират и регулират трафика по Южното Черноморие.За първите 6 месеца на 2019 г. на територията на Област Бургас са регистрирани 179 пътнотранспортни произшествия. При тях са загинали 9 души, а ранените са 215. Фаталните инциденти са намалели с 50%, а ранените са с 49 по-малко в сравнение със същия период на миналата година. ", "date": "2019.08.10", "title": "Мобилният телефон – сред основните причини за катастрофите"}
{"url": "http://www.cross.bg/dyshi-duzhdove-mysonni-1610855.html", "text": "/КРОСС/ Природни бедствия и в южната част на Азия. Наводнения и свлачища, причинени от мусонни дъждове отнеха живота на над 130 души в Индия и Мианмар.Наводненията, причинени от мусонни дъждове, са причинили смъртта на поне 100 души в Индия, съобщи АФП. Други стотици хиляди в различни части на страната са били принудени да напуснат домовете си.Най-силно засегнат е южният щат Керала, в който към 120 000 души живеят в лагери, съобщиха властите. Правителството е наредило да се формират военни екипи, които да спускат храна от въздуха в отдалечени селища на индийския щат. Очаква се дъждовете да се усилят в идващите дни. Около 500 души загинаха миналата година в Керала при най-лошите наводнения от близо век.Броят на загиналите от свлачище в източен Мианмар достигна 34-ма, съобщиха властите, цитирани от АФП. Спасителни екипи продължават да търсят изчезналите при бедствието, причинено от силни мусонни дъждове в азиатската държава.Правителствени служители допускат, че повече от 80 души може да са изчезнали. ", "date": "2019.08.10", "title": "Природни бедствия и в южната част на Азия"}
{"url": "http://www.cross.bg/subota-gurtziya-pozhar-1610852.html", "text": "/КРОСС/ Голям пожар бушува на гръцкия остров Елафонисос, съобщават местните медии. Борбата с огъня е започнала в събота сутрин с 15 противопожарни коли и 45 пожарникари. Ангажирана е и авиацията.\n\t\t\t\t\tЗаради огнената стихия се е наложила евакуация на хотели и къмпинги в района. Жена, попаднала в капана на пламъците, е била спасена от огнеборците, посочва още местната преса.За почивните дни метеоролозите предупредиха за жеги и опасност от пожари в обширни райони на съседна Гърция. В събота следобед температурите на юг ще достигнат до 40 градуса.  ", "date": "2019.08.10", "title": "Евакуират хора в Южна Гърция заради голям пожар (видео)"}
{"url": "http://www.cross.bg/honkong-zapochnaha-protestirashtite-1610854.html", "text": "/КРОСС/ Протестиращи преминаха в събота през два квартала на Хонконг въпреки забраната на полицията, която неколкократно влезе в сблъсъци с критици на правителството, предаде БТА.Това е деветата седмица на протести в Хонконг, които започнаха заради недоволството срещу законопроект за екстрадиции в континентален Китай, но след това се разраснаха и демонстрантите започнаха да искат повече демократични свободи.Протестиращите настояват за оставката на главната администраторка на Хонконг Кари Лам и за разследване на жалбите за полицейско насилие.Силите на реда използваха и сълзотворен газ срещу антиправителствените демонстранти след края на мирното шествие.Протестиращите издигнаха барикади и опитаха да попречат на полицаите да влязат в търговски център, за да разпръснат демонстрантите, които бяха там.  ", "date": "2019.08.10", "title": "Нов протест в Хонконг въпреки полицейската забрана"}
{"url": "http://www.cross.bg/pozhari-oplakvat-hatanga-1610857.html", "text": "/КРОСС/ Димът от горските пожари в Сибир обхвана отдалечените селища на Таймир и от три дни жителите се оплакват от лоша видимост и мирис на изгоряло, съобщава „Новая газета\".Полуостров Таймир е най-северният полуостров на Азия, влизащ изцяло в състава на Красноярския край на Русия. Тежък смог виси над село Хета, слънцето не се вижда, мирише на изгоряло, тежко е да се диша и освен това е горещо, казват местните хора.Разстоянието от Хета до Красноярск е 1 760 км. От дима се оплакват и в село Хатанга, което e 100 км на север. Разположено е на брега на река Хатанга и е едно от най-северните населени места и пристанища в Русия. И двете села се намират в Арктическата зона, по крайбрежието на Северния Ледовит океан. Никога досега пожарите не са стигали до Арктика.От юли горските пожари бушуват в Красноярския край, в Иркутска област, в Бурятия, Забайкалието и Якутия. В края на месеца изпепелените площи са 3 млн.хектара. ", "date": "2019.08.10", "title": "Димът от сибирските пожари стигна до Арктика"}
{"url": "http://www.cross.bg/astronomiya-astrofizika-izdanie-1610850.html", "text": "/КРОСС/ Един златен, три сребърни и бронзов медал за българския национален отбор по астрономия и астрофизика от 13-ото издание на Международната олимпиада по астрономия и астрофизика.Носител на златното отличие е Георги Александров, което го прави двукратен златен медалист, след като се представи страхотно и на миналогодишното издание на олимпиадата.Състезанието се проведе в град Кещей, Унгария. Домакините посрещнаха 254 участници от над 40 отбора от цял свят.Ръководители на българската група бяха учителят по физика и астрономия в СМГ „Паисий Хилендарски\", Никола Каравасилев и Захари Дончев от Института по астрономия към БАН. ", "date": "2019.08.10", "title": "Български ученици с пет медала от Международна олимпиада по астрономия и астрофизика"}
{"url": "http://www.cross.bg/egipet-grobnitza-grobnitzata-1610853.html", "text": "/КРОСС/ Археолози „биха тревога\" заради плановете на Египет за преместване на древна гробна камера. Тя беше случайно намерена по време на полицейска акция срещу иманяри.Министерството на античността на Египет реши да премести древна гробница, открита на археологическия обект Ал-Даябат в провинция Сохаг в новия музей в Кайро. Това предизвиква вълна от възмущение сред изследователите.\"В новия музей на административната столица всички важни фигури и туристи от цял свят ще имат шанса да видят гробницата, което ще позволи на хиляди, ако не и на милиони хора да й се насладят\", заяви Мустафа Вазири, секретар на зам. началника на Върховния съвет за антики, съобщи Спутник.Гробницата от времето на Птолемей принадлежи на благородник, наречен Туту и жена му, за която се знае, че е танцьорка на древноегипетската богиня Хатор.Според „The Sun\", след неотдавнашното изявление на министерството, стените на гробницата са нарязани на парчета, за да може да се транспортира по-лесно. Решението за разглобяване на гробната камера беше оправдано от министерството като необходим ход, за да се спаси гробницата от „повреди на изключително отдалеченото място, където тя е изолирана и може да бъде подложена на опустошение или грабеж\".Археолозите обаче изразиха опасенията си, че добре запазената гробница може да бъде повредена при преместването, а британският вестник добавя и опасенията на местните от „проклятието на фараоните\", което се отприщва срещу всеки, който „смущава мумия\".Обикновено Египет се придържа към седмия член на Венецианската харта за опазване и реставрация на паметници и забележителности, който гласи, че: „Паметникът е неделим от историята, за която свидетелства, и от обстановката, в която се намира. Преместването на всички или част от паметник не може да бъде разрешена, освен когато защитата на този паметник изисква или когато това е оправдано от национален или международен интерес от първостепенно значение \".\"Преместването на тази гробница е явно нарушение на Венецианската харта за възстановяването на исторически места; и това, което прави министерството, е да унищожи тази античност, вместо да я спаси\", заяви египетската археоложка Моника Хана пред „Daily News Egypt\".В гробницата има две малки стаи с два саркофага и около 50 мумифицирани животни. ", "date": "2019.08.10", "title": "Страх от „проклятието на фараоните” в Египет заради нарязана гробница"}
{"url": "http://www.cross.bg/odrin-registrirano-zemetresenie-1610840.html", "text": "/КРОСС/ Земетресение с магнитуд 3,6 по Рихтер бе регистрирано днес в окръг Одрин (Северозападна Турция), съобщи турската телевизия СиЕнЕн-Тюрк, като се позовава на правителствената Дирекция за управление при бедствия и извънредни ситуации (АФАД).Епицентърът на земетресението, регистрирано в 9.39 ч., е бил в района на град Лалапаша, близо до границата с България.Земетресението е било на дълбочина 20 километра.Трусът е предизвикал паника сред населението.Няма информация за ранени и за разрушения. ", "date": "2019.08.10", "title": "Земетресение край Одрин близо до границата с България"}
{"url": "http://www.cross.bg/chymata-babikyan-mirchev-1610838.html", "text": "/КРОСС/ Пиар експертът Арман Бабикян и социологът проф. Михаил Мирчев коментираха чумата и протестите на свиневъдите, както и обещанието за свето бъдеще на \"Няма такава дъжава\".Бабикян коментира пред БНР, че би бил щастлив, ако властта успее да се справи с чумата, но очевидно Агенцията за безопасност на храните и държавата като цяло не са успели. \"Борим се с последствията от чумата. Успяхме да похарчим 10-15 милиона за комични оградки по границата, очевидно е и друго - изправени сме пред много нерегистрирани животни - нещо, което трябваше да стане по закон далеч преди чумата\".Държавата със своята заповед, че ще санкционира тези, които не си изтребят животните от типа \"заден двор\", на практика ефективно съдейства за доразпространение на чумата, тъй като всичко това се случва без държавен санитарен контрол, смята пиар експертът. Той акцентира върху съвестта на управляващите и феномена \"оставка в джоба\": \"Премиерът е заместител на всички видове съвест\", каза пиар експертът.Проф. Михаил Мирчев прогнозира, че битката с африканската чума ще приключи с избиването на огромно количество животни: \"Смазващо за българското земеделие, като част икономиката, като демографски фактор - това означава допълнително обезлюдяване на българските села\". Социологът е на мнение, че главният виновник е Румен Порожанов заради невзетите мерки: \"За всичко е виновен Порожанов. Чумата пълзи от север от 3-4 години. Няма ограда, няма профилактика, няма екарисажи, няма избиване от ловците на всички диви прасета в 20-километровите зони... Поредица от неадекватности и зловредности. Лицето се нарича Порожанов. Той е човек за затвора. БАБХ е другата институция за затвора - няма екарисажи - заравянето на животните води до отравяне на водите... Най-безумният от екологична и медицинска гледна точка начин. И всичко това го прави държавата\".При всяка криза Бойко Борисов се скрива, категорични са и двамата анализатори. \"Целта е да бъдат разделени хората, да бъде насадена злоба между едри и дребни собственици. Но никъде не чуваме решение на проблема и това е твърде жалко за една страна\", каза Бабикян.По отношение на електоралната подкрепа за управляващата партия, проф. Мирчев смята, че кризата с африканската чума ще даде продължителен ефект. Неслучайно се появи и алтернативата Слави Трифонов - да обере луфта, да обере вакуума - поредната политическа хватка, за да бъдат хората отново излъгани. \"Няма такава държава\" не може да бъде основна политическа сила - може да заеме мястото на патриотите, на \"Воля\", това е бъдещият партньор на Бойко Борисов\", твърди проф. Мирчев.Арман Бабикян акцентира, че зад намерението на Слави Трифонов стоят дълги заявки, а не просто известност: \"От тук нататък дали бъдещата формация ще се окаже патерица, или ще се окаже реален политически субект, който има намерение \"да обърне палачинката\". Да, такава е заявката, но не съм склонен да бързам. Слави Трифонов не е бил еднозначен през годините. Затова очаквам делата\", категоричен е Бабикян.Трифонов ще се опита да предприеме едно мажоратирно начало на местните избори, смята проф. Мирчев. ", "date": "2019.08.10", "title": "Анализатори: Властта не успява да се справи с чумата"}
{"url": "http://www.cross.bg/praseta-sa-ymurtveni-v-dve-svinefermi-v-rysensko-1610843.html", "text": "/КРОСС/ В двата свинекомплекса в русенските села Николово и Бръшлен приключи евтаназията и загробването на близо 80 000 животни. Там вече се извършва и дезинфекция от специализирана фирма.Процедурата ще трае около 10 дни, след което фермите допълнително ще трябва да дезинфекцират помещенията си и цялото оборудване, съобщава БНТ. Това, по думите на техните управители, ще продължи около 2-3 месеца.Междувременно на граничния пункт \"Дунав мост\" поставят нова система за дезинфекция на автомобилите. ", "date": "2019.08.10", "title": "80 000 прасета са умъртвени в две свинеферми в Русенско"}
{"url": "http://www.cross.bg/kristiyan-boiikov-danni-1610841.html", "text": "/КРОСС/ 15 000 лв. взел Кристиян Бойков от бизнесмен, за да му продаде база данни на фирма, с която били в конкуренция. Младежът съобщил новината на колегите си от „ТАД Груп\", заливайки се от смях. Това стана ясно от разпити, които прокуратурата разпространи в петък, съобщава „24 часа\".Един от колегите на Кристиян дори хакнал сайт по заръка на Бойков. Случката се разиграла след лъжа, че фирмата ще става клиент на „ТАД Груп\".„Той буквално ми каза, че говорил със собственика на „А\". Това стана през април 2019 г., не помня точната дата. Тогава намерих уязвимост, без да ползвам готови програми, а с ръчно претърсване. След това в личен чат пратих линк на Кристиян. После не знам той какво е направил с уязвимостта. Същия следобед, когато Иван Тодоров дойде в офиса ни, Кристиян му съобщи и на него, че съм хакнал сайта на „А\". Тогава се усъмних, че той ме е излъгал, че „А\" ще станат наш клиент. По-късно проверих в системата на фирмата ни и видях, че наистина няма сключен договор с тях\", разказва младежът.Оттогава той станал много по-внимателен към нещата, които Бойков му подавал.Бойков дори държал външен харддиск, на който имало 500 гигабайта източени бази данни на клиенти и хакнати фирми. От контрагентите на „ТАД Груп\" копирал информацията, без да им казва и да има това право.„Спомням си, че имаше имена, презимена, дати на раждания, ЕГН-та, имейли, айпи адреси\", посочва колегата на Кристиян. Той разгледал съдържанието, но в присъствието на Бойков.Няколко дни по-късно 20-годишният пловдивчанин му се похвалил, че е ударил голяма база данни.„Съдържаща регистрационните номера на много автомобили, както и лични данни на техните собственици - имена, ЕГН-та, имейли. Кристиян ми каза, че ги държи на много сигурно второ място и има информация за всички автомобили в България и техните собственици\", описва информацията свидетелят.„Иван Тодоров и Кристиян имаха специални отношения, повече от просто шеф и служител\", посочват колегите на двамата. Те измислили схемата с хакването на фирми, които после да ги наемат.Всеки удар се правел след съгласието на Тодоров. Дори веднъж Бойков казал, че може да удари държавна институция, а шефът на „ТАД Груп\" отвърнал: „Ми дай да ги видим какво имат\".  ", "date": "2019.08.10", "title": "Бойков продал хакната фирмена база данни за 15 000 лв. на конкурент"}
{"url": "http://www.cross.bg/morogoro-katastrofa-benzinovoz-1610844.html", "text": "/КРОСС/ 61 души загинаха при катастрофа, при която бензиновоз се преобърна в танзанийския град Морогоро, съобщи БГНЕС.Машината се е преобърнала, докато се е опитвала да избегне сблъсък с идващи насреща мотоциклетисти. След катастрофата някои от тях са изгорели живи.Морогоро е един от десетте най-големи градове в Танзания, намира се на около 260 километра от столицата. ", "date": "2019.08.10", "title": "60 загинали при катастрофа с бензиновоз"}
{"url": "http://www.cross.bg/chetvurtuk-teritoriyata-strana-1610845.html", "text": "/КРОСС/ Очаква се Специализираният съд да реши остават ли в ареста петима от арестуваните при акцията срещу дрогата. Мащабната операция се проведе в четвъртък на територията на цялата страна.Тогава бяха задържани 8 души от висшата йерархия на група за разпространение на наркотици. Според разследващите те са от кръга на известния в столицата Радо Ланеца. Арестите бяха извършени в София, Пловдив и Поморие. За издирване бяха обявени още 20 души. ", "date": "2019.08.10", "title": "Съдът определя мерките на арестуваните при акцията срещу дрогата"}
{"url": "http://www.cross.bg/lodka-tyristi-porto-1610847.html", "text": "/КРОСС/ Група френски туристи са задържани в Гърция за разпит след тежка катастрофа с лодка. При сблъсъка са загинали двама мъже на борда на лодката, а една жена е сериозно ранена, съобщи бреговата охрана, цитирана от БГНЕС.Групата от 10 души, включително петима непълнолетни, са били на 10-метрова моторна лодка, която е пробила по-малък дървен плавателен съд в близост до курорта \"Пелопонес\" до \"Порто Хели\", на 170 километра югоизточно от Атина, заяви говорител на гръцката брегова охрана.\"Търсим човека, който е карал моторната лодка. Според ранните свидетелства това е мъж от Франция или Белгия\", се казва в съобщението на пресслужбата.Френските граждани са отведени в \"Порто Хели\" за разпит и до понеделник ще се явят пред прокурор. Те са арестувани, след като помогнаха за спасяването на пострадалата жена и едно от телата на загиналите на брега. ", "date": "2019.08.10", "title": "Задържаха френски туристи в Гърция след тежка катастрофа с лодка"}
{"url": "http://www.cross.bg/tzena-prirodniya-bylgargaz-1610846.html", "text": "/КРОСС/ \"Булгаргаз\" внася искане в Комисията за енергийно и водно регулиране (КЕВР) за увеличение на цената на природния газ с 0,83% за четвъртото тримесечие на годината, съобщава БГНЕС.В съобщение до медиите \"Булгаргаз\" ЕАД уведомява своите клиенти, че прогнозната цена на природния газ за ІV-то трим. на 2019 г. е 45,27 лв./MWh (без цени за достъп, пренос, акциз и ДДС). В сравнение с утвърдената за ІІІ-то трим. на 2019 г. цена (без цени за достъп, пренос, акциз и ДДС), прогнозната цена за ІV-то трим. на 2019 г. е по-висока с 0,37 лв./MWh или с 0,82%, информират от дъщерното дружество на \"Български енергиен холдинг\".Прогнозното увеличение на продажната цена се дължи основно на по-високите тарифи за пренос на природен газ през територията на Румъния за 2019/2020 газова година.Прогнозната цена на природния газ отчита влиянието на ценообразуващите фактори към 9 август и е неокончателна. Окончателното предложение на \"Булгаргаз\" ЕАД за утвърждаване цената на природния газ за ІV-то тримесечие на 2019 г. ще бъде внесено в КЕВР на 10 септември.  ", "date": "2019.08.10", "title": "\"Булгаргаз\" иска увеличение на цената на природния газ с 0,82%"}
{"url": "http://www.cross.bg/avtomobila-zhiteli-novi-1610830.html", "text": "/КРОСС/ През миналата година у нас са регистрирани около 35 хиляди нови автомобила при първа регистрация за около 15 милиона броя в страните на ЕС, което за страната ни е дял едва от 0,2 процента. Това показват данни от анализ на Евростат за автомобилния парк и регистрацията на нови коли сред 28-те страни-членки през 2018 г. Регистрираните нови коли у нас на възраст до 2 години за миналата година са били около 1,7 на сто от общия брой на автомобилите у нас, при показател за Люксембург от 25 на сто. Страната ни е в дъното на класацията и по възрастов дял на автопарка - до 5 години са около 5 на сто от автомобилите у нас (около 160 хиляди), до 10 години - 10 на сто (около 400 хиляди коли), между 10 и 20 години - 60 на сто (близо 2,4 милиона броя) и над 20 години - около 25 процента (близо 1 милион автомобила). У нас има регистрирани между 3,5 млн. и 4 млн. броя автомобили, но тези цифри търпят корекции, тъй като всяка година в страната ни се внасят по около 100 хиляди коли втора употреба, както и се дерегистрират в КАТ няколко десетки хиляди автомобила. Само за първите 6 месеца на тази година в България са регистрирани 18 323 нови автомобила, докато за същия период в страните на ЕС са регистрирани 8,1 млн. броя нови автомобили, което като пазарен дял е също 0,2 процента от всички новорегистрирани коли в ЕС за половин година.Страната ни е на едно от последните места в ЕС и по регистрирани автомобили на 1000 жители - едва 393 коли, което е близо два пъти по-малко от лидера Люксембург - 670 коли на 1000 жители, сочи европейската статистика. Най-висок дял регистрирани нови автомобили на възраст до 2 години е отчетен в Люксембург - 25 на сто. Следват Дания - 24 на сто, Белгия - 22 на сто, Швеция - 20 на сто, Австрия - също 20 на сто и др. На другия полюс - най-висок процент стари автомобили на възраст над 20 години е регистриран в Полша - 40 на сто, Естония - 28 на сто, България - 25 на сто, Малта, Литва и Румъния - по 20 на сто и др. В категорията \"най-моторизирана нация\", тоест брой леки коли на 1000 жители, лидер отново е Люксембург - 670 автомобила на 1000 жители, следват Италия с 625 автомобила на 1000 жители, Финландия (617 автомобила), Малта (613 автомобила) и Кипър (609 автомобила на 1000 жители). В другия край на скалата, с особено ниска \"степен на моторизация\", е позиционирана Румъния - 261 автомобила на 1000 жители, Унгария - 355, Латвия - 360, Хърватия - 390, България - 393 автомобила на 1000 жители. При съседите ни данните са следните: Гърция - 500 автомобила на 1000 жители, Северна Македония - 200, Турция - 150 на хиляда жители. Топ 5 на страните с най-висок брой регистрирани автомобили в ЕС за миналата година се оглавява от Германия - 3,4 млн. нови регистрации, Великобритания - 2,3 млн., Франция - 2,1 млн., Италия - 1,9 млн., Испания - 1,3 млн. Данните на регистрираните нови автомобили по вид гориво сочат рязък скок на колите на бензин - промяна от 50 на сто до 57 на сто в рамките на една година. Делът на колите на дизел е паднал драстично от 45 на сто до 35 на сто, отчита още Евростат. Като цяло по брой продадени автомобили през миналата година лидер на пазара в ЕС е групата VW (включваща марките VW, Шкода, Ауди, Сеат, Порше и др.) с общ брой продадени 3,6 милиона автомобила, от които 1,6 милиона с марката VW. ", "date": "2019.08.10", "title": "България е в дъното на класацията по възраст на автопарка"}
{"url": "http://www.cross.bg/koreya-severna-yuzhnokoreiiskata-1610831.html", "text": "/КРОСС/ Северна Корея изстреля два неидентифицирани снаряда в посока Японско море, предаде Ройтерс, като се позова на южнокорейската армия. Снарядите са били изстреляни от района на град Хамхън в североизточната част на КНДР, съобщи в изявление Генералният щаб на южнокорейската армия. КНДР изстреля ракетите малко след изявлението на американския президент Доналд Тръмп, че е получил \"много хубаво писмо\" от севернокорейския лидер Ким Чен-ун. Тръмп заяви, че в писмото си Ким е изразил недоволство от решението на Съединените щати и Южна Корея този месец да проведат съвместно военни учения. Северна Корея възприема подобни учения като репетиция за война, имаща за цел сваляне на севернокорейското ръководство, отбелязва Ройтерс. Предполага се, че с изстрелването на снарядите КНДР иска да изрази недоволството си от провеждането на ученията.Анонимен американски служител, цитиран от Ройтерс, потвърди, че Северна Корея е изстреляла поне един снаряд, който изглежда е ракета с малък обсег.В отделно изявление високопоставен служител на американското правителство заяви, че Съединените щати са информирани за изстрелването на снаряди от Северна Корея и отблизо следят ситуацията, като обменят информация с Япония и Южна Корея.Доналд Тръмп: Нямам проблеми със севернокорейските ракетни изпитанияМеждувременно стана ясно, че снарядите не са достигнали изключителната икономическа зона на Япония, предаде ТАСС, като се позовава на японската информационна агенция Киодо, цитирайки източник от японското правителство. \"Нямаме информация снарядите да са достигнали изключителната ни икономическа зона. Към настоящия момент можем да кажем, че няма никаква директна заплаха за страната ни\", заяви правителственият източник, според когото японските военни специалисти са на мнение, че КНДР е изстреляла балистични ракети с малък обсег.Не закъсня и реакцията на южнокорейските власти. „С изстрелването на снаряди Северна Корея цели да демонстрира сила\", заявиха те, цитирани от Ройтерс. Твърде вероятно е изстрелването на още снаряди, прогнозира Генералният щаб на южнокорейската армия. Южнокорейските военни уточняват в изявление, че Северна Корея провежда летни учения на въоръжените си сили. Според южнокорейската армия Северна Корея е изстреляла днес два снаряда, като изглежда, че това са ракети с малък обсег, каквито Пхенян е изстрелвал и преди. Днешните снаряди бяха изстреляни от района на севернокорейския град Хамхън, където се смята, че има обект за производство на ракетни двигатели с твърдо гориво. Снарядите прелетяха разстояние от около 480 км на височина от 48 км, съобщи южнокорейската армия. ", "date": "2019.08.10", "title": "Северна Корея изстреля неидентифицирани снаряди към Японско море"}
{"url": "http://www.cross.bg/meksiko-tela-prestupnostta-1610829.html", "text": "/КРОСС/ Десетки тела на убити открити в масов гроб в Мексико. На зловещата находка се натъкнали полицаи в щата Мичоакан. Съобщава се за намерени останки на поне 19 души.Вероятно това са поредните жертви на престъпността в страната. Възможно е да става въпрос за съперничещи си банди от наркокартелите.Припомнят се ужасните кланета, извършени от наркокартели в разгара на войната за наркотици в Мексико през 2006-2012 г., когато купчини тела бяха изхвърлени по пътищата като послание към властите и останалите банди.Около 40 хил. души се водят безследно изчезнали в Мексико към момента. През миналата година регистрираните убийства са били над 33 хиляди, повечето от които свързани с организираната престъпност.Нелегалната миграция и престъпността са причините, които накаряаха американския президент Доналд Тръмп да поиска изграждането на стена по южната граница.  ", "date": "2019.08.10", "title": "Десетки тела на убити открити в масов гроб в Мексико"}
{"url": "http://www.cross.bg/protest-dyshi-predi-1610828.html", "text": "/КРОСС/ Пореден масов протест се очаква днес в Румъния. На демонстрацията ще се проведе в столицата Букурещ организаторите очакват да съберат 250 000 души.В социалните мрежи се организират подобни демонстрации в Брашов, Клуж, Констанца и други градове.Недоволните от властта ще използват като повод брутално смазания преди година протест, при който бе убит човек и бяха ранени други 450 души, за да изкажат отново несъгласието си с корупцията в страната.Припомняме, че точно преди година румънци, които живеят в чужбина, организираха антиправителствен протест в Букурещ, призовавайки за оставка на лявото правителство и организиране на предсрочни избори.МВР след това публично се извини на демонстрантите за употребата на сила.В същото време, добилият популярност от последния месец случай с отвлечените, изнасилени и убити момичета Александра и Луиза също предизвика гнева на обществеността.Той доведе до оставки и уволнения на най-високо равнище заради неадекватна реакция на полицията и скандални изказвания.Многохилядни протести и бдения последваха смъртта на двете момичета. ", "date": "2019.08.10", "title": "250 хил. се очакват на днешния протест в Румъния"}
{"url": "http://www.cross.bg/yambol-lineiika-shofyorut-1610832.html", "text": "/КРОСС/ Линейка с пациент и джип се удариха на централно кръстовище в Ямбол.По информация на очевидци шофьорът на джипа не се съобразил със сирената, а линейката минавала на червено, съобщава БТВ.Пострадали са лекарка и шофьорът на колата на Спешна помощ. Без опасност за живота са.  ", "date": "2019.08.10", "title": "Линейка с пациенти и джип се сблъскаха на кръстовище в Ямбол"}
{"url": "http://www.cross.bg/skobi-ylitzata-vasil-1610833.html", "text": "/КРОСС/ След повече от една година ремонт, улица \"Иван Вазов\" в столицата вече е отворена за движение. Автомобили преминават по цялото протежение на улицата от бул. \"Васил Левски\" до ул. \"Раковски\".Служители на Центъра за градска мобилност веднага започнали да поставят скоби на спрелите коли, въпреки че знаците, указващи, че улицата е в обхвата на \"Синя зона\", липсвали, съобщава \"Булфото\".На въпрос откъде водачът може да знае, че улицата е с платено почасово паркиране, заявили, че такъв има в началото откъм \"Васил Левски\", а попитани какво се случва ако някой завие откъм \"Шишман\", служителите на Центъра за градска мобилност започнали да звънят по телефоните и 10 минути по-късно премахнали поставените скоби на паркиралите автомобили. ", "date": "2019.08.10", "title": "Отбелязаха отварянето на улица ''Иван Вазов'' в София със скоби"}
{"url": "http://www.cross.bg/tesnolineiikata-subor-ytre-1610834.html", "text": "/КРОСС/ Вторият национален събор на теснолинейката се провежда днес и утре, съобщиха организаторите.За втора поредна година Гражданско сдружение \"За теснолинейката\" с подкрепата на община Велинград организират Национален събор на теснолинейката - \"С хора и песни край релсите тесни\".Днес и утре на най-високата гара на Балканите - Аврамово, ще звучи български фолклор от всички краища на страната.Приятелите на малкото влакче ще усетят планинската прохлада и чистия въздух, ще се насладят на вкусни гозби и народна музика, а с присъствието си ще покажат съпричастността си към запазването на теснолинейката Септември - Добринище и превръщането и в уникална туристическа атракция. ", "date": "2019.08.10", "title": "Започна Националният събор на теснолинейката"}
{"url": "http://www.cross.bg/lager-grigor-tengri-1610835.html", "text": "/КРОСС/ На 7 август Пламена Петрова, Григор, Жеко и Стефан Вътеви са стъпили на върха Хан Тенгри, висок 7010 м. Той се намира в планината Тяншан, Централна Азия, на границата между Казахстан, Киргизстан и Китай.\"Всичко е наред. Утре пътуваме за Бишкек\", съобщи за БНР днес сутринта Григор Вътев от Лагер Каркара.Четиримата отпътуваха от България на 23 юли. По време на аклиматизацията си прекараха една ношувка в Лагер 1 (4700 м),  достигнаха са 5900 м височина и пренощуваха веднъж в Лагер 2 (5500 м).  ", "date": "2019.08.10", "title": "Четирима български алпинисти изкачиха седемхилядника Хан Тенгри"}
{"url": "http://www.cross.bg/ivan-pazardzhik-panaiiotov-1610836.html", "text": "/КРОСС/ Бившият директор на  пазарджишката пожарна комисар Иван Панайотов е кандидатурата  на ГЕРБ за кмет на Пазарджик. Решението бе взето снощи на общинско партийно събрание.Преди дни Иван Панайотов се пенсионира след 36 години служба в системата на МВР.  За работата си той бе отличен с почетно звание за \"Доблест и заслуга\" - първа степен.С издигането на Иван Панайотов към момента кандидатите за кметския стол на Пазарджик стават четирима. Това са сегашният кмет Тодор Попов, предприемачът Благо Солов и бившият шеф на Националната служба за сигурност Арлин Антонов.Засега  остават неизвестни намеренията на БСП.  Партията все още е пред дилемата, дали да има свой кандидат или да участва в коалиция, отбелязва БНР. ", "date": "2019.08.10", "title": "Пенсиониран шеф на пожарната е кандидатът на ГЕРБ за кмет на Пазарджик"}
{"url": "http://www.cross.bg/lyuksembyrg-suobshti-tornado-1610837.html", "text": "/КРОСС/ Торнадо вилня в Люксембург. Стихията рани 14 души, нанесени са щети на 160 къщи.Вятърът е бил със скорост 130 километра в час, най-пострадали са две градчета до границата с Франция, съобщи АФП. Премиерът съобщи, че са мобилизирани всички екипи на службите за борба с бедствията, за да се разчистят следите от бурята и да окажат помощ на гражданите.Торнадото изкорени дървета, повреди автомобили и блокира движението по някои пътища. Щетите са за милиони.Това не е обичайно явление в Люксембург. Според климатолози напоследък този вид бури са зачестили в Европа. ", "date": "2019.08.10", "title": "Торнадо рани 14 души в Люксембург, изпочупи къщи и коли"}
{"url": "http://www.cross.bg/dvama-otbranata-raneni-1610819.html", "text": "/КРОСС/ Петима души бяха ранени днес при нови взривове в склад за боеприпаси в руския Красноярски край, предадоха Ройтерс и ТАСС. \"Има петима пострадали. Един ще бъде лекуван амбулаторно - това е възрастна жена. Четирима са пострадали средно тежко - двама полицаи и двама военни\", каза лекар в болница в град Ачинск. След взривовете в склада е избухнал пожар. В Туитър беше публикуван видеозапис, показващ огромно огнено кълбо, което се издига, както се твърди, над дърветата при обекта, разположен близо до Ачинск. Представител на силовите структури каза, че взривовете са били причинени от мълния. По-рано тази седмица в склада имаше експлозии, при които загина един човек, а 13 бяха ранени.  Вчера двама души загинаха, четирима други получиха наранявания с различна тежест в резултат на експлозия на течно-горивен ракетен двигател на тренировъчна площадка в района на Архангелск.\n\t\t\t\t\t", "date": "2019.08.10", "title": "Петима ранени след взривове в склад за боеприпаси в Красноярски край "}
{"url": "http://www.cross.bg/kostin-podsudimiya-sustav-1610818.html", "text": "/КРОСС/ Тричленен съдебен състав на Апелативен съд - София е отменил доживотната присъда без право на замяна на Герман Костин, обвинен за убийството 5-годишния Никита. Тялото на момченцето бе открито в куфар край Пасарел. Това се разбра от съобщение на Софийския градски съд (СГС), където делото е върнато за изцяло ново разглеждане, тъй като най-тежкото възможно наказание е изменено на процесуално основание и не подлежи на касационен контрол. Съдебното решение е взето още на 8 юни 2019 г. от съдебен състав, в който влизат апелативните магистрати: председател и докладчик Калин Калпакчиев (понастоящем председател на Съюза на съдиите в България и бивш член на Висшия съдебен съвет), Атанас С. Атанасов (предходен председател на ССБ) и Виолета Магдалинчева (също член на ССБ).   \"Цялостната оценка на протеклото пред първата инстанция съдебно производство налага извода, че правото на справедлив процес на подсъдимия Герман Костин, гарантирано както от основните принципи на НПК, така и от чл. 6 ЕКПЧ, съществено е било ограничено - игнорирано е правото на подсъдимия на писмен превод на материалите от делото; нарушено е правото на защита на подсъдимия, както и правото му на безпристрастен съд\", пише в решението на съда, с което се отменя първоинстанционната присъда на съдия Атанас Атанасов от СГС, който не членува в ССБ. \"В процеса на събиране на доказателства по делото, съдът е ограничавал правото на подсъдимия и неговата защита да участват в разпита на свидетелите и вещите лица, като без да излага надлежни и обосновани мотиви не е допускал въпроси и е прекратявал разпитите, без да даде възможност на страните да зададат въпросите си. По този начин е нарушено правото на защита и в частност принципа на равенство на страните и състезателността на производството.  В голяма част от съдебните заседания, съдът е отстранявал подсъдимия от провеждане на цялото съдебно заседание, като така го е лишавал от право на лично участие, а запознаването му с извършените в негово отсъствие действия е ставало с прочитане на протокола от съдебно заседание, който още не е бил изготвен.  Между подсъдимия и председателя на съдебния състав са се установили отношения на нетърпимост, което се е отразило на цялостното протичане на съдебните заседания и е довело до впечатление за личен конфликт между двамата, достигащ до ожесточение. Без да се оправдава и толерира поведението на подсъдимия, председателят на съдебния състав е демонстрирал неумение да ръководи съдебното заседание по начин, който да вдъхва доверие в страните за безпристрастност. Това е намерило изражение и в затрудненията, създадени от председателя на съдебния състав за упражняване на защитата - отнемане на думата на защитника, налагането на глоби, ограничаването в задаването на въпроси към свидетели и вещи лица. Демонстрирането на пристрастност от страна на председателя на съдебния състав е намерило израз и в неспособността да осигури извършване на съдебномедицинска експертиза на подсъдимия през цялото съдебно следствие. Такава е изготвена едва след приключване на съдебните прения и постановяване на присъдата, а при приемането й са допуснати немислими съществени процесуални нарушения - вещите лица от състава на експертизата са разпитани поотделно\", пише в решението докладчикът по делото Калин Калпакчиев. Преди година Костин получи най-тежката присъда, според действащото законодателство у нас. Това стана след напрегнат съдебен процес, в който почти на всяко заседание Костин отправяше обиди към съда, припомня в-к \"24 часа\". \"Предупреждавай себе си, изрод\", пресъздава отношението на Герман Костин към съда и в-к \"Монитор\" през месец май 2017 г. Според съдиите Калпакчиев, Атанасов и Магдалинчева \"независимо от демонстрираното поведение на подсъдимия, съдът е бил длъжен да се дистанцира от провокациите и да подходи професионално, като не превръща споровете със страните в ескалиращ конфликт, водещ до неуправляемост на съдебния процес в рамките на процесуалния закон\".  Първоинстанционният съд имал силно негативно мнение към личността на обвинения за убийството на детето, смята въззивният състав. \"В този смисъл следва да се отбележи, че в мотивите към присъдата се съдържат множество силно негативни характеристики за личността на подсъдимия, спекулативни предположения и крайно субективни интерпретации, които са лишени изцяло от доказателствена основа и сочат, че съдът е изградил преднамерено отрицателно отношение към личността на подсъдимия: В мотивите към присъдата съдът се е позовал на присъда от 1992 г., с която подсъдимият е осъден в Руската федерация, както и на мотивите към нея. Спекулативно посочвайки, че е спорно, доколко присъдата може да се зачита от българския съд, градският съд се е позовал на мотивите към тази присъда, за да възприеме крайно негативни характеристики за личността на подсъдимия\", пише още докладчикът по делото Калпакчиев. Съдиите от САС смятат, че в \"мотивите на присъдата градският съд е демонстрирал предубеденост, като е използвал изрази, надхвърлящи обичайните предположения, срещани в други съдебни актове и оценявани като несъвместими с чл. 303 НПК; аргументите и словесните формулировки на първия съд сочат за невъзможност за прилагане на дистанциран от различни внушения и предубеждения подход при формиране на вътрешното съдийско убеждение - сродни аргументи са изложени в решение № 158/19.06.2015 г. на ВКС по н.д. № 402/2015 г. на II н.о.\" \"В обобщение САС счита, че съдебният акт на първата инстанция, чрез използваните изрази, внушения и предположения, очертава легитимно и обективно оправдано съмнение, че е постановен от съд, който не е бил безпристрастен в противоречие с чл. 6 от ЕКПЧ\", твърдят Калпакчиев, Атанасов и Магдалинчева. \"Делото следва да се върне за ново разглеждане от стадия на съдебното заседание (включително провеждане на ново разпоредителното заседание, доколкото същото е етап, съставна част, от стадия на съдебното заседание), тъй като допуснатите на съдебната фаза процесуални нарушения напълно опорочават проверяваната присъда. Това обстоятелство не позволява на настоящия съдебен състав да разреши казуса по същество като инстанция по фактите. За да действа като \"втора първа инстанция\" въззивният съд трябва да има за база годен съдебен акт, какъвто в случая липсва\", посочват още действащ и предходен председател на ССБ и член на съдийската организация. Решението им обаче не подлежи на обжалване и протест. Убийството на 5-годишното момченце в началото на 2015 г. шокира обществеността у нас. Според събраните доказателства, на 8 февруари 2015 година Костин потеглил от столицата заедно с Анна Леонтиева и синът й Никита Плотников към морския курорт Приморско, където тримата пристигнали около 19:00 ч. същия ден. По-малко от час след това Костин потеглил обратно към София, като в колата бил единствено с Никита. През същия месец в гората край Приморско бе намерено разчленено тялото на Анна Леонтиева, за чието убийство се води друго досъдебно производство. Разследващите установиха, че след прибирането си в София руснакът е задушил 5-годишното момче с притискане в областта на гърлото и носа. След като убил детето, на 9 февруари Костин отишъл в района на язовир Искър около софийското село Пасарел и огледал района, веднага след това се прибрал в столицата, отишъл на зъболекар, вечерял с приятел и се прибрал в дома си. Малко по-късно същата вечер, Костин увил трупа на Никита в хавлиена кърпа, поставил го в куфара, собственост на майка му, и го отнесъл край Пасарел, за да го изхвърли във водоема, след което отново се прибрал. Сложни финансови взаимоотношения между Костин и Анна станали причина той да поиска да се отърве от майката, а след това и от детето, защото преди това получил стотици хиляди евро от семейството на жертвите за общ бизнес, за което жената била информирана, а той решил да запази парите за себе си и да преустанови контактите с нея и близките й.  През лятото на 2018 г. Прокуратурата поиска най-тежкото възможно наказание за Герман Костин, което бе уважено от първоинстанционния съд. Сега делото трябва да започне отначало пред СГС. Докладчик по него ще е съдия Александра Йорданова, която не е член на ССБ.", "date": "2019.08.10", "title": "Отмениха доживотната присъда на Герман Костин, убиецът на 5-годишния Никита"}
{"url": "http://www.cross.bg/geiim-egipet-braziliya-1610821.html", "text": "/КРОСС/ Националният отбор на България по волейбол победи Египет с 3:1 (25:11, 33:31, 19:25, 25:19) в първи мач от олимпийската квалификация във Варна, в която момчетата на Силвано Пранди гонят класиране на олимпиадата в Токио догодина.В другия мач от групата Бразилия победи Пуерто Рико с 3:0. Днес нашите се изправят срещу Пуерто Рико, а Бразилия среща Египет, докато в неделя ще бъде и решаващият двубой България - Бразилия.\"Направихме изключително важна крачка в турнира. Беше трудно, но в крайна сметка е важно, че успяхме да постигнем тази победа. Най-важен е следващият мач. Очаквам с всяка изминала среща да подобряваме представянето си и да вдигаме нивото си. Най-важно от мача с Египет е победата\", коментира селекционерът на България Силвано Пранди след успеха над Египет с 3:1 на старта на олимпийската квалификация във Варна. \"Със сигурност ми направи добро впечатление начинът, по който контролирахме мача в четвъртия гейм, след като загубихме третата част. След първия гейм Египет доста подобри представянето си и показа волейбол на наистина добро ниво. За мен е важно, че в моменти, в които изпитвахме трудности и бяхме под огромна доза напрежение, ние успяхме да се справим. Това е важно за следващата крачка Като за първи мач успяхме да предоставим достатъчно емоции на публиката, която с всеки следващ гейм също увеличаваше емоциите във важните моменти и се включи дейно в победата на отбора. Благодаря за подкрепата на публиката във Варна\", допълни италианският специалист пред официалния сайт на БФВ. \"Ако трябва да съм честен, очакваме труден мач срещу Пуерто Рико. Дори според мен те ще играят по-добре в мача срещу нас, отколкото в първата среща с Бразилия, по простата причина, че те пристигнаха последни във Варна и ще имат време да свикнат още малко с часовата разлика, ще имат време да починат малко и очаквам да се представят по-добре в събота, отколкото в петък. Но в крайна сметка очаквам да спечелим, защото това е нашата единствена цел\", коментира той предстоящата втора среща от квалификацията срещу показалия добра игра срещу Бразилия тим на Пуерто Рико. \"В първия гейм от другата страна просто нямаше отбор, Египет игра със страшно много грешки. За сметка на това ние играхме почти без грешки, затруднихме ги максимално на сервис, което в третия и четвъртия гейм не се получи. Започнаха да играят много добър волейбол, да посрещат, да атакуват, да контраатакуват, все едно имахме друг отбор отсреща. Важното е, че макар и трудно, победихме. Защото в първи мач се играе доста трудно. Гониш задължителна победа на старта. Има някакъв натиск. Но успяхме да се концентрираме и да победим. Важно е, че стартирахме с победа. Първата крачка я направихме, остават още две. Ако успеем да се поздравим с още две победи, ще бъде прекрасно\", сподели Цветан Соколов, който реализира 28 точки за успеха над египтяните. Попитан дали би имал сили да отбелязва по толкова и в следващите два дни срещу Пуерто Рико и Бразилия, Соколов отговори: \"Трениран съм, добре се чувствам физически, убеден съм, че мога да издържа. Важното е обаче да направя точките с хубав процент в атака и да помогна на отбора да побеждава. Но дори да отбележа 10 точки, ако отборът побеждава, аз ще съм щастлив. Отборите като Пуерто Рико са най-опасни. Когато нямаш какво да губиш, отиваш на сервис и рискуваш, в атака не те интересува дали ще сбъркаш. Те ще играят освободено, ние - под напрежение, но ние трябва да се научим да играем под напрежение, защото ако искаме да бъдем голям отбор, това трябва да го владеем\", добави Соколов. \"Мачът беше много труден, въпреки лесния първи гейм. След него си казахме, че по принцип така е и в много други мачове - когато спечелиш един гейм под 15 точки, отборът отсреща играе коренно различно в следващия гейм, за да докаже, че не е толкова слаб. А Египет определено има своите достойнства. Ние трябва да анализираме нашата игра. Излизат ни някои слабости, които трябва да анализираме. Защото, ако Египет бе спечелил втория гейм, който измъкнахме 33:31, а след това и третия, не искам и да си помисля как щеше да се развие мачът. В третия гейм ни надиграха. Но все пак да не бъда толкова негативен - първа победа в турнира, много важна за нас. Все пак Египет е 13-и в ранглистата, а ние сме 14-и. Отдавам трудностите на това че имаше напрежение, а и не сме играли от 20-ина дни, от контролите срещу Сърбия, тъй като Иран не дойдоха за планираните мачове. Надявам се, че срещу Пуерто Рико ще играем много по-добре. Видяхме, че те изобщо не са слаб отбор - срещу Бразилия стигнаха до 23 точки и само липсата на опит не им позволи да си вземат първия гейм. Да се надяваме, че ние ще сме много по-концентрирани срещу тях. Аз съм сигурен, че срещу Пуерто Рико ние ще играем по-освободено, за да може да излезем срещу Бразилия в третия мач с по-добро самочувствие. Сигурен съм, че Бразилия ще покаже най-доброто от себе си в мача срещу нас, ще покаже целия си потенциал и класа, но пък и ние можем да се противопоставим, защото мечтаем да отидем на олимпийски игри\", сподели Теодор Салпаров. ", "date": "2019.08.10", "title": "България надви Египет с 3:1 на олимпийската квалификация"}
{"url": "http://www.cross.bg/indeks-oblasti-temperatyri-1610820.html", "text": "/КРОСС/ Жълт код за високи температури е в сила за 16 области на страната за 10 август, сочи справка на сайта на НИМХ. Предупреждението за високи температури е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, Благоевград, Кюстендил, Хасково и Ямбол.В тези райони се очаква след обяд температурите да надвишават 35 градуса. При тези температури са възможни здравни проблеми за чувствителни и болни хора, възрастни и деца.Екстремален индекс за пожароопасност е в сила на места в 4 области на страната за днешния 10 август.. Екстремалният индекс означава, че са възможни бързо разпространяващи се много силни пожари с въвличане на дървесните корони и че пожарите са трудни за овладяване.Индексът важи за част от териториите на областите Благоевград, Бургас, Хасково и Ямбол. В останалите територии на тези области важи оранжев индекс. Такъв индекс има и на места в областите Варна, Велико Търново, Добрич, Кюстендил, Пазарджик, Пловдив, Русе, Стара Загора. Оранжевият индекс означава, че опасността от пожари е много голяма  ", "date": "2019.08.10", "title": "Опасни горещини се очакват в 16 области"}
{"url": "http://www.cross.bg/lekima-duzhdove-poroiini-1610822.html", "text": "/КРОСС/ Тайфунът Лекима връхлетя днес южни японски острови, придружаван от силни ветрове и поройни дъждове, причинявайки нарушения на транспорта, предаде ДПА. Лекима е деветият тайфун за тази година. Той предизвика отмяната на 68 полета и 155 фериботни пътувания. Най-малко четирима човека бяха ранени в префектура Окинава в резултат на бурята, съобщи местният в. \"Окинава таймс\". Японските метеоролози предупредиха за високи вълни, поройни дъждове и силни ветрове, въпреки че тайфунът премина през островите и се отправи към Китай. Лекима отне живота на един човек в Тайван, заявиха властите. Бурята засегна транспорта на острова, като предизвика отмяната на 373 международни и 135 вътрешни полета и доведе до временно спиране на фериботните пътувания. Около 3000 домакинства очакват да им бъде възстановено електричеството. Училищата и повечето административни учреждения в северната част на острова останаха затворени. Извършена беше евакуация на над 2500 жители в райони, предразположени към наводнения.", "date": "2019.08.10", "title": "Тайфунът Лекима връхлетя Япония, най-малко четирима са ранени"}
{"url": "http://www.cross.bg/huawei-ystroiistva-razrabotchitzite-1610823.html", "text": "/КРОСС/ В китайския град Донгуан стартира Huawei Developer Conference (HDC). По време на 3-дневната конференция 600 технически специалисти на Huawei ще се срещнат с над 6000 разработчици и партньори от цял свят, за да обсъдят развитието на модерните разпределени технологии и развитието на глобална екосистема под мотото „Rethink Possibilities\". Целта на събитието е да се разгледат възможности за създаването на нова технологична екосистема, която да доставя възможно най-доброто потребителско изживяване на хората по света.През 2010 г., все още прохождащ на пазара за мобилни устройства, Huawei достави 3 млн. мобилни телефони. Осем години по-късно тази бройка бе 68 пъти по-висока! През първото полугодие на 2019 г. Huawei продаде 118 млн. смартфона, постигайки годишен ръст от 24%, като по този начин компанията достигна до 17,6% пазарен дял в световен мащаб (според IDC). Този прогрес не се отнася единствено за смартфоните - таблетите, лаптопите и преносимите устройства на Huawei също отбелязват значителен ръст, достигайки до 530 млн. потребители в 170 страни. Към днешна дата отворената HiAI платформа на Huawei може да се похвали с над 2500 партньори и повече от 140 млн. IoT устройства, поддържащи HiLink протоколите. С годините Huawei се превърна в технологичен гигант, сдобивайки се с ресурсите, необходими за построяването на интелигентна екосистема от следващо поколение.Подчертавайки своята софтуерна мощ, на старта на конференцията Huawei показа своята базирана на микро ядро операционна система - HarmonyOS. Тази революционна архитектура отбелязва началото на новата интелигентна ера на Internet of Everything. Тя предоставя на разработчиците нови инструменти, с които едно приложение се разработва веднъж и след това се имплементира на множество устройства, осигурявайки максимално добро потребителско изживяване във всички възможни сценарии, включващи използване на изкуствен интелект.\"HarmonyOS свързва всичко и отваря вратата към пазар за трилион долара. Системата няма да е просто краткотрайна революция, а ще се превърне в катализатор за всички бъдещи технологии\" сподели Ричард Ю, изпълнителен директор на Huawei Consumer Business Group. \"Huawei ще насочи сериозни усилия към осъществяването на иновации в нашите ключови технологии, най-вече чипове и операционни системи. Ще се стремим всячески да преодоляваме основните проблеми в този бизнес, като по този начин улесним живота на всички наши клиенти и разработчици\" каза още Ричард Ю. HarmonyOS е операционна система с отворен код, като в бъдеще Huawei ще отвори напълно своите мобилни услуги (HMS) за разработчици от цял свят, като по този начин ще им предостави по-бърз достъп до HMS екосистемата за споделяне на ресурси. На специалната премиера Huawei показа две операционни системи. Една от тях е базираната на микроядро HarmonyOS, с отворен код, която ще бъде внедрена най-напред в смарт устройства като Huawei Vision и преносимите устройства на компанията, като през следващите години все повече устройства ще работят с HarmonyOS. Другата представена операционна система е базираната на Android EMUI 10, която е предназначена за таблетите и смартфоните на Huawei.За да отговори на новите изисквания за операционна система в предстоящата епоха на Internet of Everything (IoE), HarmonyOS разграничава хардуерните възможности на крайните устройства (терминалите) и използва разпределени софтуерни шини за свързване с различните терминали. Това позволява на приложенията лесно да използват хардуерните възможности на периферните устройства за работата на различните терминали. В допълнение на това HarmonyOS разполага с интегриран модул за разработчици (IDE), който им позволява да имплементират една разработка за множество терминали, което от своя страна създава възможност за екосистема, позволяваща обмяната на данни между тях. Енджинът за управление на латентността и високопроизводителната комуникация между процесите решават проблема с незадоволителното функциониране на системите. Използваната архитектура и формализирани методи правят терминалните устройства по-надеждни и сигурни.Разпределената технологията на EMUI 10 позволява висококачествено потребителско изживяване, благодарение на интелигентното взаимодействие между различни типове устройства, като процесът е сходен на този при използването на виртуална машина. Също така разработчиците на приложения няма да имат нужда да се изправят пред разнообразието и сложността на различните типове хардуер и ще бъде достатъчно просто да разработят едно приложение, което ще функционира на всички терминали. Енджинът за управление на латентността предпазва Android системите от „замръзването\", причинено от конфликти на ресурсни задачи на всички нива. Базираният на човешки фактор UX дизайн от своя страна допринася за чудесен интерфейс, който не само гали окото, но и значително улеснява работата на потребителите.От днес притежателите на Huawei P30 Pro ще бъдат първите, които ще имат възможността да изпробват новия EMUI 10. В качеството си на ядро на терминалните мобилни услуги на Huawei, HMS може да помогне на разработчиците да се съсредоточат върху иновациите и имплементирането на едноточков достъп и интелигентна глобална дистрибуция за всички терминали във всички сценарии. На конференцията Huawei обяви, че ще отвори 14 типа HMS Core възможности, 51 услуги и 885 API за разработчиците от цял свят с надеждата да бъде изградена нова интелигентна екосистема. В момента съществуват над 43 хиляди приложения, свързани с HMS Core.През септември Huawei ще пусне бързи приложения по целия свят. Китайските стандарти за бързи приложения ще бъдат отворени за разработчиците по света с цел предоставяне на високоскоростно, интерактивно click-to-run изживяване без нужда от инсталации. Над 5000 услуги вече се предлагат в Huawei Ability Gallery, която функционира за китайския пазар, а през декември т.г. галерията ще стане глобална, като по този начин ще бъде реализирана глобална интелигентна дистрибуция на високоскоростни услуги.Huawei позволи глобален достъп и до услугата App Gallery Connect, позволявайки на разработчиците да провеждат ефективни операции по време на целия процес на планиране, разработка, дистрибуция и анализ. В допълнение на това Huawei ъпгрейдна своята програма \"Shining Star\", увеличавайки инсетива й до 1 млрд. долара, разширявайки обхвата на програмата от Китай до целия свят. Huawei е решена да си партнира с лидерите в индустрията и да установи партньорства, за да продължи да подкрепя разработчиците по цял свят в техния стремеж към иновации. За да помогне на разработчиците да покажат максимално своята креативност при работата си с Huawei, брандът ще им предостави по-голяма подкрепа като им осигури по-разнообразни тулкитове и по-големи възможности за споделяне между платформите.По отношение на мобилните чипове, платформата Kirin ще отвори още три възможности. Чрез споделянето на възможността за мултимедийна конвергенция платформата може да помогне на разработчиците на приложения за кратки видеоклипове да реализират своите творчески идеи. Чрез споделянето на тази възможност платформата прави приложенията достатъчно „умни\", за да разберат потребителите.За да ускори интелигентното развитие и на други устройства освен смартфоните, както и за да повиши качеството на потребителското изживяване, Huawei пуска и чиповия комплект HiLink & LiteOS, който покрива отворената платформа за устройства и облачни услуги, операционната система и чипът. Чиповия комплект HiLink & LiteOS помага за преодоляването на затрудненията в IoT индустрията, като по този начин IoT разработването става по-просто и по-ефективно. Отворената платформа HiLink имплементира автоматично откриване на всички IoT устройства, опростено свързване, еднократен достъп и контрол над множество терминали в множество режими.   LiteOS е мост между IoT хардуера и приложенията. Maple JS, уникалният лек фрймуърк за разработване и програмиране на IoT, има практически същото ниво на оперативна ефективност като на езика за програмиране C. Това позволява на програмистите да разработват бързо приложения, без да познават вградените приложения.  Комбинацията между HiSilicon чипове и LiteOS, Gigahome и Honghu ще даде на разработчиците възможността да оптимизация на устройствата.По време на конференцията Huawei анонсира още няколко иновативни технологии, като например алгоритми за пространствени изчисления и технологии за идентификация с изкуствен интелект. 5G технологията mmWave, mmWave технологията за контрол с жестове и технология за улавяне на пулс бяха демонстрирани на сгъваем смартфон Huawei Mate X. Краудсорсинг системата се използва за събиране на навигационни карти, постигащи позициониране с точност до метър в закрити пространства.\"Ще изграждаме екосистеми и ще привличаме партньори,\" казва в заключение Ричард Ю. \"Това, което представихме и домонстриахмне на тазгодишната конференция „Huawei Developer Conference\" ще изгради солидни основи за нашата стратегия за следващите 5 до 10 години.\"  ", "date": "2019.08.10", "title": "Huawei Developer Congress - изграждане на екосистеми и привличане на партньори"}
{"url": "http://www.cross.bg/plovdiv-kraii-zagina-1610825.html", "text": "/КРОСС/ 37-годишен моторист загина на пътя Асеновград - Пловдив край КЦМ, съобщава местна информационна агенция. Пътният инцидент е станал около 23.30 часа.Пристигналите на мястото екипи на полицията и Спешна помощ само са констатирали смъртта на водача.Загиналият мъж е управлявал мотора без необходимата категория. Все още се изясняват причините за катастрофата.", "date": "2019.08.10", "title": "37-годишен моторист загина край Пловдив"}
{"url": "http://www.cross.bg/kopenhagen-ychastuk-politzeiiski-1610826.html", "text": "/КРОСС/ За нова експлозия в Копенхаген съобщава \"Ройтерс\". Тя се случва броени дни след като мощен взрив удари датската данъчна служба в града и блокира железопътния транспорт.Експлозията е избухнала край полицейски участък в квартал \"Ньоребро\" в Копенхаген. По информация на полицията няма данни за пострадали.На мястото незабавно са пристигнали спешните служби. ", "date": "2019.08.10", "title": "Взрив до полицейски участък в Копенхаген"}
{"url": "http://www.cross.bg/kitaii-lekima-evakyirani-1610824.html", "text": "/КРОСС/ Властите в Китай са евакуирали близо един милион души заради мощния тайфун Лекима, връхлетял източната част на страната рано тази сутрин, съобщават световните медии. Припомняме, вчера централната метеорологична служба на Китай обяви код \"червено\" - най-високото ниво на тревожност, заради приближаването на тайфуна.Днес Лекима нахлу с максимални пориви на вятъра от 52 метра в секунда. Това е деветият тайфун, който достига източното крайбрежие на страната.По данни на синоптиците в югоизточните райони на Китай се очакват силни пориви на вятъра и обилни дъждове. Има опасност и от наводнения.До момента са евакуирани над 700 000 души. От тях 110 000 са настанени в 12 000 приюта. Общо 288 полета са отменени, а движението на влаковете частично е спряно. Местните власти мобилизираха около хиляда спасители, 150 пожарни машини и повече от 153 спасителни лодки.В Шанхай са евакуирани 253 000 души, железопътният трафик, включително магистрални влакове, също са спрени. До момента тайфунът е съборил близо 3 000 дървета и сто електрически стълба.  ", "date": "2019.08.10", "title": "Лекима и в Китай: Над 700 000 са евакуирани"}
{"url": "http://www.cross.bg/lovniyat-sezon-dreben-1610827.html", "text": "/КРОСС/ От днес започва ловният сезон на дребен пернат дивеч. Стартът беше даден тази сутрин в землището на варненското село Баново от заместник-министърът на земеделието, храните и горите Атанас Добрев.Заради предприетите мерки за ограничаване на африканската чума по свинете преди ловния излет беше проведен инструктаж на ловците.Припомняме, вчера стана ясно, че се предвиждат промени в Закона за лова, така че ловният сезон за диви прасета да започва от средата на септември и да продължи до края на февруари. Целта е дивите прасета да бъдат намалени от 2,5 на 0,3 бройки на площ от 100 хектара.Заради растящия брой на огнищата на заболяването преди дни земеделският министър забрани лова в районите с африканска чума.Миналият месец пък от Агенцията по храните се оплакаха, че не получават подкрепа от ловците, въпреки разрасналата се епидемия. ", "date": "2019.08.10", "title": "Започва ловният сезон на дребен пернат дивеч"}
{"url": "http://www.cross.bg/lavrentiii-ipolit-vreme-1610810.html", "text": "/КРОСС/ В първата половина на ІІІ в., след смъртта на император Максимин, гоненията против християните били прекратени за известно време. Император Гордиан не преследвал вярващите, а приемникът му Филип така ги покровителствал, щото някои историци допускат, че той самият тайно бил приел християнската вяра.С възцаряването на Деций в 249 г. гоненията били подновени със страшна сила. Особено свирепи били те в Рим. Малко били епископите, които не пили чашата на страданията. Така, епископ Фабиан умрял от мъченическа смърт и римските християни останали известно време без епископ. Избраният след това Корнилий бил изгонен, изпратен на заточение и най-после наказан със смърт, загдето не се съгласил да се поклони на езическия идол. Папа Стефан бил убит, когато извършвал божествена служба. За негов приемник бил избран Сикст, мъж учен и благочестив. В това време царувал вече император Валериан, който в първите години от царуването си бил твърде милостив към християните, но след това, подстрекаван против тях от своя съветник Макриан, взел жестоко да ги преследва.Римският управител хванал папа Сикст и го затворил в Мамертинската тъмница. Дълго го убеждавали да принесе жертва на боговете, но никакви увещания не могли да склонят светия старец да се отрече от Христа. Осъдили го на смърт. Когато го водили да го накажат, Лаврентий, главният от Седемте дякони на Римската църква, се обърнал към него с тия думи:- Къде отиваш, отче, без сина си, архиерею Божи - без своя дякон? Кога без мене си принасял жертва Богу? Вземи ме със себе си! Учителю, вземи ученика си!- Няма да те оставя, сине мой - отговорил му св. епископ. - Аз, старец, отивам на лека смърт, а на тебе ти предстоят по-тежки страдания. След три дни и ти ще дойдеш подир мене, а в това време раздай на бедните останалото имущество!Епископът бил убит, а Лаврентий побързал да изпълни последното му завещание.В това време християнската църква имала обичай да издържа множество бедни. Лаврентий раздал на бедните щедра помощ от парите, пазени в църквата, и сам посветил последните си дни в служба на ближните. Множество християни се криели в пещери и подземия. Лаврентий ги посещавал, носел им храна и дрехи и ги утешавал с думи на любов и вяра. Господ Бог му помогнал да облекчи тяхното страдание, като му дарувал чудотворна сила. Болните се изцерявали, когато възлагал върху тях ръка, и слепи проглеждали.Между това донесли на римския император, че уж Лаврентий изнесъл от църква и скрил богатите златни съдове и други скъпоценности. Управителят заповядал да го заловят и затворят в тъмница. Там го поверили на особения надзор на главния тъмничен началник Иполит. В тая тъмница се намирало голямо множество затворници. Лаврентий им говорил за Христа и чрез името на Господа изцерил някои болни, които се обърнали към Бога. На всичко това присъствал Иполит. Думите на Лаврентий и чудесата, които той извършил подействали и на него. Той познал истината и с целия си дом приел християнската вяра.Управителят призовал Лаврентий на съд. Когато Иполит му известил за това, Лаврентий казал: \"Да вървим, защото и на тебе и на мене се готви мъченически венец!\" И без страх отишъл при управителя.На въпроса на управителя къде са скрити съкровищата, Лаврентий отговорил: \"Дай ми срок от два дни и аз ще ти ги събера и покажа\". Управителят се съгласил. Тогава Лаврентий събрал всички бедняци и сиромаси, които Църквата издържала, представил ги на управителя в определения ден и му казал: \"Ето съкровищата на християнската църква!\"Управителят страшно се разгневил и заповядал да подложат Лаврентий на мъчения. С необикновена твърдост св. архидякон понесъл мъченията. Управителят напразно се старал да изтръгне от него признание в това - где са скрити съкровищата и где се намират християните. Напразно го убеждавал да се поклони на идолите. Най-после той заповядал да донесат най-страшните оръдия за мъчение и като ги посочил на Лаврентий, казал му: \"С всички тия оръдия ще те мъча, ако не изпълниш заповедите ми.\"- Изпълни твоите закани! - отговорил Лаврентий. - Което ти наричаш мъчение, за нас християните то е слава и радост.- Ако е тъй - възразил управителят, - защо тогава не искаш да покажеш криещите се християни?- Ти не си достоен да видиш тия, чиито имена са написани на небесата - отговорил мъченикът.- Посочи ги още сега! - настоянал управителят. - Сам се поклони на боговете, престани да се надяваш на съкровищата, които криеш! Те няма да те спасят.- Христовите раби няма да посоча, а на съкровищата действително аз се надявам - отговорил Лавринтий.- Нима ти се надяваш със сребро да се изкупиш от мъченията? - запитал управителят.- Аз съм раб на Христа и се уповавам на Него - отговорил Лаврентий. - Аз зная, че Той е приготвил небесни съкровища за Своите служители.Управителят заповядал да мъчат светеца. Лаврентий бил жестоко бит и опалван с огън. Но той понасял всичко спокойно, благодарил на Господа и Му въздавал славословия.Един млад войник, на име Роман, като видял неговата твърдост, повярвал в Господа. Бог го удостоил с чудно видение.- Св. Лаврентий - извикал изведнъж Роман, - аз виждам един пресветъл момък да стои пред тебе и да изтрива кръвта от твоите рани! Моля те в името на Христа, не ме оставяй!Когато след изтезанието завели отново св. Лаврентий при Иполит, младият Роман дошъл при него да иска кръщение. Царят узнал за това и заповядал смъртно да накажат младия войник. Заповедта била изпълнена.Същата вечер пак довели Лаврентий при управителя, който отново започнал да го убеждава да се поклони на боговете.- Откъде си родом? - запитал го управителят.- Аз съм родом от Испания - отговорил Лаврентий, - а съм възпитан в Рим. От детинство съм християнин и съм научен на Божия закон.- В това ли се състои Божия закон, да не почиташ боговете и да не се боиш от мъчения? - запитал го управителят.- Моят закон ме е научил да зная и почитам моя Бог, Господ Иисус Христос, и уповавайки се на Него, аз действително не се боя от мъчение.- Поклони се на боговете! - възразил му управителят. - Иначе, ще те мъча цяла нощ.- Тая нощ за мене не е тъмна - спокойно отговорил мъченикът, - тя цяла е озарена от светлина.Управителят заповядал да го бият по устата с камъни. Но като видял, че и това мъчение не скланя Лаврентий да се отрече, казал на слугите си: \"Донесете ми железен одър, за да почива на него тая нощ гордият Лаврентий!\"Донесли одър и желязна скара, турили на нея мъченика, а под нея разпалили дървени въглища. Лаврентий с твърдост понасял ужасното страдание и казал на управителя: \"Знай, че тия горящи въглени готвят на мене прохлада и почивка, а на тебе - вечни мъчения!\" След известно време Лаврентий се обърнал към слугите и им казал: \"Изпекох се вече от едната срана, време е да ме обърнете!\"Всички се чудели на неговото мъжество. През цялото време необикновена радост сияела по лицето на св. мъченик. Той с висок глас славел Господа, благодарял Му и се молел за обръщане на враговете. С тая молитва той предал Богу душата си.През нощта Иполит взел свещените останки на мъченика и с помощта на презвитер Юстин го погребали по християнски обичай - с молитва и псалмопение. Като узнал за това, управителят заповядал да уловят Иполит и да го доведат при него. Иполит заявил смело, че той вярва в Христа. Подложили го на мъчения, които той твърдо понасял, като повтарял само: \"Аз съм християнин!\" Разграбили всичкото му имущество, заловили всичките му слуги, които заявили, че са християни и са готови заедно с господаря си да умрат за своята вяра. Старата Иполитова кърмачка - Конкордия, била измъчвана до смърт; другите му слуги - 18 души били посечени с меч, а самият Иполит бил привързан към коне, които карали да тичат, докато той изпуснал дух.Паметта на св. мъченик Иполит, на св. Конкордия и на всички пострадали с тях се празнува на 13 август, понеже умрели три дни след смъртта на св. Лаврентий. Това станало в 258 година. ", "date": "2019.08.10", "title": "Св. мчк и архидякон Лаврентий"}
{"url": "http://www.cross.bg/poslanik-bylfarma-bivsh-1610812.html", "text": "/КРОСС/ Владимир Николов - футболистГеорги Стайков - актьорПроф. Даниел Вълчев - бивш министър на образованиетоЕмануил Йорданов - бивш министърМилен Щърбанов - футболистпроф. Асен Селимски - оперен певецСтефка Оникян - джаз-певицаПламен Панев - режисьорИван Кондов, посланик на България в Кралство Испания и в Княжество АндораД-р Михаил Тиков, бизнесмен, собственик на \"Булфарма\" ООД, УМБАЛ \"Софиямед\" и редица здравни заведения в странатаНадя Сефин, управител на \"Булфарма\" ООДТихомир Стойчев, посланик на България в САЩ ", "date": "2019.08.10", "title": "Родени на 10 август"}
{"url": "http://www.cross.bg/bulgariya-stava-purviyat-1610811.html", "text": "/КРОСС/ 258 г. - В Рим е изгорен свети Лаврентий Римски.610 г. - Мохамед започва да получава Корана от Господ чрез ангела Габриел.654 г. - Евгений I е избран за римски папа.955 г. - Състои се Битката на Лехското поле - решителна победа за Ото I, владетел на Източното Франкско кралство над маджарските вождове Булчу, Лел и Сур.1500 г. - Португалският мореплавател Диого Диаш открива случайно остров Мадагаскар.1535 г. - Жак Картие кръщава откритата от него река в Канада Сейнт Лорънс.1675 г. - Положен е основният камък на Кралската обсерватория в Гринуич.1792 г. - Френската революция: В Париж тълпата атакува двореца на Луи XVI и арестуват него и семейството му.1809 г. - Еквадор обявява независимост от Испания.1821 г. - Мисури става 21-вия щат на САЩ.1846 г. - Основан е Смитсъновия институт - голям научноизследователски център и най-големият музеен комплекс в света.1848 г. - От Познан отпътува първият полски влак.1876 г. - В Онтарио (Канада) е проведен първият в света междуградски телефонен разговор.1909 г. - Открита е жп линията Левски - Свищов (51 км).1913 г. - Подписан е Букурещкият договор, който слага край на Междусъюзническата война.1915 г. - Осъществен е успешен пробен полет на първия български аероплан в Божурище, построен от изобретателя Асен Йорданов.1920 г. - Първа световна война: Подписан е Севърският договор между държавите-победителки в Първата световна война и Османската империя.1943 г. - В България е създаден Национален комитет на Отечественият фронт.1948 г. - В САЩ дебютира първото предаване скрита камера (Candid camera) с продуцент Алън Фунт, след като от септември 1947 с голям успех върви радио предаването скрит микрофон (Candid microphone) на същия продуцент.1954 г. - В САЩ е забранена комунистическата партия.1970 г. - Подписана е спогодба за облекчаване на визовия режим между Народна република България и Република Кипър.1971 г. - Филиалът на Софийския университет „Климент Охридски\" в Шумен прераства във Висш педагогически институт.1974 г. - Установени са дипломатически отношения между България и Тайланд.1985 г. - Френските тайни служби потапят кораба Рейнбоу Уориър, принадлежащ на международната екологическа организация Грийнпийс.1985 г. - Майкъл Джексън откупува за 47,5 млн. долара правата за издаване на песните на Бийтълс.1987 г. - Официално е открит паметникът 1300 години България, разположен в градинката пред Национален дворец на културата в София.1990 г. - Апаратът на НАСА Магелан влиза в орбита около Венера и започва да картографира повърхността ѝ.1990 г. - Дванадесет арабски държави решават да се противопоставят на Ирак с военна сила във връзка с анексията на Кувейт.1991 г. - По време на обновителни дейности се срутва най-високата в света конструкция - мачтата на Варшавското радио (висока 646,176 метра); загиват трима души, а 12 са ранени.2000 г. - Ражда се 6-милиардния жител на планетата Земя.2001 г. - Кралят на Камбоджа Нородом Сианук подписва закон за създаването на Международен трибунал за престъпленията на режима на Червените кхмери.2003 г. - Юрий Маленченко става първият човек, който сключва брак в космоса.2015 г. - С промени в Закона за българското гражданство става възможно 500 000 жители на Република Македония с българско самосъзнание да получат гражданство, само с устна декларация.", "date": "2019.08.10", "title": "10 август в историята"}
{"url": "http://www.cross.bg/subotni-izdaniya-po-televiziite-1610814.html", "text": "/КРОСС/ Тема:  Капаните на летния трафик - как да шофираме безопасно, когато всички пътуват?Тема Време за четене - студенти създават първата денонощна библиотека в София.Тема Българска шевица на модния подиум в Персийския залив.Тема Из Америка и България - момчетата от Скандау с турне на два континента. ", "date": "2019.08.10", "title": "Съботни издания по телевизиите"}
{"url": "http://www.cross.bg/chasa-posveteno-turzhestveno-1610815.html", "text": "/КРОСС/ Варна.От 17.50 часа пред входа на ФКЦ, откъм входа от пл. „Антон Новак\", ще се състои военен ритуал, а от 18.00 часа в Зала 1 ще започне тържествено събрание-концерт, посветено на Празника на Военноморските сили. В него ще участват министърът на отбраната Красимир Каракачанов, заместник-началниците на отбраната вицеадмирал Емил Ефтимов и генерал-лейтенант Димитър Илиев, и командирът на ВМС контраадмирал Кирил Михайлов. МинистърКрасимир Каракачанов и вицеадмирал Емил Ефтимов ще поздравят личния състав на ВМС по повод празника и ще наградят военнослужещи и цивилни служители, отличени за постигнати високи резултати при изпълнение на служебните си задължения.***Варна/с. Баново.От 09.00 часа в землището на село Баново, община Суворово, област Варна, заместник-министърът на земеделието, храните и горите Атанас Добрев ще обяви старта на ловния сезон на дребен пернат дивеч***Варна.От 15.00 часа в Морска гара граждани и гости на Варна щеразгледат на кораб от ВМС.***Варна.От 20.00 часа в зала 1 на ФКЦ ще се състои тържествено събрание-концерт, посветено на Празника на Военноморските сили.***София.От 10.00 часа в парка „Заимов\" Столична библиотека продължава своята кампания „Зелена библиотека\".***Стара Загора/с. Горно Ботево.От 10.30 часа в село Горно Ботево ще бъде отбелязан Празник на домата.  ", "date": "2019.08.10", "title": "Къде какво в страната днес"}
{"url": "http://www.cross.bg/nyama-shtastieto-vcherashen-1610813.html", "text": "/КРОСС/ \"Щастието няма утрешен ден, няма и вчерашен ден, то не помни отминалото, не мисли за бъдещето, то има само настояще - и то не ден, а мигновение\".Иван Сергеевич Тургенев  ", "date": "2019.08.10", "title": "Щастието няма утрешен ден, няма и вчерашен..."}
{"url": "http://www.cross.bg/chasa-telegraf-monitor-1610816.html", "text": "/КРОСС/ Водещи заглавия на първите страницив. 24 часа - 14 грама месо на ден или 1 кюфте на седмица, за да спасим планетатав. Труд  - Органи на донор не стигнаха до пациентив. Телеграф  - Бедстващи в планината бягат от спасителитев. Монитор  - Джаджи за 75 ст. бранят дебитните картиВодещи заглавия на вътрешните страницив. 24 часа  - Опасност! Рязко скача нивото на живак в рибите заради промените в климатав. 24 часа  - 32 км зелено „околовръстно\" от гара „Пионер\" до Слатинав. Труд  - България и Турция вписват „Св. Стефан\" в ЮНЕСКОв. Труд  - Иван Тодоров щял да сваля правителствотов. Телеграф  -  Започва изграждането на зелено околовръстнов. Телеграф  - Загиналият в аквапарк ученик щял да е абитуриент догодинав. Монитор  - Шефът на „ТАД Груп\": Ще свалям правителствотов. Монитор  - Правят „зелено\" околовръстно по стари жп линии в СофияВодещи интервютав. 24 часа  -  Проф. Емил Ботев, сеизмолог: Активна е сеизмичната зона в Гърция и Западна Турция, ние сме в период на затишиев. Труд  - Музикалният продуцент Станислава Армутлиева пред „Труд\": Българите обичат музиката, но не са готови да плащат за неяв. Телеграф  - Скулпторът Георги Чапкънов: Занесох най-хубавия заек на Радичковв. Монитор  - Надежда Динева, писател: Младите автори не бива да се отказват, усилията и талантът се възнаграждаватВодещи анализив. Сега  - Балотажът в София наесен ще покаже кой е опозицияв. Сега  - Рецепта за нов политически проектв. 24 часа  - Не доброволна казарма, а професионална армияв. Труд  - Дори и спрелият влак може да дерайлирав. Телеграф  - Втори шанс на авантав. Монитор  - За няколко минути адреналин ", "date": "2019.08.10", "title": "Пресата в събота"}
{"url": "http://www.cross.bg/otbranata-varna-flot-1610817.html", "text": "/КРОСС/ Министърът на отбраната Красимир Каракачанов и началникът на отбраната генерал Андрей Боцев ще присъстват на тържествата в гр. Варна, посветени на 140-ата годишнина от създаването на Военноморските сили (ВМС). В тях ще участват също заместник-началниците на отбраната вицеадмирал Емил Ефтимов и генерал-лейтенант Димитър Илиев, както и директори на дирекции от Министерството на отбраната, съобщиха от МО. От 10.00 ч. във Фестивалния конгресен център в гр. Варна ще се състои церемонията за връчване на дипломите на студентите от \"Випуск 2019\" на ВВМУ \"Н. Й. Вапцаров\". Дипломи ще получат 338 студенти, успешно завършили своето обучение в 8 бакалавърски и 6 магистърски програми. Първенец на випуска сред студентите е Диляна Димитрова, завършила с пълно отличие специалността \"Информационни и комуникационни технологии в морската индустрия\", редовна форма на обучение. Днес министърът на отбраната Красимир Каракачанов, заместник-началниците на отбраната вицеадмирал Емил Ефтимов и генерал-лейтенант Димитър Илиев и командирът на ВМС контраадмирал Кирил Михайлов ще участват в тържественото събрание-концерт, посветено на 140-ата годишнина от създаването на военния ни флот. То ще започне в 18.00 ч. в зала 1 на Фестивалния конгресен център в града. Министър Красимир Каракачанов и вицеадмирал Емил Ефтимов ще поздравят личния състав на ВМС по повод празника и ще наградят военнослужещи и цивилни служители, отличени за постигнати високи резултати при изпълнение на служебните си задължения. Гости на тържеството ще бъдат висши офицери от военноморските сили на САЩ, Румъния, Турция, Грузия и Италия, представители на държавната и местната власт, ветерани от военния ни флот. По традиция кулминацията на честванията по повод създаването на ВМС ще съвпадне с тържествения акт по връчване на дипломите за завършено висше образование и присвояване на първо офицерско звание на курсантите от \"Випуск 2019\" на ВВМУ \"Никола Йонков Вапцаров\". Ритуалът ще започне в 9.00 ч. на 11 август (неделя) на Морска гара Варна с тържествено издигане на Военноморския флаг и флаговете за разцветяване на военните кораби. Министърът на отбраната Красимир Каракачанов и заместник-началникът на отбраната генерал-лейтенант Димитър Илиев ще поздравят младите офицери от „Випуск 2019\" по повод успешното завършване на ВВМУ и постъпването им на служба във военния ни флот. През тази година дипломи и офицерски пагони ще получат 15 курсанти, завършили петгодишния курс на обучение по специалността \"Организация и управление на военни формирования на тактическо ниво от ВМС\" със специализации \"Корабоводене за ВМС\",\"„Военноморски комуникационни и радиотехнически системи\" и \"Корабни машини и механизми\". Седем от тях са с отличен успех, а първенец на випуска сред курсантите е Петър Генов от специализация \"Военноморски комуникационни и радиотехнически системи\". След тържествения ритуал, в 11.00 ч. в района на Морска гара Варна военнослужещи от ВМС ще демонстрират умения при изпълнението на елементи от операция по морска сигурност. Същия ден на Морска гара Варна жителите и гостите на града ще могат да посетят фрегатата \"Смели\". Българският военен флот е създаден на 12 август 1879 г. в град Русе. През 1897 г. започва изграждането на черноморския флот с главна база Варна. Първите български морски офицери се подготвят в академиите на Русия, Италия, Австро-Унгария и Франция. По време на Балканската война 1912-1913 г. и на Първата световна война флотът активно участва в бойните действия. Тогава се създават подводните сили и морската авиация, започват операции по миночистачна дейност и противолодъчна защита. Военноморските сили защитават интересите на Република България в морските пространства, гарантират нейния морски суверенитет и подготвят формирования за участие в подкрепа на международния мир и сигурност и за оказване помощ на населението.", "date": "2019.08.10", "title": "140 години от създаването на Военноморските сили"}
{"url": "http://www.cross.bg/kitaii-manipyliral-shtati-1610851.html", "text": "/КРОСС/ Китай не е манипулирал валутата си, обяви Международния валутен фонд. В началото на седмицата Съединените щати вкараха Китай в списъка с държави валутни манипулатори. Това се случва за първи път от 25 години и дава на американците възможността да искат санкции за Китай.Правителството в Пекин отхвърля обвиненията, а годишен доклад на МВФ подкрепя тезата им.Експертите пишат, че юанът е като цяло стабилна валута в сравнение с други, което значи, че ако е имало намеса от страна на Китайската народна банка, то тя е била минимална. Обвиненията на Вашингтон дойдоха, след като Китай допусна курса на юана да падне под 7 за един долар. По-ниската стойност би дала на китайските износители временно преимущество. Смята се, че тя е част от търговската война между Китай и Съединените щати. ", "date": "2019.08.10", "title": "МВФ: Китай не е манипулирал валутата си"}
{"url": "http://www.cross.bg/gurtziya-stepen-pozhari-1610842.html", "text": "/КРОСС/ Най-високата степен за опасност от пожари е обявена в Гърция. Службата за гражданска защита oбяви пета степен на опасност заради 40-градусовите температури за редица региони в страната. Тя е в сила за Атика, Централна Гърция, в някои райони на Пелопонес - в Коринт, Арголида, Аркадия и източна Лакония.Опасността се засилва и от наличието на вятър.  Липсата на валежи и продължаваща жега допълнително засилват страховете от възникването на пожари.Предупреждение, макар и от четвърта степен, е в сила и за островите в северната и южната част на Егейско море, в Западна Гърция и на Йонийските острови.Пожарната и всички сили за гражданска защита са в готовност. ", "date": "2019.08.10", "title": "В Гърция e обявена най-високата степен за опасност от пожари"}
{"url": "http://www.cross.bg/slychaya-silistra-laiimska-1610839.html", "text": "/КРОСС/ Три случая на Лаймска болест след ухапване от кърлеж и един вероятен случай на Марсилска треска са регистрирани в Силистренско през юли, показва справка от Регионалната здравна инспекция в Силистра.Регистрирани са и 9 случая на туберкулоза, сред тях едно семейно огнище - майка с новородено. ", "date": "2019.08.10", "title": "Три случая на Лаймска болест в Силистра"}
