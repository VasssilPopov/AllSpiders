{"url": "http://www.cross.bg/dzhokovich-shveiitzariya-kudeto-1566988.html", "text": "/КРОСС/ Бившият номер 1 в мъжкия тенис Новак Джокович е претърпял операция на ръката в Швейцария, твърди вестник \"Блик\". Тенисистът също потвърди новината в своя профил в социалните мрежи.Според \"Блик\" сърбинът е пътувал до Швейцария, където е претърпял хирургическа интервенция на лакътя в град Мутенц.Джокович пък нарече операцията \"малка\" и успокои, че възстановяването му върви по план.Сърбинът игра за последно на Откритото първенство на Австралия и стигна до осминафинал, където беше отстранен от Хьон Чун. Джокович е заявен за участие на турнира от сериите \"Мастърс\" в Индиън Уелс, който започва на 5 март.  ", "date": "2018.02.03", "title": "Оперираха Джокович в Швейцария "}
{"url": "http://www.cross.bg/proverki-sezon-nachaloto-1567000.html", "text": "/КРОСС/ Контролната кампания на НАП продължава денонощно в зимните курорти в цялата страна. От началото й  са  извършени над 3000 проверки и наблюдения. Резултатите сочат, че най-много нарушения на данъчните изисквания има в  Пампорово, а най-малко в Банско.За пръв път през тази година неиздаването на касова бележка вече не е най-често откриваното данъчно нарушение, като първенството се държи от несъответствието на наличните пари в каса с отчетените на касовия апарат. Общият брой на нарушенията, открити от НАП от началото на зимния сезон в курортите намалява до под 10% от проверените, отчитат от приходната агенция, като значителен принос за това има практиката на запечатване на обекти за данъчни нарушения за срок до 1 месец.Инспектори на НАП, съвместно с екипи от МВР извършват скрити и явни наблюдения, инвентаризации на наличните стоки и проверки за отчитане на оборотите от началото на туристическия сезон във всички зимни курорти. Следи се и движението на стоки към хотели, ресторанти и други търговски обекти, като на постоянно наблюдение са подложени също борси и тържища. Очаква се до края на зимния сезон в Боровец, Банско, Пампорово, Велинград и други курортни селища да бъдат извършени още поне 5000 проверки, допълват от НАП.В кампанията участва и звеното за фискален контрол, който освен движението на рискови стоки проверява и ползването на луксозни автомобили за лични нужди.„Намаляването на дела на нарушенията всъщност е добра новина. Целта на НАП никога не е била самоцелно съставяне на актове, а поведение на търговците съобразено със закона\", каза по повод на зимната кампания директорът на „Контрол\" в НАП Васил Панов, цитиран от Дарик. ", "date": "2018.02.03", "title": "Над 5000 проверки на НАП предстоят в зимните курорти до края на сезона"}
{"url": "http://www.cross.bg/pirotska-chast-ekipi-1566995.html", "text": "/КРОСС/ Покрив на стара сграда се срути на столичната улица \"Пиротска\" от силния вятър този следобед. Като по чудо няма пострадали.Огромната покривна конструкция е паднала в пешеходната част на \"Пиротска\", точно до кръстовището с ул. \"Вашингтон\". Районът на кръстовището в момента е затворен за движение. Отцепена е и част от ул. \"Пиротска\",  не работят и близките магазини.На мястото на инцидента са екипи на пожарната и полицията. Очакват се и специализирани екипи, които да отстранят падналата покривна конструкция.  ", "date": "2018.02.03", "title": "Силният вятър събори покрив на столичната ул. \"Пиротска\""}
{"url": "http://www.cross.bg/risk-seizmichniya-regionalnoto-1566979.html", "text": "/КРОСС/ До края на 2025 г. сеизмичният риск в страната трябва да бъде картографиран. Това предвижда проект на Методика за анализ, оценка и картографиране на сеизмичния риск в Република България. Проектът й е публикуван за обществено обсъждане на интернет страницата на Министерството на регионалното развитие и благоустройството и на Портала за обществени консултации.Картографирането на сеизмичния риск е свързано с изграждането на динамична, постоянно обновяваща се система със специализирана геопространствена информация. То ще съдейства за определяне на неблагоприятните последици, които могат да бъдат претърпени в резултат на бъдещи земетресения. Оценката е част от превантивните действия за намаляване на загубите при бедствия.Резултатите от анализа, оценката и картографирането на сеизмичния риск ще бъдат включени в нормативни документи, издавани от министъра на регионалното развитие и благоустройството или съвместно с министъра на вътрешните работи. Те ще бъдат ползвани от всички участници в инвестиционния процес.Методиката е разработена от Националния институт по геофизика, геодезия и картография при БАН по възлагане на Министерството на регионалното развитие и благоустройството. Според направената оценка необходимите средста за изпълнение на заложените в нея дейности са 10 млн. лв. ", "date": "2018.02.03", "title": "Картографират сеизмичния риск в страната до края на 2025 г."}
{"url": "http://www.cross.bg/gaga-leiidi-strada-1566987.html", "text": "/КРОСС/ Лейди Гага отмени 10 концерта в Европа. Певицата се извини в Twitter и написа, че болестта от която страда хронично, се е обострила.Десетките хиляди фенове, които вече са купили билети,  могат да ги върнат и да си получат парите обратно.Лейди Гага страда от подобно на ревматизъм заболяване, което причинява болки по цялото тяло. ", "date": "2018.02.03", "title": "Лейди Гага отмени 10 концерта в Европа"}
{"url": "http://www.cross.bg/mitropolit-vsichki-sinod-1566986.html", "text": "/КРОСС/ Светият синод се събира този следобед, за да реши ще има ли видинската епархия нов митрополит или не. В заседанието трябва да участват всички 15 митрополити и патриарх Неофит.Видинският митрополит Дометиан почина през 2017-а година. Изборът на негов наследник беше белязан от скандали и обвинения, че двамата кандидати - финалисти са били предварително ясни.В събота митрополитите ще обсъдят всички писма и възражения, които са законно заведени в деловодството на Синода и, ако установят, че има съмнения за нарушения на правилата на църквата, изборът на нов Видински митрополит ще бъде отложен.  ", "date": "2018.02.03", "title": "Светият синод се събира, за да реши дали ще има нов видински митрополит"}
{"url": "http://www.cross.bg/zhenata-konventziya-ratifitziraneto-1566984.html", "text": "/КРОСС/ Граждани протестират пред Народното събрание срещу ратифицирането на Истанбулската конвенция за превенция и борба с насилието над жени и домашното насилие.Тази конвенция цели унищожаването на българския народ. Тя е опасна за бъдещето на България, за нейните деца. Тя формулира понятия за пол, изградени на представата, за джендър и социални роли, които отхвърлят традиционното, възприето от всички нас, схващане, представа за отношенията между мъжа и жената. Тя не защитава жената, а защитава сексуалния партньор - жената в хомосексуалните отношения.Какъв референдум, какво обсъждане? Ние вече я обсъдихме, сто пъти я прочетохме и видяхме, че това е изключително голямо зло за българските традиции, за източно-православната ни вяра, за нас като хора, за децата ни, казаха протестиращи пред репортер на БНР.Според противниците на документа, той ще доведе до въвеждане на понятие за трети пол и възможност за узаконяване на еднополовите бракове. Ратифицирането на конвенцията се подкрепя от партия ГЕРБ, а против са Обединените патриоти и БСП. Миналата седмица левицата внесе искане в парламента за свикване на референдум по спорната тема.Документът разделя обществото - освен протести \"против\" конвенцията, миналия месец имаше и демонстрации в подкрепа на ратифицирането й, организирана от неправителствени организации. ", "date": "2018.02.03", "title": "Пореден протест срещу ратифицирането на Истанбулската конвенция пред НС"}
{"url": "http://www.cross.bg/beli-zaradi-lekarstva-1566990.html", "text": "/КРОСС/ Сондажни дейности на площадката на завод за производство на лекарства в Разград са причина водите на река Бели Лом да потъмнеят. Това е установила извънредната проверка на Регионалната екоинспекция в Русе, направена заради сигнал на граждани за замърсяване на реката.След оглед на стар колектор, собственост на дружеството, експертите са стигнали до площадка, където се правело проучване заради предстоящо изграждането на склад. При сондажа се е формирал отток от подпочвени води, който е повлякъл почва и глинени фракции.Първите резултати от водните проби не показват отклонения от Ph, общ азот и фосфати. Очакват се обаче повишени стойности на неразтворените частици. На дружеството са дадени предписания да прекрати изпускането на води в канализацията. ", "date": "2018.02.03", "title": "Завод за лекарства е замърсил река Бели Лом при Разград"}
{"url": "http://www.cross.bg/dypnitza-zhivota-opasnost-1566989.html", "text": "/КРОСС/ 46-годишна жена от Дупница е с опасност за живота, след като е била нападната от 15-годишно момче, информира ОД на МВР.Инцидентът е станал вчера вечерта около 22:30 ч. в квартал „Горна махала\".Младежът е задържан от полицията като заподозрян извършител на грабеж.Жертвата на нападението е настанена в столична болница с множество травми както от удари, така и от наранявания с нож.Работата по случая продължава. ", "date": "2018.02.03", "title": "Жена е с опасност за живота след нападение в Дупница "}
{"url": "http://www.cross.bg/napadenieto-macherata-grad-1566991.html", "text": "/КРОСС/ Най-малко четирима души са пострадали, след като мъж откри стрелба по минувачи в централния италиански град Мачерата, съобщи Би Би Си. Властите задържаха заподозрян за нападението.Мъжът е стрелял в няколко района на града, включително до ЖП гарата, като всичките му мишени са били чужденци - чернокожи имигранти. Местните власти призоваха хората да не излизат навън, защото е възможно стрелците и да са повече.Според местни медии причина за нападението е убийството на 18-годишно момиче, за което полицията е задържала нигериец. ", "date": "2018.02.03", "title": "Мъж рани четирима имигранти в италианския град Мачерата"}
{"url": "http://www.cross.bg/merkel-suyuz-pravitelstvo-1566992.html", "text": "/КРОСС/ Стремежът на германската канцлерка Ангела Меркел да състави ново коалиционно правителство между своите консерватори и левоцентристките социалдемократи навлиза в решаваща фаза този уикенд, предаде ДПА.Лидерите на Християндемократическия съюз (ХДС) на Меркел, на баварския им съюзник Християнсоциалния съюз (ХСС) и на Германската социалдемократическа партия (ГСДП) поставиха този уикенд като краен срок за приключване на преговорите по съставяне на нова управляваща коалиция.Партийни представители обаче предупредиха, че преговорите може да продължат до началото на следващата седмица.Най-голямата европейска икономика е без правителство от изборите в края на септември - най-дългият такъв период от основаването на съвременна Германия през 1949 г.Членовете на ГСДП ще трябва да одобрят с гласуване всякакво сключено от лидерите им коалиционно споразумение, но сред поддръжниците на левоцентристите расте скептицизмът за нов съюз с Меркел.  ", "date": "2018.02.03", "title": "Преговорите за коалиционно правителство на Германия навлизат в решаваща фаза"}
{"url": "http://www.cross.bg/rysiya-kongresa-sekretar-1566993.html", "text": "/КРОСС/ Генералният секретар на ООН Антониу Гутериш изрази благодарност на Русия за провеждането на Конгреса за сирийския национален диалог, провел се в Сочи, заявявайки, че „по-нататък трябва да започнем отново женевския процес\", предава РИА Новости.„Трябва да изразя благодарност на министъра на външните работи на Русия Сергей Лавров и на цяла Русия, защото изходът от Конгреса напълно съответства с нашето общо разбиране\", заяви Гутериш.„По-нататък трябва да формираме и привлечем към работата и конституционния комитет и междувременно по всякакъв начин да подновим Женевския процес\", отбеляза генералният секретар на ООН.  ", "date": "2018.02.03", "title": "Генералният секретар на ООН благодари на Русия за Конгреса за сирийския национален диалог"}
{"url": "http://www.cross.bg/garantziya-septemvri-kmeta-1566994.html", "text": "/КРОСС/„Кметът на гр. Септември трябва да бъде отстранен от работа. Той не трябва да влияе на хода на разследването и неговите резултати.\" Това заяви членът на ИБ на БСП Атанас Зафиров по време на пресконференция в гр. Септември. По думите му има още един факт, който буди сериозни притеснения: „Наличието на документи, които според прокуратурата, не би трябвало да бъдат в шкафчето на кмета - документи, касаещи разработка на ДАНС. Затова ние искаме изслушване на шефа на ДАНС в Комисията за контрол на службите.\"Зафиров продължи с темата за гаранцията, поискана от съда за кмета Марин Рачев. „На Ахмед Муса, обвинен в проповядване на радикален ислям, беше наложена парична гаранция от 7500 лв., на Брендо - парична гаранция от 20 000 лв., съдията по вписвания, обвинен във взимане на подкупи и пране на пари, бе освободен под гаранция от 8000 лв., на зам-министъра на здравеопазването Златев, за предполагаема щета на държава за 13 млн. лв. - му бе наложена гаранция от 5000 лв., на Ценко Чоков - освободен срещу 10 000 лв, на Живко Мартинов, за скандала \"Суджукгейт\" - освободен срещу 20 000 лв.\", припомни Зафиров. По думите му сборът от тези гаранции няма и половината от  250 000 лв., наложени като гаранция за кмета Марин Рачев. „Размерът на наложената гаранция би трябвало да съответства на степента на виновност, на степента на опасност от извършеното деяние. Нека хората преценят доколко е сериозно неговото деяние\", категоричен бе членът на ИБ на БСП.  „Заявяваме ясното ни и категорично намерение да водим до успешен край борбата с паралелната държава, както и да бъдем съпричастни на разкриването на събития и факти, доказващи престъпния характер на управлението на не малка част от българските общини и държавата - моделът на срастване на политическа власт с бизнесинтереси\", каза също Атанас Зафиров.„Вследствие на това, което се случва, се създава впечатление, че държавата се управлява от една добре смазана корупционна машина. Има симбиоза между власт и бизнес.\" Това заяви народният представител от „БСП за България\" Славчо Велков по време на пресконференцията. Той попита също кой плаща тази гаранция от 250 000 лв. на кмета на гр. Септември и припомни за други случаи в общината. „С пистолета на един общински председател бе убит човек и веднага бе вменена вина на едно 6 годишно дете. Когато жителите на Варвара преграждаха пътя и протестираха, нямаше такава реакция. И аз се надявам специализираната прокуратура да не спре дотук в област Пазарджик\", каза Велков и допълни, че това се случва в цялата държава.„След изнесеното от прокуратурата, аз искам да попитам - само  кметът на Септември ли има този доклад, в който е дадена информацията за обстановката в област Пазарджик. Дали и при другите кметове има подобна информация. Държим комисията да изслуша председателя   на ДАНС и да излезе истината.\" Това заяви народният представител от БСП за България Йордан Младенов пред журналистите. Той каза също, че у кмета на Септември е намерено тефтерче, в което е описана всяка една обществена поръчка. „Това не дава ли чувството за безнаказаност. Не се ли е притеснявал, че може да бъде проверяван, за да си води чинно счетоводни доказателства? Срещу този кмет се води и друго дело - за укриване на данъци,  в особено големи размери\", обясни Младенов.„Ние, общинските съветници на левицата, не сме безучастни към  случващото се в нашата община и нееднократно сме се противопоставяли на модела на управление „Рачев\", на едноличния стил на управление, който доведе до феодализиране на общината.\" Това заяви общинският съветник и областен председател на БСП Петя Цанкова. Тя допълни, че през октомври 2017 г. общинските съветници, с народни представители от БСП, са запознали обществеността с въпросните фирми и сключените договори, за които говори специализираната прокуратура. ", "date": "2018.02.03", "title": "Атанас Зафиров:  Кметът на гр. Септември трябва да бъде отстранен от работа"}
{"url": "http://www.cross.bg/brekzit-strani-myydi-1566983.html", "text": "/КРОСС/ Според британския евродепутат от Лейбъристката партия в групата на Прогресивния алианс на социалистите и демократите - Клеър Мууди,  Брекзит е изключително лоша идея - не само за Великобритания, но и за Евросъюза.  В интервю за предаването \"Събота 150\" по \"Хоризонт\" тя сподели, че \"твърдият Брекзит\" или прекратяване на преговорите през 2019-а, защото не може да се постигне споразумение, са най-лошите сценарии, особено за гражданите, категорична е Мууди.Ще се стигне до хаос. Ще има драматични последствия за всички. Не вярвам, че 27-те страни от ЕС искат това. Бих се борила със зъби и нокти, за да не се стигне до този сценарий. Сигурна съм, че няма да бъде добре прието не само сред страните от Съюза, но и в цяла Великобритания.По време на референдума Лейбъристката партия агитираше за оставане в ЕС. Според Мууди, процесът по Брекзит все още може да бъде спрян.Аз искам той да бъде спрян. И мисля, че това е възможно. Не смятам, че е твърде късно, защото реално Брекзит е нещо коренно различно от митологията в кампанията ЗА напускане на ЕС и от всичките обещания, които я съпътстваха. Тази реалност обаче започва да напомня за себе си, което доведе и до промяна на общественото мнение в страната. Повечето хора подкрепят оставането в ЕС. Именно затова смятам, че е възможно Брекзит да бъде спрян.Идеята за втори референдум, лансирана от Найджъл Фараж, тя коментира така:Наистина е очарователно, че именно той говори за това.  Наскоро външният министър Борис Джонсън заяви, че ако се отнася до избор на конструктивни отношения с ЕС по отношение на единния пазар и митническия съюз, то за нас би било по-добре да останем държава членка. Така че, когато хора като Фараж говорят за втори референдум и Борис Джонсън твърди, че ще ни е по-добре като страна от ЕС, условията на дебата започват също да се променят. Ще видим, явно ни очаква интересна година.Политическата прогноза на Мууди е, че Тереза Мей ще се опита да остане на власт \"колкото е възможно повече\".Честно казано, ако има избори, консерваторите не са толкова популярни в момента и вотът ще спечели моята партия. Това е, както казваме ние - пуйките няма как да гласуват за това да има Коледа. Така че, колкото и да ми се иска да има избори - няма да има, защото консерваторите ще останат. Ще се вкопчат във властта със зъби и нокти. Желанията на политиците от лейбъристката партия да има избори е причината торите да не ги свикват.Британският евродепутат коментира Българското европредседателство, по време на което ще бъде проведен поредният кръг от преговори между Лондон и Брюксел:Вие ще трябва да се грижите за \"бебето\"- Брекзит и то в доста важен момент. Ще трябва да помогнете за формулирането на общата позиция на 27-те страни от ЕС по темата. Водих кампания за оставане в ЕС и все още вярвам, че напускането e изключително лоша идея. Не само за нас, но и за Съюза, който въпреки всичко иска ние да останем. Доналд Туск каза, че вратата трябва да бъде оставена отворена, в случай, че си променим мнението. Важно е да бъде осъзнато каква реалност ще донесе едно излизане на Великобритания от ЕС. Тази реалност е доста далече от митологията, от това, което се представя на британците като Брекзит. Трябва да бъдат обсъдени ефективно бъдещите отношения с ЕС, както и самото оттегляне. Ще трябва да се преборите и с британското правителство и с провала му да бъдат очертани всеки един от тези аспекти. Бих се обърнала към 27-те страни от Общността с призива - Не ни отблъсквайте! Дори да не си променим мнението и да напуснем Съюза - ние сме и оставаме европейци. Това, което ни обединява с останалите 27 държави от ЕС, е много повече от това, за което се твърди, че ни разделя.Моля ви, поставете именно хората в центъра на тези разговори! Призовавам за това и двете страни в преговорите -и европейските граждани, които са във Великобритания, и британците, които са в страните от ЕС. Абсолютно съгласна съм с това, че правата на хората трябва да се запазят и да бъде сложен край на притесненията и от двете страни. Трябва да им бъде дадена сигурност. Каквито и отношения да бъдат договорени, абсолютен приоритет е да имаме колкото се може повече яснота за хората по този въпрос.Все още сме в началото. Вече минаха 18 месеца след този изумителен вот през юни 2016 г. И мина близо година от започването на процеса по напускане. Засега имаме само временно споразумение. Постигнатият дотук напредък не е достатъчен, все още има нерешени проблеми. Трябва да стигнем до споразумение за излизане. Ако трябва да следваме сроковете, това трябва да стане до октомври тази година. Така че по време вашето председателство има да се свърши доста работа. Изглежда обаче правителството в Лондон никак не бърза, защото все още работи по дефинирането на своята позиция за преговорите. Така че да...ще имате доста работа. За съжаление британското правителство не постига завиден прогрес, за да ви помогне в това.  ", "date": "2018.02.03", "title": "Клеър Мууди: Брекзит е изключително лоша идея за Великобритания и ЕС"}
{"url": "http://www.cross.bg/robeva-neshka-ansambula-1566972.html", "text": "/КРОСС/ Нешка Робева поема ансамбъла по художествена гимнастика на Германия. Това обявиха от федерацията в страната. Легендарната българска треньорка, при ръководството на която родните грации завоюваха 7 световни и 10 европейски титли, както и два сребърни медала от олимпийските игри, най-вероятно ще направи промени в състава на германките.Ансамбълът ще покаже съчетанията си на Световната купа в София, която ще се проведе в края на март. Пред официалния сайт на германската федерация Робева обяви, че е започнала вече работа по новите композиции и в момента с момичетата отработват последните детайли.\"Радваме се, че можем да разчитаме на много опитната и успешна в международен план треньорка Нешка Робева. Смятам, че с нея ще успеем да постигнем нужния стимул, който е необходим, да направим решителната крачка на международната сцена\", заяви спортният директор на германската федерация Волфганг Уилям.На поста Робева сменя друга българка - Екатерина Дуламова. Тя беше треньор на ансамбъла в последните две години и успя да го класира на олимпийските игри в Рио де Жанейро. Там грманките станаха 10-и.  ", "date": "2018.02.03", "title": "Нешка Робева е новият треньор на ансамбъла на Германия "}
{"url": "http://www.cross.bg/gorna-oryahovitza-avtobysa-1566973.html", "text": "/КРОСС/ Служител на фирмата, която обслужва градския транспорт на община Горна Оряховица, заяви пред Нова телевизията, че кондукторът не е карал 12-годишния Александър да слиза от автобуса.По думите на майката на момчето, синът й е трябвало да слезе от автобус номер 10 в Горна Оряховица, защото нямало точна сума за билет, както ви информирахме преди няколко дни. Майката на детето нямала дребна сума пари в себе си и му дала банкнота от 10 лева преди да го изпрати на училище.\"След като се качих в автобуса, подадох 10 лева на кондукторката и тя ми каза: \"Или някой да ти плати билета или слизаш тука\", споделя 12-годишният Александър. За късмет бащата на приятел на момчето успява да го вземе от спирката и да го закара навреме за училище.Фирма \"Надежда\" обслужва градския транспорт на община Горна Оряховица от 2016-та година и отрече пред телевизията, нейният служител да е карал Александър да слиза от автобуса. От Община Горна Оряховица съветват при подобни случаи, хората да подават сигнали в информационния център или онлайн.  ", "date": "2018.02.03", "title": "Кондукторката от Горна Оряховица отрича да е сваляла дете от автобиса "}
{"url": "http://www.cross.bg/sili-provintziya-anbar-1566974.html", "text": "/КРОСС/ Въоръжените сили на Ирак започнаха да прочистват от джихадисти провинция Анбар, до границата със Саудитска Арабия, предаде агенция ТАСС, като се позова на командващия генерал Махмуд ал Фелахи.Той заяви пред иракската телевизия, че в операцията участват сили на армията, полицията, племенното опълчение и граничните войски, подкрепяни от авиацията на международната коалиция. Прочистват се пустинни територии. Целта е да бъдат унищожени остатъците от „Ислямска държава\". ", "date": "2018.02.03", "title": "Въоръжените сили на Ирак започнаха акция срещу джихадисти в провинция Анбар"}
{"url": "http://www.cross.bg/telefoni-radiatziya-mobilnite-1566975.html", "text": "/КРОСС/ Американско правителствено проучване показа леко увеличение на появата на тумори при мъжки плъхове след голяма доза облъчване от лъчение от мобилни телефони. Според експертите обаче това не е причина за притеснение, тъй като плъховете са били подложени на много голямо облъчване, което дори пристрастените към телефона не претърпяват. През 2011 г. СЗО определи радиацията от мобилните телефони като \"вероятно канцерогенна\". Джон Самет, който председателства проучванията за радиация на СЗО заяви:Заключението е, че този вид радиация е възможна причина за рак. Това означава, че съществуват индикации за риск, но не достатъчно, за да бъде повишена категорията на \"вероятна\" или \"определена\". Това означава обаче, че агенцията не е открила и че няма риск.Във всички общества по света има притеснения дали мобилните телефони са предпоставка за развитие на раково заболяване, особено на мозъчен тумор, тъй като те често са близо до главата ни. Мобилните телефони излъчват радиочестотна радиация, която е с много по-ниска енергия от йонизираната радиация на рентгените и ядрените централи. Сегашното проучване сочи, че йонизираната, но не и радиочестотната радиация, уврежда ДНК-то, което може да доведе до рак.Ако радиацията от мобилните телефони причинява рак, то това се случва чрез механизъм, който все още не е открит.Доказателствата са смесени. Ако се погледнат проучванията върху потребителите на мобилни телефони те дават неопределен отговор. Някой казват, че рискът е вероятен, а други не намират такъв. Не казвам, че това е криза на общественото здраве, но много голяма част от обществото е изложено на това явление и трябва да сме сигурни, че го разбираме, заяви Джон Самет от СЗО.Едно от проучванията показва, че мъжки плъхове, изложени на много високи нива на радиочестотна радиация, са развили тумори около сърцето и в мозъка. Според американското раково общество това проучване е добро и не трябва да се игнорира.То показва обаче и че и женските плъхове, изложени на същите нива, не са развили злокачествени образования, както и мъжките и женските мишки по време на втория опит. Никое проучване не е извело доказателства, че радиочестотната радиация причинява мозъчни тумори, въпреки че изследователите продължават да изучават въпроса. Проучванията все още не са завършени и не са обсъдени и проверени от външни учени.Те дадоха част от предварителните резултати. Някои от тях са тревожни, но все още сме без поглед върху цялостната картина, коментира проучването Джон Самет. Според него може да минат десетилетия преди ефектите от широкоразпространената радиация от мобилните телефони да бъдат разпознати:През XXI век в САЩ имаме все повече устройства, които излъчват радиочестотна електромагнитна радиация. Това е основна причина да проучваме въпроса колкото се може повече. И дори да съществува малък риск, дори много малък, свързан с това излагане, трябва да вземем под внимание факта, че страшно много хора са подложени на него.Според Центъра по устройствата и радиологичното здраве към американската Комисия по храните и лекарствата настоящите норми на радиацията от мобилните телефони са в безопасния спектър.При проучванията върху плъхове и мишки обаче са използвани честоти от 2G и 3G мрежите, а не честотите от новите поколения 4G и 5G мрежи.Целите тела на гризачите са били подложени на облъчване с радиовълни в продължение на над девет часа на ден в продължение на две години.Въпреки проучванията, учените не изключват връзка между радиацията от мобилните телефони и рака. Доказателствата за това обаче са неопределени и неокончателни. Когато човек използва слушалки той намалява излагането си на радиочестотната радиация.  ", "date": "2018.02.03", "title": "СЗО: Радиацията от мобилните телефони е възможна, но не вероятна причина за появата на рак"}
{"url": "http://www.cross.bg/kipur-tyrtziya-erdogan-1566976.html", "text": "/КРОСС/ В неделя, в Кипър се провежда вторият кръг от президентските избори. Един срещу друг се изправят президентът Никос Анастасиадис и левият му опонент Ставрос Малас, предава БНР. Анализатори отбелязват, че на практика, това е повторение на изборите отпреди 5 години, когато Анастасиадис смаза Малас, яхвайки вълната на гнева на избирателите от икономическата криза. Сега към темите на предизборната надпревара се добавя и въпроса за обединението на Кипър, който Анастасиадис обещава да разреши, ако бъде преизбран, като твърди, че неговият опит, политически умения и твърда ръка са приближили острова до обединението.Събуждат ли се кипърските турци, освобождават ли се от задушаващата прегръдка на Анкара, бе най-често задаваният въпрос след оглушителния отговор, който те дадоха на екстремизма и опитите на Турция да наложи своя ред в признатата само от нея самообявила се страна.  Всичко започна с погром: Яростна тълпа от близо 500 ултранационалисти и екстремисти, поддръжници на Партията на справедливостта и развитието на турския президент Ердоган и на „Сивите вълци\" в Северен Кипър, атакуваха редакцията на левия кипърски турски вестник „Африка\". Нападателите развяваха флаговете на Турция и признатата само от нея Севернокипърска турска република и скандираха „Аллах е велик\", „Кипър е турски и турски ще остане\".  Вандалската атака срещу редакцията беше заради критики към военната офанзива на Анкара срещу анклава Африн в Сирия. В огромно заглавие на първата си страница вестникът я нарече „още една окупация от Турция\", като я оприличи с инвазията и окупацията на северната част на Кипър от Турция през юли 1974 г. Издателят и главен редактор на вестника Шенер Левент е известен с острия си език и с твърдите си критики срещу политиката на Анкара в Северен Кипър, срещу окупацията и присъствието на турска армия на острова. Заради тях той е нападан много пъти, два пъти са му залагали взрив, има два опита за убийство, много пъти е арестуван и е лежал в затвора.Обвиненията за двете „окупации\" вбесиха Ердоган. С гневно изявление от партиен форум в Бурса той посочи с пръст обидилия го вестник и директно призова поддръжниците си за разправа: Един мръсен вестник в Северен Кипър има едно неморално заглавие днес. Призовавам моите братя в северен Кипър да заемат позиция. Той каза, че турската армия прави ново нахлуване след Кипър. Колко неморално е това? Колко безсрамно е това? Затова призовавам братята ми в Северен Кипър да дадат необходимия отговор.Погромът не уплаши главния редактор Левент. Вестникът не спря да излиза дори и за ден, а Левент директно обвини турския президент като подстрекател: Този инцидент се случи заради призива на Ердоган. Той е отговорен за всичко, което се случи. Кипърските турци демонстрираха своята воля на Анкара и я сложиха срещу Ердоган. Те показаха на Ердоган, Анкара и на света, че няма да отстъпят пред тези заплахи. Многохилядният марш за мир и демокрация е добър отговор срещу заплахите и провокациите на Ердоган, каза още Шенер Левент.Езра Айгън, кипърска турска журналистка, активист за мир и един от организаторите на гражданското движение „Да обединим Кипър сега\", което включва хора от двете кипърски общности коментира: Продължаващото разделение в Кипър осигурява много удобно място за екстремизъм, омраза и враждебност на нашия остров. Екстремните елементи станаха част от процеса на вземане на решения от двете страни, заплашвайки мира, толерантността и перспективите за общо бъдеще. Това разделение постепенно ще превърне „Зелената линия\" в твърда граница с Турция. Влиянието на Турция в Кипър ще се увеличи, неконтролираният поток от населението от Турция ще продължи и обстоятелствата и напрежението в Турция ще се прехвърлят в Кипър. Екстремизмът ще процъфтява и в двете общности, застрашавайки шансовете ни за изграждане на общо, стабилно, безопасно и проспериращо бъдеще, основано на върховенството на закона, демокрацията, толерантността, правата на човека и мирното съвместно съществуване. Само федерално споразумение ще направи Кипър наистина сигурен и независим и ще защити върховенството на закона на нашия остров, заяви Езра позицията на движението „Да обединим Кипър сега\".Екстремистките атаки срещу редакцията на вестник \"Африка\" бяха част от сценария за политическа нестабилност, който се опитаха да реализират националистите в окупираните територии с помощта на Анкара. Мощните протести и ярката демонстрация на обединение обаче преобърнаха политическата ситуация и ускориха създаването на 4-странна коалиция между победените на парламентарните избори две леви и две дясноцентристки партии. От вчера непризнатата Севернокипърска турска република има ново, прореформаторско правителство, което е за федерално решение на Кипърския въпрос. Така бе „елиминирана\" спечелилата най-много гласове, но без мнозинство за съставяне на правителство - дясната националистическа Партия на националното единство, която е за по-близки връзки с Турция и окончателно разделяне на острова.Положителни сигнали за мирния процес дава и Република Кипър, чиито граждани с гласовете си в избирателните урни миналата неделя отхвърлиха разделението и изпратиха на балотажа в президентските избори двама привърженици на федералното обединение на страната. Кой от тях - Никос Анастасиадис, сегашният президент на Кипър, подкрепян от дясната консервативна партия ДИСИ, или Ставрос Малас, зад когото стои най-голямата опозиционна лява партия АКЕЛ, ще бъде натоварен с отговорността да продължи преговорите между двете кипърски общности за решаване на Кипърския въпрос, ще стане ясно в неделя вечерта.  ", "date": "2018.02.03", "title": "Двамата кандидати за президент на Кипър са привърженици на федералното обединение"}
{"url": "http://www.cross.bg/rezerv-federalniya-svoya-1566977.html", "text": "/КРОСС/ Директорът на Федералния резерв на САЩ Джанет Йелън днес напуска своя пост поради изтичане на четиригодишния й мандат. На последната си пресконференция тя заяви, че отбелязаният в последно време ръст на Уолстрийт не е балон, но предупреди инвеститорите да бъдат внимателни.От следващата седмица Джанет Йелън ще бъде на работа в Института \"Брукингс\" и така ще последва своя предшественик и други двама бивши ръководители от резерва, които бяха привлечени именно в този институт.Следващият управител на Федералния резерв ще бъде Джероум Пауъл, номиниран от президента Доналд Тръмп и утвърден от Сената през януари. ", "date": "2018.02.03", "title": "Директорът на Федералния резерв на САЩ напуска поста си"}
{"url": "http://www.cross.bg/transport-belgrad-gradskiya-1566978.html", "text": "/КРОСС/ 14 души пострадаха при тежка катастрофа с автобус на градския транспорт в Белград рано тази сутрин.Трима от ранените са в тежко състояние.Лек автомобил е ударил автобуса, след което тежката машина е счупила светофар, който на свой ред паднал върху камион.Инцидентът се разследва от полицията в сръбската столица.  ", "date": "2018.02.03", "title": "Тежка катастрофа с автобус на градския транспорт в Белград"}
{"url": "http://www.cross.bg/byudzheta-gechev-pravitelstvoto-1566980.html", "text": "/КРОСС/ „Трябва да бъде проверено дали Законът за бюджета се изпълнява стриктно\". Това каза в интервю за предаването „Седмицата\" по Дарик радио депутатът от БСП и член на комисиите по бюджет и финанси и по икономическа политика и туризъм проф. Румен Гечев. „Във всяка страна, бюджетът, демократично, се приема от парламента, което ще рече, че след приемането му, предложен от правителството, след дискусии, усъвършенстване, гласуване, той се превръща в закон. След което, правителството, което и да е то, който и да е министър-председател, трябва стриктно да изпълнява Закона за бюджета\", допълни той.„Според нас, изпълнителната власт си позволява волни съчетания в бюджета, извън рамките на закона. Тя си позволява съчетания, които са изумителни. Например, на 11 януари т. г., г-н премиерът, Борисов, след един приятелски разговор с представителите на синдикатите на полицията, отварям една скоба, ние предупредихме, че Министерството на вътрешните работи е недофинансирано, както и Министерството на отбраната, и предлагахме ние, в пленарна зала, тези средства да бъдат завишени, това не беше прието. И въпреки, че в закона не се допускат такива волности, както казах, г-н премиерът, на 11 януари, след едночасова среща, прави изявление, че той ще осигури 100 млн. допълнително, бюджетни средства, за Министерство на вътрешните работи\", коментира проф. Гечев.Той даде и още един пример, с Българската академия на науките (БАН): „Ние многократно поставяхме въпроса за това, че Българска академия на науките е неглижирана, недофинансирана, и професорите са със заплати на чистачки. Много пъти го поставяхме в парламента. От три години, при управлението на ГЕРБ настоявахме да се увеличи финансирането, бюджетното на БАН. И сега, изведнъж, след като стачкуваха под прозорците на Министерски съвет, от БАН, изведнъж отново г-н премиерът решава, и казва: Ами, ще Ви дадем още 15 милиона, нямате никакъв проблем\".По думите му, предложенията от страна на БСП за БАН не са били приемани в парламента, въпреки аргументите и сравненията, правени с други страни, тъй като БСП е опозиция. „Правителството не изпълнява закона и по отношение на разходите. Ние сме споменавали и друг път, че правителството на ГЕРБ си позволява странни неща\", отбеляза Румен Гечев и коментира, че при гласувани от парламента приблизително 2, 5 милиарда лв. капиталови разходи, за миналата година, правителството харчи по-малко от 500 милиона лв. до средата на година. Останалите 2 милиарда се държат до края на годината. „Защо, за да ги разпределят в последния момент, на тъмно, преди Коледа. На къде? Ами, на общини, които им харесват. Или за разходи, които те са решили да направят в края на годината\", отбеляза професорът. Според него с това се преследва друг ефект: „Непохарчените пари, неизпълнението на Закона за бюджета, в разходната му част, те отчитат като пиар, като бюджетен излишък\".„Парламентът на Републиката, по Конституция, има право извънредно да възложи на Сметната палата, тъй като Сметната палата си има собствена програма за проверки, но парламентът има право, пет случая да даде на Сметната палата, за годината, извънредни, извън нейната собствена програма, да посочи, да бъдат направени проверки\", каза още проф. Румен Гечев. ", "date": "2018.02.03", "title": "Румен Гечев: Трябва да бъде проверено дали Законът за бюджета се изпълнява стриктно"}
{"url": "http://www.cross.bg/yambol-sreshta-problemite-1566982.html", "text": "/КРОСС/ Таксиметрови шофьори от цялата страна ще обсъждат проблемите в бранша. Националната среща се провежда в Ямбол, очаква се да се включат над 500 души.Повече сигурност по време на работа, по-добра синдикална защита и подкрепа от държавата - това са част от исканията на таксиметровите шофьори.Инициативата за националния форум е на Синдикален съюз \"Сила\". Той беше създаден в Ямбол след поредния тежък инцидент с таксиметров шофьор, при който двама ученици от спортното училище в града нападнаха и простреляха шофьор на такси по време на работа.В Ямбол са регистрирани над 230 таксита, а членовете на синдиката от цялата страна са над 400. ", "date": "2018.02.03", "title": "Таксиджии обсъждат проблемите в сектора на среща в Ямбол"}
{"url": "http://www.cross.bg/vidin-puti-fini-1566981.html", "text": "/КРОСС/ „В 01.00 часа тази нощ във Видин е имало над три пъти превишаване на нормата на фини прахови частици. В 08.00 часа сутринта превишаването е било около 1.5 пъти\", съобщи пред NOVA директорът на РИОСВ-Монтана Деница Славкова.„Анализите, с които разполагаме, показват, че замърсяването на въздуха с фини прахови частици във Видин и в Монтана е със сезонен характер и се дължи на начина,  по който хората отопляват домовете си\", обясни тя.  ", "date": "2018.02.03", "title": "Въздухът във Видин също е силно замърсен"}
{"url": "http://www.cross.bg/obvinen-broneboiini-zhitel-1566966.html", "text": "/КРОСС/ Към жител на щата Аризона, вече обвинен, че е продал бронебойни патрони на стрелеца от Лас Вегас, избил 58 човека, вчера бе предявено и обвинение в заговор за производство и продажба на такива муниции без лиценз. Това съобщиха федерални прокурори в щата Невада, цитирани от Ройтерс.Дъглас Хейг, 55-годишен жител на Меса, Аризона, бе първият арестуван и обвинен във връзка с кръвопролитието на 1 октомври.Тогава стрелецът Стивън Падок откри безразборен огън от хотелската си стая на висок етаж по хора, отиващи на концерт, и се самоуби, преди полицията да влезе в стаята.  ", "date": "2018.02.03", "title": "Продавачът на бронебойни патрони на стрелеца от Лас Вегас, бе обвинен в престъпен заговор"}
{"url": "http://www.cross.bg/intzident-ivaiilo-ministura-1566967.html", "text": "/КРОСС/ Четиригодишният син на министъра на транспорта Ивайло Московски загина при трагичен инцидент с моторна шейна до Боровец вчера.Според първоначалната версия на разследващите най-вероятната причина за случилото се е неравност на пистата.Разследването продължава под наблюдението на прокуратурата.Шейната е била управлявана от министъра. Инцидентът е станал между 14:30 и 15:00 ч. на урегулирано трасе за моторни шейни в рйона на хижа „Чакър войвода\".  ", "date": "2018.02.03", "title": "Версия: Неравност е причината за трагичния инцидент със сина на Ивайло Московски"}
{"url": "http://www.cross.bg/etura-maiistorite-martenitzi-1566968.html", "text": "/КРОСС/ Месец преди 1 март в етнографския музей „Етъра\" в Габрово вече тече трескава подготовка за баба Марта. Майсторите тази година организират и национален конкурс за мартеници, направени от гайтан, информира БНТ. Идеята на организаторите е да провокират интереса към позабравения занаят и към мартениците, направени от естествени материали, също както в миналото.Милка Кръстева е един от малкото останали майстори - гайтанджии у нас. Разказва, че гайтана или шнурчето от вълна в миналото се използвало за украса на дрехите от бита на българите и дори на войнишките униформи. Заради масовата му употреба в Габрово, някога били създадени първите гайтанджийски чаркове, които и днес могат да бъдат видени само в етнографския музий „Етъра\".\"Изплита се в гайтанджийска одая на воден чарк, след което като се изплете гайтана се пърли, изпира се и след това се боядисва в различни цветове!\", разказва тя.Заради все по-големия интерес към позабравените български занаяти, в навечерието на баба Марта, майсторите в „Етъра\" решили да провокират млади и стари да се опитат да изработят атрактивни мартеници от гайтан.Според майсторите в Етъра, през последните години макар и пренаситено на пазара с всякакви вариации на традиционната българска мартеница, все повече хора търсят и искат да зарадват своите близки с гривни и брошки, направени от естествени материали.Крайният срок за изпращане на мартениците е 15 февруари, след което майсторите от „Етъра\" ще определят и победителите в конкурса, които ще бъдат наградени в деня на Баба Марта - 1 март.  ", "date": "2018.02.03", "title": "В Етъра организират конкурс за мартеници от гайтан"}
{"url": "http://www.cross.bg/vidin-tynel-vidin-sofiya-1566969.html", "text": "/КРОСС/ Граждани на Видин излязоха отново на протест срещу лошите пътища в района, натоварения трафик и честите катастрофи. Протестиращите настояват да се изградят магистрала Видин-София и тунел под прохода Петрохан, предава БНР.Гражданско обединение \"Единни за промяна\" организира протеста с настояване за конкретни ангажименти от страна на правителството, обясни председателят на организацията Росица Кирова:Ние искаме решение на МС, в което ясно да е разписано, че започват неотложни спешни действия за изграждане на магистрала Видин-София и тунел под Петрохан, за което може да бъде направен разчет, график и краен срок на завършване 2021 година.Организаторите ще се обърнат и към Европейския парламент:Искаме директно да се свържем с всеки един от тях. Ще ги поканим да дойдат до Видин, да минат по този път да видят как живеят хората в този регион на България. В този регион на Европа.Протестът започна от булевард \"Панония\" и продължава с шествие към изхода на Видин. Все още не е ясно дали протестиращите ще блокират международния път за \"Дунав мост 2\".  ", "date": "2018.02.03", "title": "Жители на Видин излязоха на протест срещу лошите пътища, трафика и катастрофите"}
{"url": "http://www.cross.bg/nasilieto-nasilie-zheni-1566970.html", "text": "/КРОСС/ „Всяка трета жена в ЕС е жертва на насилие. Крайно време е политическите партии в България, както и институциите да спрат да си затварят очите пред този проблем и да организират мащабна обществена кампания срещу насилието над жени и деца. Изкривеният дебат за ратифицирането на Конвенцията на Съвета на Европа за превенция и борба с насилието над жени и домашното насилие запуши устите на жертвите, надигна вълна от насилие и демотивира и малкото хора, които доброволно помагат на тези жени. Дадохме абсолютно погрешен сигнал на жертви и насилници - че като общество толерираме това. Политиците трябва да внесат спокойствие и разум в дебата, а не да истеризират и да се възползват от страховете на хората. В противен случай ще трябва да понесат отговорността за насилието в семействата - над жени и деца, в детските градини, в училищата, над лекари, по улиците. Никой няма да го каже открито, но изкривената дискусия, акцентирането върху неща, които изобщо не съществуват в тази конвенция, фиксирането върху хипотетични страхове загърбва реалния проблем. Заради разделението, започнало още вътре в правителството, е блокирана националната програма, от която зависи функционирането на кризисните центрове и телефонните линии за жертви на насилие.\"Това заяви в предаването „Тази събота\" президентът на ПЕС Сергей Станишев. В ефира на БТВ той разказа за вчерашното си посещение в центъра на Фондация „Пулс\", където се срещна с жени, претърпели насилие.На въпрос защо е необходима ратификацията на конвенцията, Станишев отговори, че: „тя е най-всеобхватният международен договор, чрез който 45 от 47 държави в Съвета на Европа поемат ангажименти за борба с насилието над жени и домашното насилие. По този начин това няма да е въпрос на конюктура - на една партия това е приоритет, за друга - не е и постоянно променяме законодателството. С конвенцията България ще поеме ангажимент да се бори с насилието, да финансира центрове за жертви на насилие, както и да отделя средства за програми за жертвите и работа с извършителите на тези деяния. Ще се опростят процедурите и най-вече - ще се говори за това, за да не се толерира насилието и така да постигнем здраво общество, изградено от здрави и щастливи семейства. Конвенцията съдържа философията на борбата с насилието и най-добрите международни практики. Промяна в законодателството не може да постигне този обхват и ангажименти.\"Марияна Викилска цитира Декларация на Съвета на Европа, в която изрично се посочва, че Истанбулската конвенция не въвежда задължение за държавите да въвеждат обучение за сексуалната ориентация на децата в училище, нито еднополовите бракове, нито тълкуването на т.нар. „трети пол\". Станишев посочи, че далеч по-консервативни държави като Турция, Грузия (в която са забранени еднополовите бракове), Македония, Албания и Черна гора са ратифицирали конвенцията. „Разбира се, че социалните роли на мъжа и жената се променят. Преди 100 години жените нямаха право да гласуват, право на развод или дори да носят панталон. Днес е различно.\"„Човешкото достойнство е фундаментално човешко право. Още през 70-те години в документа от Хелзинки държавите се съгласяват, че въпросите за човешките права не са въпрос на вътрешна политика. Затова съм притеснен от реакцията на президента Радев. Тезата, че домашното насилие е работа на полицията е несъстоятелна. А позицията, че видите ли ще се дадат могъщи функции на НПО-тата не отговаря на истината. И в момента те са единствените, които водят борбата с насилието и се грижат за жертвите, държавата е абдикирала от темата.\"  ", "date": "2018.02.03", "title": "Станишев: Да направим обществена кампания срещу насилието над жени"}
{"url": "http://www.cross.bg/masyd-terez-holandiya-1566971.html", "text": "/КРОСС/ Двете лъвчета Терез и Масуд, които бяха спасени от зоопарка в Разград миналата година, вече имат всички документи, за да могат да отпътуват за спасителния център „Фелида\" в Холандия. Това съобщиха от фондация „Четири лапи\".Днес сутринта от Българска агенция по безопасност на храните (БАБХ) са издали транспортните документи, които доскоро спъваха заминаването на лъвчетата.До решението лъвчетата да заминат в спасителен център в Холандия се стигна след поредния протест във вторник и намесата на премиера Бойко Борисов.Ден по-рано от зоопарка в Пазарджик съобщиха, че искат Терез и Масуд и могат да се грижат за тях.Лъвчетата трябваше да бъдат предоставени на община Пазарджик с решение на общинския съвет на Разград, въпреки че преди 3 месеца кметът на Разград Валентин Василев сключи споразумение с  „Четири лапи\", която да помогне за намирането на нов дом на общо пет лъва.Терез и Масуд ще отпътуват от Столичния зоопарк в неделя - 4 февруари, в 10 ч. Те имат нужда от специални грижи.В спасителния център за големи котки „Фелида\" в Холандия за посрещането на Терез и Масуд е готов техният временен дом, съобразен с индивидуалните им нужди - вътрешно заграждение с отопление около 20 кв.м. с лежанки, платформи, пясъчник и допълнително средово обоготяване. Те също така ще имат достъп до външно заграждение около 30 кв. м., уточниха от „Четири лапи\". ", "date": "2018.02.03", "title": "Лъвчетата Масуд и Терез заминават за Холандия в неделя "}
{"url": "http://www.cross.bg/minyti-chasa-misyrkin-1566961.html", "text": "/КРОСС/ Рекордно за руската космонавтика излизане в открития Космос приключи след успешното фиксиране в правилна позиция на ключова антена на Международната космическа станция (МКС), предава ТАСС.Антената се използва за комуникация с Центъра за управление на полетите край Москва. В края на продължилата 8 часа и 13 минути \"космическа разходка\" на Александър Мисуркин и Антон Шкаплеров възникна проблем.След като двамата успешно подмениха кутията с електроника за ъпгрейдване на антената, тя не се насочи в правилната позиция. Антената - дълго рамо с четирифутова чиния в края - бе сгъната преди да започнат ремонтните работи.От контролния център на НАСА в Хюстън съобщиха, че антената функционира, но в руския център свикаха заседание, което да реши дали е необходима още настройка. Командирът Мисуркин и космонавтът Шкаплеров направиха няколко опита чрез дистанционно управление да насочат правилно чинията. Накрая някой извика на руски: \"Тя се движи. На място е\".С пребиваването си в открития Космос Мисуркин и Шкаплеров подобриха руския рекорд от 8 часа и 7 минути, поставен през 2013 г. Предвиждаше се престоят им извън станцията да продължи 6 часа и 40 минути. Световният рекорд от 8 часа и 56 минути, установен през 2001 г., все още се държи от НАСА.  ", "date": "2018.02.03", "title": "Русия с нов рекорд в Космоса"}
{"url": "http://www.cross.bg/edyards-tempteiishuns-denis-1566962.html", "text": "/КРОСС/ Бившият водещ вокалист на \"Темптейшънс\" и носител на наградата \"Грами\" Денис Едуардс е починал на 74-годишна възраст. Това съобщи снощи неговият мениджър, цитиран от осведомителните агенции.Едуардс е починал през нощта срещу петък в чикагска болница след здравословни усложнения, каза мениджърът Тоби Лудвиг, без да уточнява заболяването. Днес певецът би празнувал своята 75-годишнина.Роденият в Алабама Денис Едуардс замества през 1968 г. Дейвид Ръфин като водещ вокалист на \"Темптейшънс\". Следват най-запомнящите се хитове на групата, сред които са \"Papa Was a Rollin' Stone\" (1972), донесъл на Едуардс и групата две \"Грами\"-та, и \"I Can't Get Next To You\", оглавявал поп класациите през 1969 г.Едуард напуска \"Темптейшънс\" през периода, когато групата скъсва със звукозаписната компания \"Мотаун\" и подписва с \"Атлантик рекърдс\" през 1977 г. През 80-те години той на няколко пъти се връща и напуска групата, но тя вече не се радва на такъв успех, както пред предходните две десетилетия.Денис Едуард е приет в Залата на славата на рокендрола през 1989 г. като член на \"Темптейшънс\".  ", "date": "2018.02.03", "title": "Бившият вокалист на \"Темптейшънс\" Денис Едуардс почина"}
{"url": "http://www.cross.bg/dynav-most-smyatat-1566963.html", "text": "/КРОСС/ Жители на област Видин излизат на протест за втора поредна събота, съобщава Нова телевизия. Исканията им остават същите - да има решение на Министерски съвет и спешни действия за изграждане на магистрален път Видин-София и тунел под прохода \"Петрохан\".Те настояват тунелът и скоростният път да са готови до 2021-ва година. Целта, според тях, е скоростният път да поеме сериозния трафик, включително трафикът от камиони към \"Дунав мост 2\". Протестиращите смятат, че основната причина за катастрофите в района е липсата на такова трасе.Протестът ще започне в 10.00 часа с автомоблно шествие във Видин. Към обяд и за неопределено време протестиращите смятат да блокират международния път от и за \"Дунав мост 2\".  ", "date": "2018.02.03", "title": "Видинчани пак протестират с искане за тунел под \"Петрохан\""}
{"url": "http://www.cross.bg/hrizantema-tzentura-semeen-1566964.html", "text": "/КРОСС/ Две деца и един младеж с увреждания от центъра за настаняване от семеен тип в Габрово са преместени в други два центъра в града. Те са лежащо болни и имат нужда от медицинска грижа, която няма как да получат в \"Хризантема\", съобщи БНТ.След разпространените кадри на насилие, повечето служители в центъра бяха освободени от длъжност. Останалите пет деца и двама младежи остават в \"Хризантема\".За тях се грижат служители, командировани от други градове на страната, съобщиха за БНТ от Агенцнията за социално подпомагане. През миналата година там са получени два сигнала за насилие в центрове за настаняване от семеен тип. След извършените проверки, те не са потвърдени.   ", "date": "2018.02.03", "title": "Преместиха три от децата от скандалния дом \"Хризантема\" в Габрово"}
{"url": "http://www.cross.bg/chasa-provede-trifon-1566952.html", "text": "/КРОСС/ ***София.От 09.00 до 16.00 часа в Регионалния исторически музей ще се проведе образователна програма „Зима в музея 2018\". Програма ще се състои в периода 3 - 6 февруари 2018 г. и е предназначена за деца от 6 до 12 години.***София.От 11.00 до 19.00 часа в литературен клуб „Перото\" ще се състои „Нощ на книгите за Хари Потър\".***София.От 11.30 часа в храм „Св. Седмочисленици\" ще се отслужи панахида по повод 40 дни от кончината на Костадин Чакъров, български комунист, писател и общественик, дългогодишен съветник на Тодор Живков и Людмила Живкова.***София.От 11.45 часа пред Народното събрание ще се проведе протест срещу Истанбулската конвенция.***Благоевград/ с. Дъбрава.От 10.00 часа в село Дъбрава за пета поредна година ще се проведе празник на виното. Програмата ще започне с дегустация на винени напитки.***Велико Търново.От 10.00 часа на 3-тия етаж на Мол - Велико Търново ще се проведе благотворителен базар за набиране на средства за лечението на 14-годишната Никол Георгиева.***Велико Търново.От 11.00 часа в салона на НЧ „Искра\" ще бъде представен детския куклен спектакъл „Супер д-р Димитров\".***Видин/с. Майор Узуново.От 12.00 часа заместник-кметът по хуманитарни дейности и социална политика на Община Видин Венци Пасков ще бъде гост на празника Трифон Зарезан в с. Майор Узуново.***Видин/с. Покрайна.От 11.00 часа заместник-кметът по устройство на територията и развитие на инфраструктурата инж. Цветан Асенов ще присъства на традиционния ритуал по зарязване на лозята в с. Покрайна.***Враца.От 10.30 часа в куклена зала на ДТК ще бъде представено представлението „Приключение на горската полянка\".*** Горна Оряховица. От 14.00 часа в Спортна зала „Никола Петров\"\tще се проведе среща по хандбал „А\" РГХ мъже - ХК „Локомотив\" - гроад Горна Оряховица - ХК „Добруджа\" - град Добрич.***Гълъбово/с. Априлово.От 10.00 часа в центъра на село Априлово ще бъде отбелязан празникът Трифон Зарезан.***Добрич.От 19.00 часа в Огледална зала „Нели Божкова\" ще бъде представен концерт на Джаз триото Живко Петров, Димитър Семов и Веселин Веселинов Еко.***Добрич.В Спортен комплекс „Русалка\" в Добрич ще бъде представена изложба, посветена на морското конче.***Дупница /с. Джерман.От 12.00 часа на главен път Е 79 жители на селото ще протестират срещу изграждането на Регионално депо за неопасни битови отпадъци в землището на населеното място.***Карлово/ с. Московец.В с. Московец ще бъде отбелязан празникът Трифон Зарезан. В 10.30 часа в селото ще се състои ритуал по зарязване на лозата, след което ще се проведе празнично шествие. По-късно ще бъдат наградени и победителите в конкурса „Най-добро домашно вино\", организиран от Община Карлово. Отбелязването на празника Трифон Зарезан ще завърши с народно веселие.***Кюстендил / Дупница.От 09.00 часа ще започне областният кръг на олимпиадата по математика. Училища-домакини са Основно училище \"Христаки Павлович\" - Дупница и Основно училище \"Св. св. Кирил и Методий\" - Кюстендил.***Септември. В 11.00 ч., в Клуба на ОбС на БСП в град Септември ще се проведе а пресконференция на Областния съвет на БСП, Изпълнителното бюро и народните представители от БСП в Пазарджишка област заедно с депутатката Елена Йончева по темата за разкритията в община Септември.  ", "date": "2018.02.03", "title": "Предстоящи събития на 3 февруари 2018"}
{"url": "http://www.cross.bg/arestyvani-zadurzhanite-internet-1566997.html", "text": "/КРОСС/ В Испания бяха арестувани 40 мъже за разпространяване в интернет на \"изключително тежки\" педофилски материали, съобщи полицията, цитирана от Франс прес.Сред задържаните има учители, инженери, чиновници и пенсионери. Те са арестувани в 17 испански провинции, включително 10 в Мадрид и пет в Аликанте.Претърсени са 42 жилища и са конфискувани компютри и харддискове. Един от задържаните в Аликанте е обвинен също, че принуждавал малолетни да позират за снимки от сексуално естество, които после пускал в интернет. Идентифицирани са четири момиченца жертви на това деяние.  ", "date": "2018.02.03", "title": "40 арестувани в операция срещу педофилията в Испания"}
{"url": "http://www.cross.bg/simeonovden-zimen-fevryari-1566953.html", "text": "/КРОСС/ Всяка година на 3 февруари българската православна църква чества Зимен Симеоновден. На този ден, както и на Зимна Богородица - 2 февруари, се почитат бременните жени, а лятно-есенното съответствие на Симеоновден е на 1 септември.Зимният Симеоновден се смята за един от най-лошите дни в годината. В някои части на страната го наричат Симеон бележник, защото оставя на хората рани и белези. Това е третият вълчи празник, затова и на този ден не се работи с вълна, не се изхвърля пепел и смет навън, за да не се разсърдят вълците.Традицията повелява на Симеоновден да не се дава назаем и да не се изнася нищо от къщата, за да не \"излезе берекетът от дома\". ", "date": "2018.02.03", "title": "Зимен Симеонов ден"}
{"url": "http://www.cross.bg/vyatur-vratza-vyatura-1566998.html", "text": "/КРОСС/ Силният вятър остави без ток десетки домакинства в отделните части на населените места в община Враца. Поривите на вятъра достигат до 100 километра в час.Най-критично е в град Враца, отнесена е цялата покривна конструкция на кооперация в центъра на града.Изкъртени са изолации и покривни ламарини на десетки сгради, има счупени прозорци, изкоренени дървета и паднали метални будки.В социалните мрежи врачани призовават да не се излиза навън. Ситуацията във Враца вече е извън контрол, тъй като специализираните служби не могат да се отзоват на стотиците сигнали за материални щети.Ураганният вятър изкорени голяма топола върху главен път Е-79 край Благоевград. Няма пострадали при инцидента, който е станал на изхода на Благоевград в посока Дупница.За днешния ден в почти цялата страна е обявен жълт код заради очаквания силен южен вятър. Скоростта на вятъра на места ще е около 100 км/ч. Предупреждение не е издадено само за областите Видин, Плевен и Стара Загора. Най-силни ще са поривите на вятъра в област Кърджали, където е обявен оранжев код.В София бурен с пориви до 20-24 метра в секунда вятър чупи клони на дървета. Вече има подадени сигнали в Столична община за паднали клони. Издадено е предупреждение към гражданите да внимават откъде минават, да се пазят от падащи предмети. Призовават се гражданите да премахнат предмети от терасите, които могат да създадат опасност за преминаващите. ", "date": "2018.02.03", "title": "Силният вятър парализира Враца"}
{"url": "http://www.cross.bg/kameri-gradini-detskite-1566955.html", "text": "/КРОСС/ Близо 18 000 души се обединиха в подписка за въвеждане на задължително видеонаблюдение в детските градини и яслите. Родителите настояват за изграждане на системи за видеонаблюдение във всяко помещение, включително и в дворовете, като идеята е камерите да излъчват онлайн с индивидуална парола за достъп за семейството на всяко дете. Родителите искат „електронните очи\" да са с достатъчно висока резолюция за идентифициране на лице при възникнал инцидент. Подписката е национална и стартира под мотото \"Да спрем насилието с камери\".\"Нашата цел е поставянето не само на камери, а и повече контрол върху методите на работа в детските ясли и градини. В България има порочната практика да се възпитават децата с насилие и страх. С тези методи няма какво друго да очакваме, освен агресори, побойници и \"хиперактивни\" деца. Най-тежкото е, че че има случаи, в които деца се оперират по спешност заради насилие в яслата и то от възпитателите\", споделят родители.В Бургас в момента видеонаблюдение има в 16 от 32-те детски градини. От местната власт съобщиха, че по план камери трябвало да бъдат поставени и в останалите забавачници до края на миналата година, но за това е наобходимо задължително съгласието както на служителите, така и на родителите. Предложението обаче срещнало отпор от част от преподавателския състав. ", "date": "2018.02.03", "title": "Родители искат камери с онлайн достъп в детските градини"}
{"url": "http://www.cross.bg/razhodi-narastvaneto-antonov-1566954.html", "text": "/КРОСС/ Съединените щати си намериха \"плашило\" в лицето на Русия, за да оправдаят нарастването на своите военни разходи и увеличаването на ядрения си потенциал. Това заяви снощи руският посланик във Вашингтон Анатолий Антонов по повод огласената нова американска ядрена доктрина, предаде ТАСС.По думите му документът, излагащ доктрината, трябва да бъде внимателно проучен и анализиран. Антонов изрази надежда, че в близко бъдеще ще има среща между руски и американски експерти, на която да бъдат разяснени \"многото не съвсем ясни пасажи от този документ\".\"Един друг проблем се заключава в това, че за оправдаването на ръста на военните разходи, за оправдаване на нарастването на ядрения потенциал американците отново намериха \"плашило\" в лицето на Руската федерация. Ние разбираме, че зад това стои желание за вливане на огромно количество средства във военнопромишления комплекс, ние разбираме какви трилиони долари стоят зад това\", каза руският дипломат. ", "date": "2018.02.03", "title": "Руски дипломат: САЩ оправдават военните си разходи с \"плашилото\" Русия"}
{"url": "http://www.cross.bg/epidemiya-otmenyat-pazardzhik-1566956.html", "text": "/КРОСС/ Отменят грипната епидемия в София, Кюстендил и Пазарджик. Това съобщиха от здравното министерство, откъдето уточниха, че както в столицата, така и в другите две области, се възобновяват детските и женските консултации, свижданията в болниците, както и имунизациите.На фона на това решение местните здравни власти в Разград пък обявиха грипна епидемия с всички произтичащи от това противоепидемични мерки на територията на областта. ", "date": "2018.02.03", "title": "Отменят грипната епидемия в София, Кюстендил и Пазарджик"}
{"url": "http://www.cross.bg/teritoriyata-bezopasnost-myasto-1567004.html", "text": "/КРОСС/ В следствие на възникналия силен вятър е усложнена обстановката на територията на София и Врачанска област. По информация на ГД „Пожарна безопасност и защита на населението\" към 16:00 ч. днес на територията на столицата са постъпили близо 50 сигнала, повечето от тях за паднали клони и дървета. Спасителни екипи работят по отстраняването им. Те се отзоваха и на съобщение за паднала метална обшивка на покрив на ул  \"Пиротска\" № 3. При инцидента няма пострадали хораНа територията на област Враца са постъпили 34 сигнала, а в област Монтана  -7 (за гр. Берковица и гр. Вършец). По информация на спешния център във Враца има един пострадал гражданин от паднала ламарина, който е настанен в болница. По последни данни в двете области обстановката се нормализираИма подадени и 6 сигнала за паднали дървета и затиснати три автомобила в района на Боровец. За щастие там също няма пострадали, екипи са на място за отстраняване на последствията и освобождаване на колите.Още вчера, предвид метеорологичната прогноза за очаквани силни ветрове, по нареждане на ръководството на МВР бяха разпратени до кметовете на общините указания за реакция в случай на усложнена обстановка по места.От ГДПБЗН припомнят основните правила за безопасност при такива обстоятелства:- Ако сте в къщи, при възникване на смерч или необичайно силен вятър, изключете тока, водата и газта, затворете плътно вратите и прозорците;- Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи;- Ако сте далеч от дома си, влезте в обществена сграда, подлез, потърсете сигурен подслон.- Ако сте на път, спрете автомобила на открито място, далеч от електропроводи, дървета и от надвиснали скални маси. Потърсете подслон!- Ако сте на полето или в планината, потърсете ниски места до отминаване на опасността.  ", "date": "2018.02.03", "title": "ГДПБЗН призовава: Не пренебрегвайте основните правила за безопасност"}
{"url": "http://www.cross.bg/evro-mlrd-porshe-1566958.html", "text": "/КРОСС/ \"Порше\" ще удвои бюджета си за разработка и производство на автомобили с електрическо задвижване до 2022 г., съобщи пред ДПА главният изпълнителен директор на компанията Оливер Блуме.По думите му досега автомобилният гигант е инвестирал около 3 млрд. евро в тази насока, но те ще станат 6 млрд. евро. Парите ще се използват за хибриди и изцяло електрически коли през следващите няколко години.Блуме призна, че в някои моменти \"Порше\" вероятно леко ще изостава, но \"стратегическата цел стои и няма да бъде променяна\".За 2016 г. \"Порше\" обяви оборот от 22 млрд. евро и оперативна печалба от близо 3,9 млрд. евро, посочи ДПА.", "date": "2018.02.03", "title": "И \"Порше\" започва да разработва електрически автомобил"}
{"url": "http://www.cross.bg/vreme-razdadeni-igri-1566959.html", "text": "/КРОСС/ ПьонгЧанг 2018 ще отбележи уникален рекорд. Той ще бъде за най-много раздадени презервативи на спортистите по време на зимните олимпийски игри.За всеки един участник са предвидени по 37 кондома, съобщава \"Offnews\". За цялото време на провеждане на олимпиадата ще бъдат раздадени 110 000 презерватива, което е с 10 000 повече от тези, които бяха осигурени за състезателите на игрите във Ванкувър през 2010 г. и в Сочи през 2014 г.От компанията, производител на предпазните средства заявиха, че са определили толкова бройки за спортистите, за да премине олимпиадата успешно и да предотвратят разпространението на различни болести. В същото време от Kомитета на игрите добавиха, че според тях олимпийците няма да използват голяма част от презервативите, а ще ги занесат в къщи като сувенири.Зимните олимпийски игри в Южна Корея започват на 9-ти февруари и ще приключват на 25-ти този месец.  ", "date": "2018.02.03", "title": "Рекорден брой презервативи ще бъдат раздадени на ПьонгЧанг"}
{"url": "http://www.cross.bg/rysiya-trump-yadrena-1566957.html", "text": "/КРОСС/ Правителството на американския президент Доналд Тръмп обяви, че ще продължи до голяма степен ядрената политиката на неговия предшественик Барак Обама, но ще заеме по-агресивна позиция към Русия. То каза, че Русия трябва да бъде убедена, че ще понесе \"неприемливо тежка цена\", ако заплаши дори с ограничена ядрена атака в Европа.Доклад, обобщаващ заключенията от прегледа на ядрената доктрина на САЩ, определя Северна Корея като \"явна и сериозна заплаха\" за Америка и нейните съюзници. Според предлега евентуална севернокорейска ядрена атака срещу САЩ или техните съюзници ще доведе до \"край на този режим\". \"Няма сценарий, при който режимът на Ким Чен-ун да използва ядрени оръжия и да оцелее\", се казва в доклада.Ръководеният от Пентагона преглед на американския ядрен арсенал и на политиките, които го управляват, е бил разпореден от Тръмп миналата година. Подобен преглед обикновено се прави в началото на управлението на ново правителство.Правителството на Тръмп е стигнало до заключението, че САЩ би трябвало до голяма степен да следва плана на Обама за модернизиране на ядрения арсенал. То също така е одобрило придържането към съществуващите споразумения за контрол върху въоръженията, включително новия договор СТАРТ, ограничаващ ядрените арсенали на САЩ и Русия.САЩ искат да се оборудват с нови ядрени оръжия със слаба мощност в отговор на превъоръжаването на Русия, според новата американска ядрена доктрина, предаде Франс прес, като се позовава на документа.Тези нови оръжия, които карат експертите да се страхуват от по-висок риск от ядрен конфликт и от подем във ядреното разпространение, представляват отговор на експанзията на ядрения капацитет на Русия, каза пред пресата Грег Уивър, отговарящ за въпросите за стратегическите способности към генералния щаб на американските въоръжени сили.В документа се казва и, че Иран е способен да разработи ядрено оръжие в течение на година след като ръководството на страната приеме съответното решение, предаде ТАСС. ", "date": "2018.02.03", "title": "Ядрената доктрина на Тръмп възприема по-твърда позиция към Русия"}
{"url": "http://www.cross.bg/zhena-osvobodena-glavata-1566996.html", "text": "/КРОСС/ Парче от изолация на блок е паднало върху главата на жена, посочва NOVA.Инцидентът е станал около обяд в столичния квартал \"Люлин 3\".Жената е откарана в \"Пирогов\" с травма на главата. От лечебното заведение съобщиха, че раната ѝ ще бъде обработена и тя ще бъде освободена за домашно лечение.Още една жена е пострадала при инцидент вследствие на силния вятър в столицата. Това съобщи за Агенция „Фокус\" говорителят на УМБАЛСМ „Пирогов\" Мария Пойразова.Прегледана е и е освободена. ", "date": "2018.02.03", "title": "Парче изолация падна върху жена в София"}
{"url": "http://www.cross.bg/ninova-korneliya-byudzheta-1566965.html", "text": "/КРОСС/ В интервю за NOVA лидерът на БСП Корнелия Нинова коментира как трябва да се представи времето на комунизма в учебниците по история, защо партията й не иска да подкрепи ратификацията на Истанбулската конвенция, защо от левицата искат Сметната палата да направи одит на правителството и редица други теми.„Не сме против да се изучава този период, но бихме искали да се изучава обективно\", заяви Корнелия Нинова.„В новите учебници 11 века от историята на България са засегнати в 15 теми, а 45 години социализъм - в 12 теми. С понятията в новите учебници се прави подмяна на историята. Има изселване по време на социалистическия период, но няма депортиране на евреи\", коментира Корнелия Нинова.„Според нас чрез миналото по посяга на бъдещето, защото това ще се учи от деца, които нямат спомени за тези периоди и ще го попият такова каквото им се представя в учебниците\", добави тя.„Истинската същност на текстовете от Истанбулската конвенция си проличава не толкова в конвенцията, където се използва „социален пол\", а от обяснителния доклад на Съвета на Европа към нея. В този доклад се обяснява всеки член от конвенцията\", заяви Корнелия Нинова.„В член 311 от доклада е записано, че страните по конвенцията трябва да признаят, че насилието, свързано с пола, може да придобие размери на преследване и до доведе до предоставяне на статут на бежанец\", обясни Нинова.\"Миналата година правителството разпредели 1,5 милиарда лева извън бюджета, само от началото на тази година са разпределени извън бюджета може би 200 милиона лева. В тази правова и парламентарна държава има ред.Законът за бюджета се приема единствено от парламента. Бойко Борисов нарушава Закона за бюджета и правилата на парламентарната република като след това разпределя средства извън Закона за бюдета. Нормално и редно е той да влезе в парламента и да каже, че иска актуализация на бюджета\", коментира Корнелия Нинова.  ", "date": "2018.02.03", "title": "Нинова: Комунизмът трябва да се изучава обективно"}
{"url": "http://www.cross.bg/hurvatiya-bosna-hertzegovina-1566999.html", "text": "/КРОСС/ Земетресение с магнитуд 4,5 по скалата на Рихтер е регистрирано на територията на Хърватия, усетено е и в Босна и Херцеговина, съобщиха от Европейския сеизмологичен център.Земният трус е бил регистриран малки преди 14:00 ч. местно време с епицентър на 9 км западно от Доня Брела в Хърватия, на 35 км югоизточно от Сплит, Хърватия и на 134 км западно от Сараево в Босна и Херцеговина, с дълбочина 10 км.Няма данни за пострадали и материални щети.  ", "date": "2018.02.03", "title": "Земетресение разлюля Хърватия"}
{"url": "http://www.cross.bg/bulgariya-tzyala-zimniya-1566960.html", "text": "/КРОСС/ 30 световноизвестни фрийстайл сноубордисти пристигнаха в България, за да се включат в заснемането на филм, посветен на културата на зимния спорт.„За първи път събираме цялата банда от Stinky Family заедно и се радвам, че това се случва именно тук, в България\", казва Христо Петков, основен двигател на събитието, за което ще се говори дълго сред сноуборд средите, цитиран от Дарик. Той допълни, че е много трудно да събереш всички райдъри по време на зимния сезон, тъй като те са много заети.Целта на филма е да се покаже една различна точка за България през погледа на хората, които никога не са били тук и да се постави страната ни на световната сноуборд карта. Филмът излиза през септември и ще се разпространява в повече от 25 държави.Вече цяла седмица Stinky Family обикалят цяла България, като правят триковете си из центъра на София, хижа в Стара планина, а миналата събота демонстрираха най-доброто от сноуборда в Боровец на специално изградено трасе.  ", "date": "2018.02.03", "title": "Световноизвестни сноубордисти снимат филм за България"}
{"url": "http://www.cross.bg/rodeni-na-fevryari-1566950.html", "text": "/КРОСС/ Христо Бонев-Зума, почетен президент на ФК \"Локомотив\"Боян Ботйов, председател на фондация \"Христо Ботйов\"Данаил Милушев, волейболистСтоян Колев, бивш футболист ", "date": "2018.02.03", "title": "Родени на 3 февруари"}
{"url": "http://www.cross.bg/stava-samolet-purviyat-1566948.html", "text": "/КРОСС/ 1451 г. - Мехмед II става султан на Османската империя. 1690 г. - Колонията в Масачузетс издава първите банкноти в САЩ. 1718 г. - Петър I лишава своя син Алексей от правото да наследи руския престол. 1754 г. - Търговци от Санкт Петербург и Москва подаряват на императрица Елисавета 76-каратов диамант в знак на благодарност за митническите облекчения в Русия. 1809 г. - Илинойс е формиран като отделна територия на САЩ. 1815 г. - В Швейцария започва промишлено производство на кашкавал. 1830 г. - Гърция получава независимост от Османската империя. 1916 г. - При пожар изгаря зданието на канадския парламент в Отава. 1919 г. - В Париж се състои първото заседание на Обществото на народите. 1921 г. - Харалампи Джамджиев патентова в Прага модел самолет под името Бързолет. 1931 г. - В Нова Зеландия е регистрирано най-опустошителното в историята на страната природно бедствие - земетресение с 258 жертви. 1945 г. - Започва Ялтенската конференция, на която се решава съдбата на Европа. 1947 г. - В Аляска е измерена най-ниската температура на въздуха в цяла Северна Америка (-63 °С). 1954 г. - Елизабет II става първият британски монарх, посетил Австралия. 1957 г. - Френският химик от виетнамски произход Нгуен Бу Хои обявява за откриването на причинител на рак в тютюневия дим. 1958 г. - Белгия, Нидерландия и Люксембург създават митническия съюз Бенелюкс. 1959 г. - В самолетна катастрофа близо до езерото Клиър Лейк загиват музикантите Бъди Холи, Ричи Валънс и Биг Бупър. 1966 г. - Съветският непилотиран космически апарат Луна 9 става първият апарат в света, осъществил меко кацане и предал снимки от повърхността на Луната. 1967 г. - В Австралия е извършена последната екзекуция на осъден на смърт. 1969 г. - Ясер Арафат е избран за лидер на ООП. 1981 г. - Гру Харлем Брундтланд става първата жена - министър-председател на Норвегия. 1989 г. - В Парагвай, след 35-годишна диктатура, е свален генерал Алфредо Стреснер. 1994 г. - САЩ прекратяват икономическото ембарго над Демократична република Виетнам, наложено през 1964 г. 1998 г. - Американски военен самолет прелита ниско и прерязва кабела на лифт в курорта Кавалезе (Италия), една от кабините и пада и загиват 20 души.", "date": "2018.02.03", "title": "На 3 февруари..."}
{"url": "http://www.cross.bg/trump-dokyment-prezidenta-1566985.html", "text": "/КРОСС/ Война между институциите в САЩ.  Доналд Тръмп и ФБР излязоха с взаимни обвинения, а Конгресът разсекрети спорен документ, който показвал, че службите за сигурност работят срещу президента.Документът беше подготвен от републиканците в Конгреса. Според Тръмп и неговите съпартийци, той показва, че ФБР е настроено срещу президента. Документът се опитва да демонстрира, че Федералното бюро за разследван е подвело съдия, за да получи разрешение да подслушва негов съветник.От Федералното бюро за разследване твърдят, че разпространеният документ не бил пълен, а информацията била поднесена спекуалтивно. Те на свой ред обвиниха президента, че политизира работата им.Тръмп и ФБР са в обтегнати отношения от самото начало на управлението на милиардера. Бюрото започна разследване дали кампанията на Тръмп е имала незаконни контакти с Русия. Демократите нарекоха документа \"срамен опит да се дискредитира ФБР\" и предупредиха, че това може да е извинение Тръмп да уволни специалния следовател, който води разследването на руската връзка. ", "date": "2018.02.03", "title": "Тръмп и ФБР с взаимни обвинения заради скандален документ"}
{"url": "http://www.cross.bg/simeon-anna-boga-1566947.html", "text": "/КРОСС/ Свети Симеон Богоприемец и пророчица АннаЧетиридесет дни след раждането на Господа Иисуса Христа света Дева Мария донесла своя Младенец в Йерусалимския храм според Мойсеевия закон, който заповядвал, всяко първородно от мъжки пол да бъде посвещавано или представяно на Бога (Изх. 34:19-20, Чсл. 18:15-16). Това било установено за спомен на избавянето на израилските първородни от смъртта, която поразила всички египетски първородни от човек до добитък (Изх 12:29). Затова всеки първородин като собственост на Господа бил длъжен с определена от закона цена да бъде откупен. А след навършване на 40 дни от рождението майката на първородния принасяла в жертва на Бога агне. Ако майката е бедна, принасяла гургулица или два гълъба. На този закон смирено се подчинила и света Богородица.По това време в Йерусалим живеел един благочестив старец на име Симеон. Той с вяра очеквал идването на Месия - Христос, защото му било обещано от Светия Дух, че няма да умре, докато не види Христа Господен...Преданието разказва, че Симеон бил един от седемдесетте преводачи на старозаветния текст на Библията от еврейски на гръцки, които египетския цар Птоломей ІІ Филаделф (285-246 г. пр.Хр.) назначил с тази преводаческа задача. На Симеона се паднало да преведе книгата на пророк Исаия. И когато стигнал до глава 7 стих 14, помислил, че в еврейския текст има грешка, като е казано: \"Девица ще зачене и ще роди Син, и ще Му нарекат името Емануил\". Посегнал да поправи думата Девица, но ангел Господен го спрял: \"Писаното е точно, затова нищо не поправяй! Ти няма да умреш, докато не видиш с очите си изпълнението на тия думи\".Сега по внушение на Светия Дух Симеон влязъл в храма, когато донясли Иисуса. Той Го взел на ръце и в пророческо вдъхновение извикал: \"Сега отпускаш Твоя раб, Владико, според думите си с миром, защото очите ми видяха Твоето спасение, което си приготвил пред лицето на всички народи, - светлина за просвета на езичниците и слава на Твоя народ Израиля!\" Йосиф и св. Дева се чудели на тия негови думи. А той, като ги благословил, обърнал се към Мария и казал: \"Ето, Този лежи за падане и ставане на мнозина в Израиля и за предмет на противоречия, и на самата тебе меч ще прониже душата, за да се открият мислите на много сърца\" (Лука. 2:25-35).Тия думи, тогава не напълно ясни за ония, които ги чули, са ни обяснени чрез земния живот на Спасителя. Той дал на народите нов закон - закона на любовта и благодатта, но Самия Той и Неговото учение станали за мнозина предмет на спорове и противоречия. А пресвета Богородица по време на страданията и кръстната смърт на своя Син преживяла такава скръб, че действително меч пронизал душата й.Освен св. Симеон, още и пророчица Анна познала в Младенеца Иисус обещания Месия - Христос. Анна, дъщеря Фануилова овдовяла млада, но не се омъжила втори път, а се посветила на служение на Бога, намирала се постоянно в храма и очаквала с твърда вяра идването на Спасителя. Като видяла Иисуса, тя започнала да слави Бога и да говори за Младенеца на всички, които очаквали избавление чрез Месия - Христос.Христовата църква причислила Сретение Господни към дванадесетте велики празници в годината, а на другия ден след този празник чества паметта на свети Симеон Богоприемец и на пророчица Анна. Този празник, установен още в ранните векове на християнството, започнал да се празнува особено тържествено от времето на византийския император Юстиниан Велики (527-565 г.). ", "date": "2018.02.03", "title": "Св. Симеон Богоприимец и Анна пророчица. Св. пророк Азарий"}
{"url": "http://www.cross.bg/chovechestvoto-dobrini-nedostig-1566949.html", "text": "/КРОСС/ \"Човечеството ще загине от недостиг не на велики дела, а на малки добрини. Великото дело е само покрив, а стените се иззиждат от тухлите на малките добрини.\"Архимандрит Йоан Крестянкин ", "date": "2018.02.03", "title": "Човечеството ще загине от недостиг..."}
{"url": "http://www.cross.bg/tema-subota-istoriyata-1566951.html", "text": "/КРОСС/ Нова телевизия, „Събуди се\"Тема: Актуални теми от дневния ред на обществото .Гост: Корнелия Нинова, лидер на БСПАстрологаът Оксана, пред Мариян Станков - Мон Дьо. За звездния път на една жена от Беларус до софийския хайлайф и как се продължава след загубата на най-близкия ти човек.\"Говори с Ива \". Пред Ива Софиянска - Божкова историята си ще разкаже дъщерята на кралицата на попфолка Глория - Симона. За таланта като наследство и музикатa като карма.\"Къси разкази\": Историята на първия български травестит Урсула, емблема на култовия клуб \"Спартакус\". Какъв е животът на Борислав Сапунджиев след Урсула?БТВ, „Тази събота и неделя\"Тема: Тео Ушев, единственият българин, номиниран за „Оскар\", една година след успеха на „Сляпата Вайша\".Тема: Единствената: Стоянка Мутафова на 96.Тема: Историята на Милена, за която щастието е да прави добро.Тема: Сергей Станишев: Между БСП и Европейските социалисти.Тема: Владо Пенев: До Перу и назад.Тема: Максим Ешкенази: Класиката е модерна.  ", "date": "2018.02.03", "title": "По телевизиите в събота"}
