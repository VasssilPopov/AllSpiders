{"url": "http://www.cross.bg/evro-dohod-bazov-1598375.html", "text": "/КРОСС/ В Италия заработи системата за изплащане на безусловен базов доход на гражданите на страната, съобщи ANSA. Той е в размер на 500 евро на месец при липса на доходи.Доходът може да бъде получаван от граждани на Италия или лица, живеещи легално в страната над 10 години.За семейство с три деца безусловният базов доход достига до 1050 евро, ако то няма никакви доходи. Ако семейството живее под наем, то получава допълнително още 280 евро.Нямат право да получават този доход лица, които имат заплата над 9360 евро годишно. Също така извън подпомагането са семейства с доход над 6000 евро на месец и такива със собствени недвижими имоти на стойност над 30 000 евро.Според данни, изнесени от правителството на Италия, засега около 5 милиона души ще получават безусловния базов доход. ", "date": "2019.03.06", "title": "Италия вече изплаща базов доход от 500 евро"}
{"url": "http://www.cross.bg/horata-sposobnostta-godinite-1598366.html", "text": "КРОСС/ Хората са най-щастливи на 70 години, защото с възрастта започват да пренебрегват гнева и стават по-позитивни, съобщи БТА.С годините хората обръщат повече внимание, когато някой е щастлив. Така светът става по-приятно място, отколкото може да е в действителност. Най-малко щастливи са хората на средна възраст. При тях нивата на стрес и гняв са най-високи.През детството способността за възприемане на емоциите нараства. Реакцията към гнева е най-силна през пубертета. Пикът за възприемане на трите емоции е около 30-годишна възраст. След това способността да разграничаваме фините промени между страх и гняв намалява.Хората възприемат социалните ситуации по-позитивно с годините, защото по-добре игнорират гневните индивиди. ", "date": "2019.03.06", "title": "Хората са най-щастливи на 70 години"}
{"url": "http://www.cross.bg/skopie-makedoniya-repyblika-1598361.html", "text": "/КРОСС/ Правителството одобри проект на договор между Министерството на културата на Република България и Министерството на културата на Република Северна Македония за организиране на съвместна изложба \"100 години Требенище\" в гр. Скопие, съобщава правителствената пресслужба.Изложбата ще бъде експонирана в периода 14 март - 15 септември в гр. Скопие и ще представи находките от некропол при с. Требенище, Република Северна Македония, като отбелязва 100 години от откриването му. Експозицията се организира съвместно от Националния археологически институт с музей при БАН, Националния институт Археологически музей на Македония - гр. Скопие, и Народния музей на Белград и Музея в гр. Охрид.За пръв път ще бъдат представени почти всички находки от некропола, а изложбата представлява един положителен акт за развитието и задълбочаването на сътрудничеството в областта на културата между трите балкански държави - България, Северна Македония и Сърбия. ", "date": "2019.03.06", "title": "София предоставя артефакти за изложба в Скопие"}
{"url": "http://www.cross.bg/eliksir-nitrat-grobnitza-1598348.html", "text": "/КРОСС/ Археолози установиха, че загадъчната жълтеникава течност в бронзов съд, открит в китайска гробница на 2000 години, е легендарният \"еликсир на безсмъртието\", предаде БТА.Бронзовият съд е намерен при разкопки на гробница на благородник в провинция Хънан в края на миналата година. Той съдържал 3,5 л течност, която излъчвала силна миризма на алкохол. Първоначално археолозите помислили, че това е вино. В онези времена китайците правели вино от ориз и сорго и го използвали при ритуални жертвоприношения и церемонии.Лабораторният анализ обаче разкрил, че това е нещо много по-интересно. Течността се състои от калиев нитрат и алунит - основните съставки на еликсир, споменаван в древни даоистки текстове. Учени откриха източник на безсмъртие в хидрите Еликсирът надали е осигурявал безсмъртие. Калиевият нитрат се използва в месопреработвателната промишленост, за торове и фойерверки. Алунитът се използва за производство на стипца. Тя се слага в туршии и в бакпулвера и е сравнително безвредна. Калиевият нитрат във високи дози обаче носи рискове - като се започне от възпаления на очите и кожата и се стигне до анемия, бъбречна недостатъчност, дори смърт. Дали древните китайци наистина са пили такъв еликсир, или той е използван само ритуално в погребалната церемония, не е ясно. ", "date": "2019.03.06", "title": "Откриха „еликсир на безсмъртието“ в древна китайска гробница"}
{"url": "http://www.cross.bg/hira-svyat-tehnologiite-1598373.html", "text": "/КРОСС/ Живеем в свят, в който всичко ще бъде все по-свързано, а технологиите ще са все по-умни благодарение на данните. В днешния технологичен свят именно те са новата валута. Това каза Ираван Хира, генерален директор на Hewlett Packard Enterprise (HPE) в България, цитиран от телевизия \"Блумбърг\".Хира очерта новите тенденции в технологичния свят. \"Децентрализираните данни са необходими на новите, умни технологии\", изтъкна той.\"Дроновете, роботиката, автономните автомобили - всички те се нуждаят от данни, които са възможно най-близо до тях\", отбеляза Хира. \"Централизираната информация няма как да доведе до автономност\", добави генералният директор на HPE у нас.Според него основни за цифровата трансформация са човешкият капитал, автономността на технологиите и икономическите показатели.\"Използването на най-добрите технологии не значи задължителен успех\", подчерта Хира, като изтъкна важността на човешкия фактор. \"Хората трудно се адаптират към промените, а ежедневното обучение е изключително важно\", отбеляза той. \"Това, което знаем днес, става невалидно след два месеца\", добави той.  ", "date": "2019.03.06", "title": "Данните са новата валута в технологичния свят"}
{"url": "http://www.cross.bg/popova-maldivite-koko-1598374.html", "text": "/КРОСС/ Екзотичната ваканция на Диляна Попова на Малдивите продължава. Моделът и актриса обаче не е сама, а се радва на компанията на фотографа Костадин Кръстев.Диляна и фотографът на звездите, известен като Коко, споделиха селфи в профилите си в Инстаграм, на което двамата пият традиционната за Малдивите курумба (освежаваща напитка - бел.ред.) със сламки.Текстът на Попова към снимката е насочен към нейната позиция за опазване на околната среда. Тя споделя, че на много места пластмасовите сламки са забранени. Коко пък е публикувал емотикони към кадъра, сред които и сърце.Диляна не спира да поства изкусителни снимки от плажа и островния си живот. Към последната, на която е седнала на дълъг дървен кей и се взира в кристалните води на океана, Попова е написала: \"Когато най-важното решение за деня се свежда до намокрена коса в приказно сини води. Дали?\" ", "date": "2019.03.06", "title": " Диляна и фотографът Коко Кръстев заедно на Малдивите "}
{"url": "http://www.cross.bg/varna-ekipazha-chlen-1598369.html", "text": "/КРОСС/ Военни медици спасиха член от екипажа на търговски кораб край Варна, съобщиха от пресцентъра на ВМС. В 7.00 часа от Морския спасителен координационен център постъпва искане във Военноморските сили (ВМС) за медицинска евакуация на член от екипажа на търговски кораб \"Star Hyperion\", плаващ под панамски флаг, който се намира на 60 мили от пристанище \"Варна\".По заповед на командира на ВМС контраадмирал Митко Петев, бързоходна средна патрулна лодка FPB-M от Варна с екипаж капитан ІІІ ранг Тенко Стефанов, лейтенант Борислав Димитров, матрос Борислав Братоев и военния лекар лейтенант Николета Славова, отплава към кораба.След преглед на борда на кораба на болния член на екипажа (индонезийски моряк) е установена коремна болка със съмнение за остро възпаление за апендикса, което налага медицинска евакуация до болнично заведение.В 10.30 часа на Морска гара Варна индонезийски моряк е качен в реаномобил на центъра за спешна медицинска помощ на МБАЛ \"Света Анна\", а бързоходната средна патрулна лодка се прибра в Пункт за базиране Варна. ", "date": "2019.03.06", "title": "Военни медици спасиха член от екипажа на търговски кораб край Варна"}
{"url": "http://www.cross.bg/prodade-dete-otdela-1598372.html", "text": "/КРОСС/ Районната прокуратура във Варна се самосезира след публикация за баща, опитал да продаде 9-годишното си дете, съобщиха от държавното обвинение.Вчера Анна Конукова, ръководител на отдела към Дирекция \"Социално подпомагане\" в морския град, съобщи пред агенция \"Черно море\", че в отдел \"Закрила на детето\" е получен сигнал за майка с 6 деца, жертви на домашно насилие.\"Бащата бил решил да продаде най-голямото дете, което е на 9 години\", уточни Конукова.За изясняване на случая и обстоятелствата около него е назначена проверка за евентуално извършено престъпление против младежта от раздел II на Наказателния кодекс, допълват от прокуратурата.В средата на февруари служители на Община Бургас предотвратиха продажбата на 14-годишно момиче зад граница. Разплитането на случая започнало, след като в териториалната дирекция в комплекс \"Меден рудник\" идва ромско семейство от квартал \"Акациите\" с дъщеря си, за да ѝ бъде изваден нов акт за раждане, тъй като оригиналният документ е изгубен. Той е необходим за издаването на други важни документи при пътуване зад граница и удостоверяване на родителски права.Поведението на фамилията обаче се сторило подозрително на служителите на отдела за административно обслужване на гражданите. Те използвали момент, когато детето останало само за кратко, за да разговарят с него. Тогава момичето споделило, че ще бъде изведено в чужбина против волята му и поискало помощ. ", "date": "2019.03.06", "title": "Баща от Варна опита да продаде 9-годишното си дете"}
{"url": "http://www.cross.bg/zhena-suprygut-mladata-1598370.html", "text": "/КРОСС/ Фирма поиска 22 000 лева обезщетение от близките на загинала при катастрофа бременна жена. Казусът се гледа от Бургаския районен съд, съобщи \"Бургас Инфо\".Тежкият инцидент станал на 26 август 2015 г. Тогава 30-годишната Сълзина Петрова, бременна в третия месец, се движи с автомобила си „Рено 19\" по околовръстния път в Добрич. Предприема изпреварване, но се удря челно в идващия насреща ТИР с бургаска регистрация. Ударът бил толкова жесток, че леката кола е буквално пресована. Жената загинала на място. Трупът е изваден от ламарините с хидравлична ножица. От тялото е взета кръвна проба, показала наличие на 0.57 промила алкохол.Майката и съпругът на младата жена обаче се съмняват в резултата. \"Сълзина не само не е употребявала алкохол, но е очаквала бебе\", разказва майка й Маринка Димова. И разкрива факт, който не е взет под внимание от разследващите- младата жена е работела в цех с химически вещества, където ежедневно е вдишвала изпаренията.„Този въпрос е пропуснат в досъдебното производство. И майка й Маринка Димова, и съпругът Пламен Петров, са настоявали за нов анализ на пробите. Но прокурорът отказва. Пуснати са възражения в Апелативния съд във Варна. Но и там становището е, че не следва да се допуска допълнителна експертиза. И в крайна сметка прокурорът е решил да не допусне допълнителни задачи и е приключил разследването със заключението- причината за произшествието е загуба на контрол на управлението на лекия автгомобил от страна на Сълзина\", обяснява адвокат Иван Мирчев.Според съдебната практика разследването по случая е прекратено. До наказателен процес така и не се стига.4 години след трагедията обаче идва нов удар върху близките на младата жена. Собственикът на камиона - бургаската фирма \"ЯНД\" ООД, завежда дело с искане майката и съпругът на жертвата да заплатят изцяло сумата за ремонта на ТИР-а, заедно със лихвата и разноските по делото.Застрахователят определя щетите на 13 000 лева, но отфирмата искат още и отхвърлят заключението на вещото лице, защото „аритметичната стойностна повредените части била много по-голяма\". ", "date": "2019.03.06", "title": " Фирма иска 22 000 лв. от близките на загинала в катастрофа бременна "}
{"url": "http://www.cross.bg/flint-beshe-grypata-1598340.html", "text": "/КРОСС/ Британската група  Prodigy отменя всичките си насрочени концерти след смъртта на вокалиста Кийт Флинт. Това съобщават от групата, цитирани от БТА.Бандата трябваше да има участие на 3 май в американския град Джаксонвил в рамките на местен фестивал. Тя трябваше да е хедлайнер и на фестивала \"Парк лайв\" в Москва през юли.Припомняме, че тялото на Флинт беше открито в понеделник в дома му в графство Есекс в югоизточната част на Англия. Музикантът беше на 49 години. Първата му песен  с групата беше \"Firestarter\" от 1996 година. След излизането на сингъла той се задържа три седмици в челната позиция на британската класация. Бандата е издала седем студийни албума, последният от които бе \"No Tourists\" през 2018 година. ", "date": "2019.03.06", "title": "\"Продиджи\" отменят всичките си концерти заради смъртта на Кийт Флинт"}
{"url": "http://www.cross.bg/leva-izmami-fevryari-1598377.html", "text": "/КРОСС/ 35-годишен, криминално проявен  мъж от русенското с. Ново село, е установен и задържан след проведени оперативно-издирвателни и процесуално-следствени действия за противодействие на телефонните измами. Операцията е осъществена от служители на ОД МВР-Добрич, Плевен и Русе, под ръководството на ГДНП.В хода на работата е установено, че задържаният, в качеството на куриер, е съпричастен към четири измами, извършени на територията на ОДМВР-Добрич, както и към още две, за около 18 000 лева - в Северна България.Измамите в ОДМВР-Добрич са осъществени по схемата за „оказване на помощ на полицията\" с цел залавяне на извършители на телефонни измами. При първия случай, на 22 февруари 77-годишен мъж от Добрич получил такова обаждане на домашния си телефон и е предал сумата от 6 800 лева. Същия ден, 78-годишна жена от областния град, съобщила, че по споменатия сценарий е предала 3 165 лева. По-късно, към 20 часа вечерта, 86-годишна нейна съгражданка предоставила на измамници 2 000 лева, 1 000 евро, 500 щатски долара и около 5 грама златни накити. На 27 февруари и 78-годишна добричлийка сигнализира, че е била обект на телефонна измама и се е разделила със 17 500 лева.По случаите своевременно са образувани досъдебни производства. След анализ и координирани усилия на криминалистите, още на 27 февруари е предприета полицейска операция и на територията на ОДМВР-Русе е установен 35-годишният мъж. Той е задържан, повдигнато му е обвинение и под надзора на прокуратурата продължава работата за установяване и документиране на цялостната му престъпна дейност. ", "date": "2019.03.06", "title": "Задържан е 35-годишен участник в серия телефонни измами "}
{"url": "http://www.cross.bg/sushtestvyvashtite-sega-noshtni-1598378.html", "text": "/КРОСС/ Община Банско гласува наредба, с която забранява изграждането на повече нощни клубове, казина и еротик барове в курорта. Забранява се и преустройството на сега съществуващите, които са 20 на брой.Идеята е планинският град да не се превръща с шумен курорт, а да бъде привлекателен за семейства, които искат да си починат. Според кмета на града Георги Икономов сега съществуващите заведения са достатъчно за нуждите на туристите, които искат да се забавляват в нощните клубове.По думите му, трябва да се осигури спокойствие, както за местните жители на планинския курорт, така и за гостите, които предпочитат тишината.Освен това от общината обмислят и забрана за строителството на нови хотели, тъй като сега съществуващите са напълно достатъчно за гостите на града. ", "date": "2019.03.06", "title": " Без повече нощни заведения и казина в Банско "}
{"url": "http://www.cross.bg/mavrodiev-suvetnik-nego-1598379.html", "text": "/КРОСС/ Общинският съветник от Стамболийски Атанас Мавродиев е арестуван по дело срещу него за източване на евросубсидии.На първи март Мавродиев не се е явил на съдебното заседание, заради което съдията променя мярката му за неотклонение в задържане под стража. Той е обвинен, че е подал неверни данни за 136 парцела като срещу него има и подадени поне 50 жалби от собственици на имоти.Съпругата му Стоянка обясни, че причината да не се яви в съда е хоспитализирането му в болница заради диабет. Семейството е обжалвало ареста като предстои в следващите дни в закрито заседание магистратите да я разгледат.Разследването срещу Мавродиев е от преди 7-8 години като стартът на делото е от юли миналата година. Той е втори мандат общински съветник от ВМРО-БНД. ", "date": "2019.03.06", "title": "Арестуваха общински съветник от Стамболийски за източване на евросубсидии"}
{"url": "http://www.cross.bg/beshe-petur-samo-1598341.html", "text": "/КРОСС/ Огромен тумор извади от корема на 66-годишен пациент от Пазарджишка област екипът на отделението по Урология към болница „Централ Хоспитал\" в Пловдив. Формацията е с размери на човешка глава и беше обхванала пикочния мехур, дебелото черво и други органи в коремната кухина, стигаше чак до диафрагмата, посочиха уролозите - д-р Артур Сарачев, д-р Васил Ангелов и д-р Димитър Матеев, дм. Повече от 6 часа продължава операцията. В хода на интервенцията на специалистите се налага да потърсят съдействие от известния съдов хирург проф д-р Васил Анастасов, дългогодишен ръководител на клиниката в УМБАЛ „Св. Георги\" в Пловдив. Образуванието притиска голям кръвоносен съд в тазовата област, което налага интервенция и върху него. Чувствам се много добре! Не знам как ще се отблагодаря на лекарите! Те направиха чудо за мен и ето отново съм на крака! Това каза 66-годишният Петър Динев при изписване от отделението през сълзи на благодарност. Главоболията ми започват през ноември - тогава за първи път преживях затруднения при уриниране, разказва той. Като всички пациенти обаче се надява, че проблемът е временен и ще мине от само себе си, още повече че продължава само няколко дни. Дискомфортът обаче се появява отново в края на януари и тогава Петър започва да търси информация от близки и приятели при кой лекар да отиде. И тъй като всички са единодушни, че най-добрите уролози са в болница „Централ Хоспитал\" и трябва да потърси помощ при тях, той веднага заминава за Пловдив.Оплакванията на пациента бяха типични за повечето от нашите болни - уринираше кръв и беше развил анемия, посочи д-р Сарачев. Петър признава, че докторите му се поскарали, защото не е ходил на профилактични прегледи, но още по-лошо - не е потърсил консултация със специалист още през ноември, когато се появили първите симптоми. Според тях туморната формация е поне на 2 години. Ако беше диагностицирана навреме, нямаше да стане толкова голяма. „Трудно ми е да повярвам, че съм бил болен от толкова много време, недоумява Петър, който е натрупал целия си трудов стаж в строителството. - Работата ми беше изтощителна и напрегната, но не съм боледувал, а и до есента нямах никакви оплаквания.\" Операцията беше не само продължителна, но и тежка, посочиха уролозите. Заедно с тях освен проф. Васил Анастасов в интервенцията се включва и известният коремен хирург от болница „Медлайн\" д-р Радослав Дамянлиев. Безкрайно сме благодарни на светкавичната реакция на колегите, които оцениха сложността на случая и ни помогнаха в името на живота на болния, подчерта д-р Сарачев. Успешният изход е в резултат и на анестезиолога д-р Маргарита Вачева и на операционната сестра Ани Радева.", "date": "2019.03.06", "title": "Тумор с размери на човешка глава извадиха уролози от корема на пациент"}
{"url": "http://www.cross.bg/voennomorska-grypa-ryskata-1598368.html", "text": "/КРОСС/ Британски боен кораб следи отблизо руска военноморска група от 4 кораба, която преминава покрай английските брегове, съобщи министерството на отбраната в Лондон.Разрушителят от кралските ВМС \"Дифендър\" следва руската фрегата \"Адмирал Горшков\" и три съпровождащи я помощни кораба още от приближаването им към британските териториални води край Шотландия.Разрушителят ще продължи да ескортира руската военноморска група, която вече премина през Ламанша, плавайки в международни води, за да следи дали руската флотилия спазва протоколните правила по своя път, съобщи министерството.Кораби на британския кралски флот редовно проследяват руски бойни кораби, преминаващи през Ламанша, отбелязва Ройтерс, цитирана от БТА. ", "date": "2019.03.06", "title": "Британски боен кораб следи движението на руска военноморска група"}
{"url": "http://www.cross.bg/bulgariya-shtand-pyblika-1598355.html", "text": "/КРОСС/ Министърът на туризма Николина Ангелкова откри националния щанд на България на Международното туристическо изложение ITB-Берлин 2019. Присъствието ни на най-голямото туристическо изложение в света е от голямо значение за представянето на България като целогодишна дестинация, коментира министърът. Тя изтъкна значението на германския пазар сред генериращите за входящ туризъм у нас и подчерта активния диалог на министерството с водещи туроператори и инвеститори във Федералната република. Борсата е предназначена както за професионалисти, така и за широка публика и се организира от 1966 г. България е сред най-дългогодишните участници в нея, посочи още министър Ангелкова. Страната ни се представя в изложението по Програмата за национална туристическа реклама за настоящата година. Тазгодишното издание ще продължи до 10 март. България участва в авторитетната берлинска борса с национален щанд от 413 кв. м, като броят на участниците освен Министерството на туризма надхвърля 40. В най-престижното събитие за туристическата индустрия ще се представят общо над 10 000 съизложители, 110 000 професионалисти от над 180 страни и се очакват около 160 000 посетители и публика. Изложението е водеща B2B платформа за всички туристически изложения в международен план. На откриването на щанда присъства и посланикът на България в Германия Елена Шекерлетова.", "date": "2019.03.06", "title": "България със собствен щанд на туристическата борса ITB–Берлин 2019"}
{"url": "http://www.cross.bg/grazhdanstvo-sto-hil-1598356.html", "text": "/КРОСС/ През 2017 г. България е дала гражданство само на 944 души и това е спад с 44 на сто в сравнение с данните от 2016 г., показва статистиката на \"Евростат\".Най-често през 2017 г. гражданство в България са получавали украинци (22.3 на сто), руснаци (19 на сто) и турци (12 на сто). Сравнено с останалите в ЕС, страната е била сред тези, които най-рядко са предоставяли паспорт на чужденци спрямо броя на местното население.Общо в ЕС през 2017 г. гражданство са получили над 825 хил. чужденци (в сравнение с 995 хил. през 2016г.), главно от Мароко, Албания и Индия. Най-често мароканците получават паспорти от Италия, Испания и Франция. Албанците взимат паспорти главно от Гърция и Италия, а индийците - от Великобритания.Румънците (25 хил.), поляците (22 хил.) и британците (15 хил.) са били най-честите получатели на гражданство от друга страна от ЕС. Броят на британците, потърсили паспорт от друга страна в ЕС, се е удвоил, показват данните. Според статистиката най-често (при 37.8 на сто от случаите) държавите от ЕС предоставят паспорти на граждани от други страни от Общността, както и на африканци (27.4 на сто), азиатци (20.6 на сто), американци (11.4 на сто).Половината държави членки са дали гражданство на повече хора през 2017 г., отколкото през 2016 г. Най-голямото относително увеличение е отбелязано в Румъния (от 4 527 души през 2016 г. до 6 804 през 2017 г., или +50%), Люксембург (от 3 315 до 4 980, също +50%), Словакия (от 484 до 645, +33%), Малта от (1 495 до 1 973, +32%) и Финландия (от 9 375 до 12 219,+30%).Броят на случаите на даване на гражданство е намалял в другата половина от държавите ленки през 2017 г., като най-голямо е намалението в Хърватия (от 3 973 до 688, или -83%), следвана от Испания (от 150 944 до 66 498, или -56%), Дания (от 15 028 до 7 272, или -52%) и Естония (от 1 780 до 880, или -51%). ", "date": "2019.03.06", "title": "В България случаите на предоставяне на гражданство са намалели наполовина"}
{"url": "http://www.cross.bg/potok-bulgariya-tyrski-1598357.html", "text": "/КРОСС/ Освен надежди междуправителствената комисия за търговско-икономическо сътрудничество да заработи отново след 3 години прекъсване, енергетиката също бе сред обсъжданите теми на посещението на руския премиер Дмитрий Медведев в София. Разговорите за енергетика обаче не донесоха видими резултати, написа руският в. \"Комерсант\" часове след като Медведев си тръгна от България.\"Комерсант\" е след малкото издания, коментирали темата отвъд техническите и протоколните новини, след като и Медведев, и българският му колега Бойко Борисов повториха позициите си за газопровода \"Турски поток\" и за АЕЦ \"Белене\".\"Помнейки съдбата на \"Южен поток\", Русия очаква от Европейската комисия гаранции, че ще продължи диалогът за преминаването на заменилия го \"Турски поток\", пише вестникът, първи съобщил, че руският енергиен гигант \"Газпром\" смята втората тръба на газопровода да мине през България.Изданието отбелязва, че на срещата си Медведев и българският му колега Бойко Борисов трябвало да \"проведат преговори, посветени преди всичко на търговско-икономическото взаимодействие на Москва и София. Показателите за 2018 г. обаче изглеждат скромни.\" Ако през 2012 г. е пикът на стокообмена, 5 млрд. долара, миналата година обемът му е едва 3.47 млрд. долара. Проблем са санкциите на евросъюза и ответните мерки на Русия, забранила вноса на хранителни продукти от ЕС, продължава \"Комерсант\", като цитира материали на руското правителство, свързани с преговорите.Темата енергетика е актуална за българската страна, чийто единствен доставчик на газ е Русия (България добива не повече от 5% от обема, който потребява), пише вестникът и припомня отказа на София от предшественика на газопровода \"Турски поток\" - \"Южен поток\", тъй като страната \"по настояване на Еврокомисията два пъти спря работата и в резултат не предостави разрешение за прокарване на тръбата по територията си\". За \"Турски поток\", една от тръбите на който би трябвало да снабдява балканските държави, няма \"каквито и да било новини\" след обсъжданията, тъй като Медведев припомни, че едва когато Брюксел \"предостави надеждни гаранции\" за проекта и че няма да има препятствия пред него, \"може да се говори за по-нататъшни стъпки\".Текстът, озаглавен \"България се държи за тръбата\", завършва с уверенията на Борисов, че България смята да продължи да транспортира газ, дори транзитният поток през страната в Турция (след завършване на \"Турски поток\") да бъде прекратен, тъй като София не иска тръбите \"да останат празни\", и въпросът е обсъден с еврокомисията. Има се предвид възможността \"Газпром\" да се откаже от транзита на газ за Турция и други страни през Украйна, ако тръбата на \"Турски поток\" за европейския пазар бъде изградена и по нея тръгнат газови доставки.\"София поиска прагматични отношени с Москва. На Русия е изгодно да изнася газ в Европа от юг, заобикаляйки (газопреносната система) на Украйна\" на цена 1.4 млрд. евро, пише \"Правда\". С тази сума вероятно се имат предвид обещаните от \"Газпром\" инвестиции в инфраструктурата на Сърбия, които да направят възможно продължението на \"Турски поток\" при преминаването му през България.\"България промени отношението си към Русия\", пише още \"Правда\" в репортажа си от събитието. \"Съставът на делегацията говори сам за себе си\" - тя включва министрите на промишлеността и търговията, енергетиката, икономическото развитие, труда и социалната защита, както и директорите на държавната корпорация \"Росатом\" Алексей Лихачов и на \"Газпром\" Алексей Милер.След \"период на дълго охлаждане\" Борисов измени реториката и извърши \"редица достойни за уважение постъпки\", сред които извинението за срива на трите съвместни енергийни проекта - газопровода \"Южен поток\", АЕЦ \"Белене\" и петролопровода \"Бургас-Александруполис\". Според изданието Борисов е почувствал \"общата тенденция \"на \"нарасналите националистически интереси в Европа\", където лидерите се опитват да \"отстояват... своите интереси\". ", "date": "2019.03.06", "title": "\"Комерсант\" след визитата на Медведев: \"България се държи за тръбата\""}
{"url": "http://www.cross.bg/prokyratyrata-prokyror-glavniyat-1598358.html", "text": "/КРОСС/ Според 60% от българите главният прокурор Сотир Цацаров, чийто мандат изтича след една година, се е провалил в борбата с корупцията по високите етажи на властта и битовата престъпност. Това показват резултатите от национално проучване на социологическа агенция \"Глобал метрикс\", направено по поръчка на Българския институт за правни инициативи (БИПИ).Близо 37% от анкетираните смятат, че главният прокурор като институция е ненужен на обществото, а доверието на хората в съдебната власт е спаднало до 10% според данните. Според Теодор Славев от БИПИ, който представи данните в БТА, отговорите показват, че в момента има усещане за политическо вмешателство в прокуратурата. Той припомни, че в началото на мандата си Цацаров предложи сформирането на независим съвет, който да осъществява мониторинг на мерките за подобряване ефективността на прокуратурата. За 7-годишния му мандат обаче такъв съвет не е съставен.Резултатите от проучването показват, че обществото предпочита прокуратурата да бъде оглавена от човек с кариера на прокурор и следовател, който е политически независим, да не се поддава на натиск. Според 60% от анкетираните най-важният му приоритет трябва да е борба с престъпността по високите етажи на властта, а 40% акцент в работата му трябва да е недопускане използването на прокуратурата за политическа цели. ", "date": "2019.03.06", "title": "Според 60% от българите главният прокурор се е провалил в борбата с корупцията"}
{"url": "http://www.cross.bg/sreburni-slyzhiteli-lesovo-1598359.html", "text": "/КРОСС/ Контрабандно пренасяни 2173 броя сребърни накити с общо тегло 6645,79 грама откриха в двойно дъно на две пътнически чанти митническите служители на Митнически пункт Лесово, съобщиха от Агенция \"Митници\".Недекларираното сребро е пренасял румънски гражданин с лек автомобил. Той е пристигнал на МП Лесово на 04.03.2019 г. около 20,30 часа вечерта на трасе „Входящи леки автомобили\" от Турция за България. Пред българските митнически служители е заявил, че не внася нищо за деклариране. При последвалата митническа проверка, митническите служители откриват в пригодено двойно дъно под хастара на две пътнически чанти на шофьора 1098 броя пръстени, гривни, брошки, синджири и медальони и 1075 чифта обеци от бял метал с маркери за сребърни изделия. Извършената експертиза от вещо лице е потвърдила, че изделията са от сребро проба 925.Контрабандните сребърни накити на стойност 26 583 лв. са иззети. Срещу шофьора на автомобила, румънски гражданин с инициали V.D., е съставен акт за нарушение на Валутния закон.Навръх националния празник 3 март, при друг случай, митнически служители от ГД МРР Калотина откриха 248 грама златни изделия - гривни, обици, колиета и пръстени. Те са открити в дамската чанта на пътничка - българска гражданка, пътуваща в лек автомобил в посока на изход от страната. По случая е съставен акт по Валутния закон. ", "date": "2019.03.06", "title": "Хванаха румънец, опитал да пренесе близо 7 кг сребърни накити през Лесово "}
{"url": "http://www.cross.bg/iioncheva-haskovo-mesetza-1598360.html", "text": "/КРОСС/ Разпределението на парите за ремонт на улиците в хасковските села не е направено прозрачно и не е справедливо. Това обяви в Хасково депутатът Елена Йончева. По думите й, това разпределение е станало в Комисията по бюджет и финанси към Общинския съвет без да има направена количествено-стойностна сметка и без да бъдат изпратени експерти на място.На брифинг Йончева заяви, че до момента нямат информация от прокуратурата докъде са стигнали делата за оградата на границата и за т.нар скандал „кумгейт\". Червеният депутат обясни, че към управляващата коалиция, която тя нарече „шайка\", вече са и ДПС и че социалистите няма да се върнат в пленарната зала, докато не бъдат приети исканията им. Според нея, ГЕРБ погазват правата на българите.Колегата и Никола Динков говори пък за водата в Хасково. Той се усъмни, че до 3 месеца ще заработят дублиращите кладенци заради тромавата държавна администрация. На Трифон Зарезан, депутатът от ГЕРБ Делян Добрев обеща, че новите съоръжения ще заработят до 3 месеца.Социалистите, които днес имат приемна в Хасковска област обявиха, че в България трябва да има предсрочни парламентарни избори, които вече били закъснели. ", "date": "2019.03.06", "title": "Елена Йончева в Хасково: Към управляващите се присъедини и ДПС "}
{"url": "http://www.cross.bg/namalena-vidimost-po-am-hemys-1598363.html", "text": "/КРОСС/ Шофьорите да се движат с повишено внимание и съобразена скорост в участъка км 3 - км 4 на АМ \"Хемус\" поради намалена видимост от дим и прах от съседното сметище.", "date": "2019.03.06", "title": "Намалена видимост по АМ Хемус"}
{"url": "http://www.cross.bg/nakazanie-dozhivoten-godini-1598364.html", "text": "/КРОСС/ Пловдивският апелативен съд уважи протеста на Окръжна прокуратура - Стара Загора и отмени решението на Окръжен съд - Стара Загора, с което е заменено наказанието „доживотен затвор\" с наказание от 30 години лишаване от свобода спрямо 64-годишния Т. Ч., осъден през 1991 г. на „смърт чрез разстрел\".Той е признат за виновен в извършване за две убийства, умишлена средна телесна повреда и изнасилване, извършени през 1990 г. в село край Стара Загора. Решението на Пловдивския апелативен съд е Т.Ч. да изтърпи наказанието „доживотен затвор\". То не подлежи на протест и обжалване. Апелативните магистрати смятат, че положителна промяна в поведението на осъдения има, но тя може да се отнесе към последните две години от изтърпяването на наказанието.Съдиите в Пловдив приемат за основателно възражението на прокурора, че този период не може да се квалифицира като достатъчен, за да се мотивира извод, че се касае за трайна, продължителна, сигурна и дългосрочна промяна. Така не може да се мотивира извод, че в условията на неконтролирана и неструктурирана среда - сред обществото, личностовите особености няма да се проявят по неблагоприятен за останалите членове на обществото начин.Т.Ч е изтърпял повече от 28 години в затвора, от които последните две в Старозагорския, а преди това е бил в затвора в Бургас.Апелативният съд е взел предвид, че една от особеностите при осъденото лице и сфера, в която работещите с него заключават, че имат проблеми, е признанието на вината и съжалението за стореното, което формално Т. Ч. изразява, но сам в последната си дума пред Окръжния съд сочи, че не се счита за престъпник, а престъпник е този, който след като е убил и е пуснат, отново убие.С присъда от 24.03.1992 г., Старозагорският окръжен съд е признал Т.Ч. за виновен в това, че:-на 08.08.1990 г. в село край Стара Загора, при условията на опасен рецидив, причинил умишлено средна телесна повреда на приятелката си - престъпление по чл.131а, във вр. с чл. 129, ал.1 от НК, за което е осъден на осем години „лишаване от свобода\";-на 22.10.1990 г. в същото село, при условията на опасен рецидив, се съвкупил с пострадалата, като я принудил към това със сила и заплашване - престъпление по чл.152, ал.3, т.4, във вр. с ал.1, т.2 от НК, за което е осъден на петнадесет години „лишаване от свобода\";-на 22.10.1990 г. в при условията на опасен рецидив, с особена жестокост и по особено мъчителен начин умъртвил Н. О. (на 69 години) и Ц. Д. (на 35 години), като спрямо Н. О. убийството е извършено предумишлено, а спрямо Ц. Д. - с цел да бъде прикрито първото убийство - престъпление по чл.116, т.4, пр.2, т.6, пр.2 и пр.3, т.8, т.9 и т. 11 от НК, за което е осъден на „смърт чрез разстрел\".Съдът е определил на подсъдимия Т.Ч. едно общо наказание „смърт чрез разстрел\". Присъдата е потвърдена от Върховния касационен съд на 06.05.1993 г.Смъртната присъда на подсъдимия е четена и е влязла в сила по време на осемгодишния мораториум върху смъртното наказание.Със ЗИДНК (ДВ, бр. 153/23.12.1998 г.) в чл.36 е създадена ал.3: „(3) В Република България няма смъртно наказание.\"Поради това с Указ № 4/20.01.1999 г. на Вицепрезидента на Република България смъртното наказание на Т. Ч., е заменено с „доживотен затвор без замяна\".По молба на осъдения с Указ № 12/21.01.2013 г. на Вицепрезидента на Република България наказанието му „доживотен затвор без замяна\" е заменено с наказание „доживотен затвор\". ", "date": "2019.03.06", "title": "Осъден на смърт получи доживотна присъда в Пловдив "}
{"url": "http://www.cross.bg/masa-izlozhenie-iiovev-1598365.html", "text": "/КРОСС/ Утре, 7 март 2019 г., заместник-министърът на регионалното развитие и благоустройството инж. Валентин Йовев ще открие кръгла маса на тема „Проблеми в устройственото планиране, инвестиционното проектиране и строителството\". Събитието ще се проведе в Интер Експо Център, в София и ще започне в 13 часа.Кръглата маса е в рамките на международното изложение „Архитектурно - строителна седмица\".  ", "date": "2019.03.06", "title": "Министър Йовев участва в кръгла маса в рамките на строително изложение"}
{"url": "http://www.cross.bg/maae-yran-koreya-1598367.html", "text": "/КРОСС/ Северна Корея продължава да използва завода си за обогатяване на уран и работи по изграждането на ядрен реактор, заяви днес генералният директор на Международната агенция за атомна енергия (МААЕ) Юкия Амано, цитиран от ДПА и БТА. Той се позова на данни, събрани от експерти от МААЕ.Амано говори на започнало днес заседание на Управителния съвет на базираната във Виена агенция от системата на ООН.Изявлението му дойде, след като президентът на САЩ Доналд Тръмп и лидерът на Северна Корея Ким Чен-ун не успяха да подпишат споразумение за денуклеаризация на Корейския полуостров и съкратиха времетраенето на втората си среща, която се проведе миналата седмица в Ханой.Въпреки че инспекторите на МААЕ не са допускани в КНДР, те използват сателитни снимки и налични документи, за да следят дейността на ядрения комплекс Йонбьон, за който се подозира, че произвежда ядрени материали за военни цели.МААЕ следи обогатяването на уран в Северна Корея, тъй като при достигане на определена степен на чистота той може да се използва в ядрени бомби.\"При реактора с лека вода МААЕ забеляза признаци на продължаваща строителна дейност. Продължаваме да следим признаците за работата на предполагаемия обект за обогатяване на уран\", каза Амано.През август генералният директор на МААЕ съобщи, че близо до Йонбьон има и втори обект, който също прилича на завод за обогатяване на уран. Днес обаче той каза, че на този етап няма какво да добави по въпроса за този втори обект.В Ханой Тръмп заяви, че Ким е обещал да спазва мораториума над ядрените и ракетни тестове. САЩ обаче искат Пхенян в крайна сметка да демонтира инсталациите си за ядрени оръжия. ", "date": "2019.03.06", "title": "Северна Корея продължава да обогатява уран, заяви МААЕ"}
{"url": "http://www.cross.bg/litra-alkohol-radilovo-1598344.html", "text": "/КРОСС/ Общо 4 630 литра нелегален алкохол са открити в дома на мъж от пещерското село Радилово. Това съобщиха от пресцентъра на ОД на МВР-Пазарджик, цитирани от БТА.При полицейска проверка в къщата на Т.З. /39 г./ са намерени 3000 литра ракия, 1630 литра вино и съоръжение за варене на ракия.Открити са също 240 литра дизелово гориво без документи за произход. Нелегалният алкохол и горивото са иззети, а срещу мъжа са образувани полицейски производства. ", "date": "2019.03.06", "title": "Откриха над 4 600 литра нелегален алкохол в село Радилово"}
{"url": "http://www.cross.bg/malenkov-stalin-kpss-1598345.html", "text": "/КРОСС/ На 6 март 1953 г. на мястото на починалия Сталин, за министър-председател на СССР и генерален секретар на КПСС, е избран Георгий Маленков.Той е роден на 8 януари 1902 г. в Оренбург, Русия. Някои от предците му по бащина линия са от български произход. Те са били преселници от Охрид и са заемали високи постове в руската императорска армия. Маленков завършва класическа гимназия по време на руската революция, след което се включва в редовете на Червената армия през 1919 г. става член на болшевишката партия на Ленин през 1920 г.След началото на Втората световна война той е избран за член на Държавния комитет по отбрана. След края на войната е натоварен с демонтажа на военно - промишления комплекс на Третия райх и прехвърлянето му в СССР.През 1946 г. кандидатурата на Маленков е издигната за кандидат-член на Политбюро. Въпреки че, изпада в немилост за сметка на противниците си - Андрей Жданов и Лаврентий Берия, той бързо си връща симпатиите на Сталин след смъртта на Жданов. Берия скоро се съюзява с Маленков, организирайки избиването и пращането в трудови лагери на всички съюзници на Жданов. През 1948 г. Маленков става секретар на ЦК на КПСС. За да тества Маленков като потенциален негов наследник, Сталин постепенно се оттегля от ЦК и възлага повечето си отговорности и задачи на него. През 1952 г. Сталин даже премахва длъжността главен секретар на ЦК на КПСС. Така Георгий Маленков успява да стане неоспорим наследник на Сталин след неговата смърт. Под натиска на партийната върхушка той е принуден да подаде оставка като генерален секретар на КПСС. Така Маленков отваря пътя за партийното издигане на Никита Хрушчов.Двамата политици съвместно ръководят СССР в продължение на две години. През февруари 1955 г. Маленков е принуден да подаде оставка. През 1961 г. е изключен от КПСС и заточен в Казахстан. През 1968 г. му е разрешено да се завърне в Москва. Той се дистанцира от обществения живот. Георгий Маленков умира на 14 януари 1988 г. ", "date": "2019.03.06", "title": "6 март 1953 г. Наследникът на Сталин"}
{"url": "http://www.cross.bg/izstrelvane-raketi-vuzstanovyava-1598346.html", "text": "/КРОСС/ Северна Корея е започнала да възстановява полигон за изстрелване на ракети, който Пхенян обеща да разруши на първата среща между Ким Чен ун и Доналд Тръмп. Данните са от нови сателитни снимки, направени два дни след последната среща на двамата лидери във Виетнам. Тя завърши без обща пресконференция, а много анализатори я определиха като провал. Севернокорейският режим използваше полигона за изстрелване на сателити и изпробване на двигатели, но не и за балистични ракети. Работата по разрушаването му започна миналата година, но заради застоя в преговорите със Съединените щати беше спряна.", "date": "2019.03.06", "title": "Северна Корея възстановява полигон за изстрелване на ракети"}
{"url": "http://www.cross.bg/frantziya-zhiletki-zhultite-1598349.html", "text": "/КРОСС/ Върховният комисар на ООН за правата на човека Мишел Бачелет призова днес Франция да разследва щателно полицейското насилие при демонстрациите на \"жълтите жилетки\" от средата на ноември миналата година насам, предаде Франс прес. В реч пред Съвета по правата на човека в Женева Бачелет заяви, че \"жълтите жилетки\" протестират срещу \"изключването им от икономическите права и от участие в държавните въпроси\". \"Насърчаваме френското правителство да продължи диалога и призоваваме настойчиво за задълбочено разследване на всички сигнали за използване на прекомерна сила\", добави тя. Бачелет напомни, че неравенството засяга всички страни и че \"дори в благоденстващи държави хората се чувстват изключени от придобивките на развитието и лишени от икономически и социални права\". Тя цитира само Франция като процъфтяваща страна, но осъди ожесточените репресии на протестите, състояли се наскоро в Судан, Зимбабве и Хаити. Демонстрантите \"искат диалог в дух на уважение и истински реформи. При все това в много случаи те се сблъскват с ожесточена и крайна употреба на сила, необосновани арести, мъчения и дори, каквито сведения има, екзекуции без съд и присъда\", подчерта тя. От появата на протестното движение на \"жълтите жилетки\" във Франция в средата на ноември Генералната инспекция на националната полиция е била сезирана за около сто случая на обвинения в полицейско насилие. Много демонстранти твърдят, че са били ранени при стрелба със специални пушки с отбранителни муниции ЛБД (LBD) - оръжие, породило остра полемика във Франция.", "date": "2019.03.06", "title": "ООН настоява Париж да разследва употребата на прекомерна сила при протестите на \"жълтите жилетки"}
{"url": "http://www.cross.bg/sistemata-obslyzhvane-podelenie-1598347.html", "text": "/КРОСС/ Общо 287 583 клиенти са били обслужени в приемните на териториалното поделение на Националния осигурителен институт (НОИ) в София-град през последните 10 месеца. Това показва справка от електронната система за управление на административното обслужване, която беше въведена в регионалната структурата на институцията в началото на май 2018 г.Данните сочат, че за периода на функциониране на системата най-голям е броят на потребителите, ползвали услугите във връзка с изменение на вече отпусната пенсия. Точно 66 400 лица са си изтеглили билет от билетоподаващото  устройство с желанието да се възползват от това свое право или да получат повече информация по темата.Сред най-често заявяваните услуги са още консултациите и справките, свързани с обезщетенията за временна неработоспособност и майчинство - над 36 000 души са посетили приемната с въпрос от тази сфера. Подаването на заявление за отпускане на нова пенсия също е сред услугите, към които има най-голям интерес - документи за пенсия са подали 26 603 лица. Само с 300 по-малко са пожелалите да им бъде издаден персонален идентификационен код (ПИК) на НОИ.Справката отчита още, че въпреки сериозната натовареност на служителите при най-популярните услуги, средното време на изчакване и средното време на обслужване при тях се движат между 3 и 7 минути.От внедрената за първи път възможност за онлайн запазване на час за прием в столичното териториално поделение на НОИ през изследвания период са се възползвали над 1300 потребители.Електронната системата за управление на административното обслужване на НОИ включва билетоподаващо устройство, указващо предлаганите услуги и реда за прием. От него клиентът получава билет с номер и описание на избраната услуга - отпускане на нова пенсия или промяна на вече отпусната, временна нетрудоспособност, преценка на правото за обезщетение за безработица, майчинство и др. Към системата е монтирано комбинирано светлинно табло с гласови функции, което насочва клиента към гишето, на което ще бъде обслужен според своя предварителен избор. Системата отчита моментната натовареност на служителите и насочва клиента към точното гише, на което да бъде обслужен.Практиката по въвеждането на системата в структурите на НОИ в страната датира още от 2009 г. Първото териториално поделение, което внедри подобен подход към административното обслужване, беше териториалното поделение на НОИ в Плевен. След него към машинното модериране на клиентопотока прибягнаха в Пазарджик (2014 г.) и Бургас (2017 г.). От 2018 г., освен в София, електронно управление на опашките подпомага обслужването на потребителите на услуги и в регионалния офис на НОИ в Хасково.", "date": "2019.03.06", "title": "Близо 290 000 души са посетили приемните на НОИ "}
{"url": "http://www.cross.bg/dvamata-muzhe-pazardzhik-1598350.html", "text": "/КРОСС/ Двама наркозависими, заплашили доктор, са задържани от служители на полицията в Пазарджик, съобщиха от Областната дирекция на МВР. Инцидентът е станал на 5 март, следобед, в кабинета на общопрактикуващия лекар. Двамата мъже поискали от него да им издаде рецепти за забранени за свободна продажба лекарства с така наречената „зелена рецептурна бланка\".Докторът отказал категорично и обяснил, че това не може да стане без да са спазени изискванията за издаване на такъв вид бланки. Единият от посетителите извадил нож и заплашил лекаря. Цялата случка се разиграла пред очите на други пациенти в приемната и в лекарския кабинет. След подаден сигнал на телефон 112, нападателят и неговият съучастник излезли от стаята и избягали.Двамата мъже са криминално проявените и наркозависими, на 28 и на 50 години, и двамата от Пазарджик. Спрямо тях е образувано бързо производство под наблюдението на прокуратурата. ", "date": "2019.03.06", "title": "Наркомани заплашили с нож личен лекар "}
{"url": "http://www.cross.bg/gimnaziya-ychebnoto-zavedenie-1598351.html", "text": "/КРОСС/ Дванадесетокласник от карловска гимназия, заплашил директора на учебното заведение, се озова в полицейския ареста за хулиганска проява.Сигналът е подаден на 5 март от шефката на средното училище, съобщиха от полицията. Инцидентът се е случил сутринта, когато в кабинета й нахлул 18-годишния ученик и отправил към нея заплахи и обиди.При проверката е установено, че момчето се обучава в индивидуална форма в учебното заведение, след като за същото провинение в края на миналата година му било наложено наказание от педагогическия съвет.След доклад на случая в районната прокуратура, младежът е задържан за срок до 24 часа. Срещу него е образувано бързо производство. ", "date": "2019.03.06", "title": "Ученик от карловската гимназия се озова в ареста"}
{"url": "http://www.cross.bg/sever-mrezhata-ypravlenie-1598352.html", "text": "/КРОСС/ На 5 март студенти от русенския Технически университет, обучавани в специалност Електроенергетика и електрообзавеждане, посетиха Центъра за управление на мрежата (ЦУМ) на Електроразпределение Север в град Русе. Идеята на тези посещения, превърнали се в ежегодна традиция, е бъдещите специалисти в областта на енергетиката да се запознаят отблизо и в реални условия с управлението на електроразпределителната мрежа.Регионалният старши диспечер на ЕРП Север Огнян Кочев представи на студентите основните моменти в диспечерската работа, обясни схемите на района и демонстрира използването на техническата апаратура. Младите енергетици имаха възможност да разгледат еднолинейната схема на региона, реализирана върху диспечерския щит, както и документацията, която всяко диспечерско звено води - за извършване на планирани дейности по мрежата, за оперативни превключвания, за промяна схемата на електрозахранване, за регистриране на аварии и други.Студентите с интерес проследиха работата с Автоматизираната система за диспечерско управление (АСДУ) в диспечерската зала и получиха отговори на много свои въпроси, които затвърдиха познанията им по електроенергетика и електрообзавеждане. Квалифицираните дългогодишни диспечери на електроразпределителното дружество дадоха ценни насоки и съвети на младежите, които ще бъдат от полза за бъдещата им професионална реализация.Диспечерските центрове на ЕРП Север разполагат с модерно техническо оборудване, което позволява прецизно дистанционно управление на обектите от електроразпределителната мрежа. В тях се осъществява денонощен мониторинг и контрол на мрежата и се подпомагат дейностите на аварийните екипи в случаи на евентуални повреди по съоръженията. Диспечерите работят в координация с всички ръководни и оперативни нива в електроразпределителното дружество с цел ефективен контрол на електроснабдяването и предоставяне на качествена услуга на клиентите.ЕРП Север и Техническият университет в Русе планират посещения на студенти и в други обекти от електроразпределителната мрежа в района. Подобни инициативи са редовна практика и резултат от ползотворно сътрудничество с всички технически учебни заведения в Североизточна България.", "date": "2019.03.06", "title": "Студенти от Техническия университет посетиха диспечерския център на ЕРП Север"}
{"url": "http://www.cross.bg/bulgariya-ychenitzi-ychilishta-1598353.html", "text": "/КРОСС/ Над 32 000 ученици в Югоизточна България преминаха обучение по енергийна ефективност от EVN, която отбелязва своята 10-годишнина този месец. Програмата за обучение „Часът на Иви и Енчо. Занимателни обучения за енергия и екология\" стартира през 2009 г. с ученици от 2-ри клас в 25 училища. Целта на инициативата е изграждане на самосъзнание сред подрастващите за разумно, ефективно и безопасно използване на енергията и природните ресурси.През годините интересът от страна на училищата към инициативата се повиши и през учебната 2018/19 г. участват общо 57 училища с 12 000 ученици. Обхватът на програмата също беше разширен - обученията се провеждат във 2-ри, 3-ти и 4-ти клас.Занимателните уроци „Часът на Иви и Енчо\" се провеждат от преподавателите в 4 учебни часа през годината в Часа на класа. За целите на обучението EVN България разработва и безвъзмездно предоставя одобрени от Министерство на образованието и науката (МОН) материали, полезни и занимателни подаръци за учениците и класа.В рамките на кампанията през последните години EVN организира и конкурс за изработване на макет на тема „Екологичен град\", в който потреблението на енергия и вода е ефективно, разумно и екологично. Конкурсът е насочен към децата от 4-ти клас, а победители в конкурса през последните години бяха училища от области Стара Загора, Бургас и Пловдив, които спечелиха големите награди - спортни площадки, открита класна стая, интерактивна дъска с тъчскрийн и др.EVN България организира „енергийни уроци\" в училища от всички 9 административни области, които се обслужват от компанията - Бургас, Ямбол, Сливен, Стара Загора, Хасково, Кърджали, Смолян, Пловдив и Пазарджик.Инициативата на EVN България е одобрена от МОН и се осъществява в партньорство с регионалните управления по образование (РУО). ", "date": "2019.03.06", "title": "Над 32 000 ученици в Югоизточна България преминаха обучение по енергийна ефективност от EVN"}
{"url": "http://www.cross.bg/sofiya-kmetut-fandukova-1598354.html", "text": "/КРОСС/ София е голям град и всичко, което кметът Фандъкова е направила се вижда. Хората виждат с очите си метрото и промяната на града, каза Жозеф Дол - президент на Европейската Народна Партия. По думите му кметът Фандъкова защитава за София европейски средства и проекти, които развиват града. Това каза президентът на ЕНП днес на среща с кметът на София Йорданка Фандъкова в Брюксел.През предходния програмен период 2007 - 2013г. защитихме и привлякохме за София 1.5 млрд.евро, от тях 1 млрд евро са безвъзмездни европейски средства. С тях са изпълнени 89 проекта.През настоящия програмен период 2014 - 2020 г. защитихме около 930 млн.евро европейско финансиране, с които изпълняваме 48 проекта, каза кметът Фандъкова.Голяма част от проектите са насочени към обновяване на градската среда, подобряване на транспорта, качеството на въздуха и по-добри условия за живот на хората и развитието на бизнеса.Метрото на София, което разширяваме в момента с нов трети лъч с 12 км, има над 40 км метролинии, 35 станции и заема 34% дял в системата на градския транспорт.Първите 8 км от третия лъч, който изграждаме ще бъдат пуснати в експлоатация до края на годината, каза кметът Фандъкова.Кметът Фандъкова има пълната наша подкрепа за всички проекти на София, каза също Дол.", "date": "2019.03.06", "title": "Кметът Фандъкова се срещна с президента на ЕНП Жозеф Дол"}
{"url": "http://www.cross.bg/ninova-prezidenta-zadkylisie-1598331.html", "text": "/КРОСС/ „Днес е  отхвърлено ветото на президента. Виждате, че ДПС, ГЕРБ и ОП в пълно съгласие отхвърлят аргументите на президента, а и нашите - аз определям това като поредната сделка, особедно между ДПС и ГЕРБ. Цената на тази сделка търсете в петък, в дневния ред на парламента\", това заяви председателят на БСП Корнелия Нинова по време на пресконференция на Позитано 20. По думите й става дума за Закона за вероизповеданията. „ГЕРБ опрощават на мюфтийството задълженията им към държавата. Сделката е: „Ние ви подкрепяме, за да отхвърлим ветото на президента и аргументите на БСП, а вие ни опрощавате задълженията към мюфтийството\". Нинова коментира, че това е още едно доказателство за правотата в намеренията и поведението на БСП да стои извън това статукво и това задкулисие. „Не можем да бъдем част от това задкулисие. На това статукво и това задкулисие има алтернатива - ние сме тази алтернатива\", категорична бе Нинова.  ", "date": "2019.03.06", "title": "Корнелия Нинова: ГЕРБ и ДПС отново направиха сделка "}
{"url": "http://www.cross.bg/trima-politziyata-mladezhi-1598334.html", "text": "/КРОСС/ Трима младежи бяха ранени при катастрофа след опит за бягство от полицията в Разград. Преди инцидентът момчетата \"безчинствали\" в град Лозница, съобщават от МВР.Тримата чупили стъкла на огледала и автомобили, паркирани по главаната улица на града. При последвалото преследване се е стигнало до катастрофата. ", "date": "2019.03.06", "title": "Трима младежи пострадаха след гонка с полицията"}
{"url": "http://www.cross.bg/zala-sdelka-veto-1598336.html", "text": "/КРОСС/ БСП продължава бойкота си и остана извън пленарната зала по време на гласуването на президентското вето. Левицата искала ясни и прозрачни евроизбори, а днешното гласуване в парламента определи като „сделка\".„Виждате, че ДПС, ГЕРБ и Обединените патриоти в пълно съгласие отхвърлят аргументи на президента, а и нашите. Това е поредната сделка. Между ДПС и ГЕРП. Цената на тази сделка търсете в дневния ред за петък, точка първа, казва се Законът за вероизповеданията. ДПС казват: „Ние ще ви подкрепим, вие ни опростете дълговете на мюфтийството\"\", заяви лидерът на БСП Корнелия Нинова.Снимката е илюстративна", "date": "2019.03.06", "title": "БСП не влезе в пленарна зала за гласуването на президентското вето"}
{"url": "http://www.cross.bg/bulgariya-martenitza-biznes-1598333.html", "text": "/КРОСС/ За 25-та поредна година сдружението „Произведено в България - съюз на малкия и среден бизнес\" връчва наградите \"Златна мартеница\" на 6 март 2019 г. Победителите ще бъдат обявени на церемония в Гранд Хотел София, зала София от 18.00 часа в присъствието на родния държавен, политически и бизнес елит.Наградата \"Златна мартеница\" е учредена от Съюз \"Произведено в България\", за да подпомогне утвърждаването на българските производства и услуги и повишаването на тяхната конкурентоспособност у нас и на международния пазар. Призът се връчва ежегодно и е вдъхновен от уникалния български обичай Закичване с мартеница като пожелание за благополучие и здраве. Наградите се изработват в Монетния двор на БНБ от благородните метали сребро и злато и са придружени с почетна грамота.Според регламента членовете на Съюз \"Произведено в България\" и организациите, които имат отношение към проблемите на бизнеса у нас, номинират кандидати за приза \"Златна мартеница\" в различни категории. Управителния съвет на сдружението избира комисия, която посочва фаворитите за наградите. Окончателното решение взима Управителния съвет на \"Произведено в България\".Тазгодишните награди ще се връчват в 5 категории - за компания, наложила на пазара успешна търговска марка и завоювала доверието на българските потребители; за успешно стартирала компания с иновативно производство; за политик,  отстояващ интересите на българския бизнес и с дългогодишен принос за подобряване на бизнес средата в България; за успешно женско предприемачество; за успешно стартиращо предприятие.\"Златните мартеници\" ще бъдат връчени в присъствието на Президента на Република България Румен Радев. ", "date": "2019.03.06", "title": "“Произведено в България” връчва годишните награди “Златна мартеница” за принос към бизнеса "}
{"url": "http://www.cross.bg/kyltyrni-tazi-subitiya-1598337.html", "text": "/КРОСС/ Националният дворец на културата участва за първи път в мега-събитието на културния мениджмънт, музикалната индустрия и продуцентския бизнес -   международния форум IMLC, който се провежда тази седмица в Лондон. С това мениджмънтът на Двореца дава сериозна заявка за позиционирането на НДК като водещ продуцент на най- значимите културни събития в България.Председателят на Съвета на директорите на НДК Борислав Велков и ръководителят на Продуцентския център на НДК Иван Драндийски представят на форума възможностите на НДК като най-голям културен и конгресен център в Югоизточна Европа да продуцира и домакинства културни и музикални събития на високо професионално ниво. Двамата имат поредица от срещи и разговори с водещи компании по конкретни проекти.IMLC събира на едно място топ мениджърите и продуцентите в световната концертна индустрия за промоутърски бизнес, турнета, фестивали и забавления на живо. В платформата тази година се включват и над 200 представители на компании, прилагащи иновативни технически, сценични, осветителни, инфраструктурни и организационни решения, здравно обслужване, сигурност, транспорт, настаняване, както и креативни възможности за маркетинг и реклама.„Тук сме, за да обменим опит и контакти с най-големите професионалисти в бранша. Включваме се в програмата с цел да установим активно сътрудничество с големите брандове и фестивали, както и да промотираме плана ни за развитие на НДК за 2019-та година, в който една от водещите цели е именно тази - да се превърнем в незаобиколим фактор при организирането на качествени културни проекти в България, както и да вдигнем нивото на продуцираните от НДК събития\", отбелязва председателят на Съвета на директорите Борислав Велков.В изпълнение на своя план за развитие НДК вече обяви два големи концерта за 2019-та година - концертът на италианската звезда Марио Бионди, който се реализира съвместно с Фондация Аполония, както и концертът на Фондацията по случай 75-годишнината на Кирил Маричков. ", "date": "2019.03.06", "title": "НДК  участва на най-значимата продуцентска конференция за културни проекти"}
{"url": "http://www.cross.bg/blagoevgrad-syhoputnite-voiiski-1598338.html", "text": "/КРОСС/ На 7 март 2019 г. Благоевград ще бъде домакин на националната информационна кампания за популяризиране на военната професия „Бъди войник\".В 16.00 ч. в зала „Яворов\" в града ще бъде разкрита Информационна борса за набиране на войници и матроси за Българската армия. Всеки, който желае, ще може да получи информация за условията за кандидатстване за военна служба, професиите в Сухопътните войски, Военновъздушните и Военноморските сили, Силите за специални операции, Националната гвардейска част и Служба „Военна полиция\". На място ще може да се запознае и с предимствата на професия „войник\", както и с възможностите за личностно и професионално развитие във Въоръжените сили на Република България.В същия час - 16.00 ч., на площада пред зала „Яворов\" ще бъдат представени образци военна техника, въоръжение и оборудване на Сухопътните войски. На показа ще присъства командирът на Сухопътните войски генерал-майор Михаил Попов.Жителите и гостите на Благоевград ще могат да разгледат бойните бронирани колесни машини „Commando seleсt\" и „Guardian\", бронираните леки автомобили с повишена проходимост „Мерцедес\" и друга техника на въоръжение в Българската армия. Те ще могат да се запознаят и с възможностите на снайперската пушка М-91, автомат „Калашников\",  ръчния противотанков гранатомет - 7В, пистолет „Макаров\" и др.Концертът на Представителния ансамбъл на Въоръжените сили със специалното участие на ансамбъл „Пирин\" ще започне в 18.30 ч. в зала „Яворов\". Той ще бъде открит от заместник-министъра на отбраната Анатолий Величков. Със свои изпълнения ще участват Росица Кирилова, Представителният духов оркестър на Сухопътните войски, Съни, танцов клуб „Блясък\", изпълнители от клуба по спортни танци  „Импулс\" към военния клуб в Благоевград, Райко Кирилов, формация „Армейска песен\" и др.Вход за концерта - свободен. ", "date": "2019.03.06", "title": "Благоевград ще бъде домакин на националната информационна кампания „Бъди войник“"}
{"url": "http://www.cross.bg/speshul-olimpiks-obshtina-1598339.html", "text": "/КРОСС/ На 7 март 2019 от 11.30 ч. в София, Национален пресклуб „България\" (Национален стадион „Васил Левски\") Спешъл Олимпикс България  организира пресконференция с участието на националната делегация за Световните игри на Спешъл Олимпикс в Абу Даби‘2019.На пресконференцията ще бъдат представени атлетите, които представят България на най-голямото спортно събитие за годината и техните треньори. Спешъл Олимпикс България получи квота от 18 атлета с интелектуални затруднения на възраст от 14 до 42 години от 10 български общини (София, Варна,Банско, Ихтиман, Пловдив, Благоевград, Стара Загора, Смолян, Бургас, Добрич)  в 7 спорта - лека атлетика, боче, бадминтон,конна езда, плуване, силов трибой, тенис.Пресконференцията се провежда в последния ден от подготвителния лагер на атлетите в София. След пресконференцията ще има възможност за интервюта с атлетите, техните семейства и придружители и националните треньори.Преди заминаването Националната делегация на Спешъл Олимпикс България ще бъде приета от министъра на младежта и спорта г-н Красен Кралев.Последната възможност за изпращане на делегацията е на 8 март 2019 в 8.00 ч. на Терминал 2 на Летище София, преди излитането на атлетите за Световните летни игри на Спешъл Олимпикс в Абу Даби (Обединени арабски емирства).В периода 14 - 21 март 2019 година в Абу Даби ще участват повече от 7500 атлета с интелектуални затруднения и техни партньори без увреждания в 24 спорта, над 2500 треньора от повече от 190 национални делегации и ще споделят своята радост с над 3000 официални гости, 20 000 доброволци и близо 500 000 зрители по трибуните.Националната делегация се завръща от Световните летни игри на Спешъл Олимпикс в Абу Даби на 22 март 2019 в 20.30 ч. на Терминал 2 на Летище София.Резултатите от участието на българските атлети ще бъдат представени на пресконференцията на 25 март 2019 от 11.00 ч. в Пресклуб „България\".Националната кампания ДА БЪДЕМ ЗАЕДНО!, Световните летни игри на Спешъл Олимпикс в Абу Даби‘2019, посветена на Световните летни игри на Спешъл Олимпикс в Абу Даби‘2019, се подкрепя от Министерството на младежта и спорт, община София, община Варна, община Банско, община Ихтиман, община Пловдив, община Благоевград, община Стара Загора, община Смолян, община Бургас, община Добрич, Българска федерация по лека атлетика, Българска федерация по бадминтон, Българска федерация по плуване, Българска федерация по конен спорт, Българската федерация по боче, Българска федерация по тенис, Българската федерация по силов трибой, Българското национално радио и Българската национална телевизия, Националната спортна академия „Васил Левски\", Департамента по спорт СУ „Св. Климент Охридски\", корпоративни и граждански организации и 333 индивидуални дарителя.В рамките на кампанията Спешъл Олимпикс България стартира сайта WWW.FAN.BG за постигане на широка разгласа за участието и постиженията на атлетите с интелектуални затруднения, за които спортът създава възможност да развиват своята физическа култура, да проявяват смелост, да изпитват радост, да създават приятелства и да споделят дарбите и уменията си със своите семейства, другите атлети на Спешъл Олимпикс и обществеността.В сайта WWW.FAN.BG са публикувани личните истории на атлетите от националната делегация и техните видео визитки, както и две видео представяния на участието и постиженията на българските атлети в Световните игри на Спешъл Олимпикс. Видеата са съобразени с телевизионния формат от до 30 секунди и са достъпни за сваляне и разпространение: ТУК ", "date": "2019.03.06", "title": "Световни летни игри на Спешъл Олимикс в Абу Даби ‘2019"}
{"url": "http://www.cross.bg/pleven-petkov-baltov-1598342.html", "text": "/КРОСС/ Председателят на ПП АБВ Румен Петков, областният лидер на партията в Плевен Цветан Антов, заедно с управителя на УМБАЛСМ „Пирогов\" професор Асен Балтов, поднесоха венци и цветя на паметника на Николай Иванович Пирогов в Плевен и Пордим. „Чест прави на ръководството на болница „Пирогов\" за вниманието, което отделя, защото това не е само история, а е част от ценностната система на българските лекари и на хората, които по принцип са дали своя живот, за да се грижат за нашия\", каза Румен Петков. Той и проф. Балтов бяха посрещнати от директора на Военноисторически музеи - Плевен Емилия Зорнишка.Професор Асен Балтов каза, че има личен ангажимент към събитията от Руско-турската война.„Моят пра-пра дядо е един от участниците, който е бил в Габрово и е организатор на лазарет за офицерите, който е бил позициониран в „Априловската гимназия\" с 250 легла. Така че за мен е и чест и удоволствие да спазваме тази традиция\", каза той и добави, че посещението на мемориалите в Плевен и Пордим ще бъде традиция за в бъдеще.", "date": "2019.03.06", "title": "Румен Петков се поклони през паметника на Пирогов в Плевен"}
{"url": "http://www.cross.bg/bolesti-surdechnosudovi-granitza-1598362.html", "text": "/КРОСС/ Доклад на американската Национална академия на науките свърза препоръчваното ограничение за натрия в храната с намален риск от хронични болести, съобщи Асошиейтед прес. Препоръките целят да внушат, че ако бъде намалена солта, ще намалее рискът от сърдечносъдови болести, дори и хората да надвишават 2,3 гр дневно, каквато беше досегашната горна граница. Новата е почти наполовина по-ниска - 1,5 гр, съобщи в. \"Дейли мейл\".Досега препоръката се основаваше на \"горна граница\", използвана от специалистите за обозначаване на различни потенциални лоши последици. В новия доклад горната граница означава праг за потенциална токсичност, или кога хранителна съставка предизвиква незабавна вреда. Това е първата препоръка за хранене в САЩ, която е свързана с намален риск от хронични болести.Солта предизвиква задържане на течности в тялото и това води до повишаване на кръвното налягане. То натоварва органи като мозъка, бъбреците, сърцето и може да доведе до сърдечносъдови заболявания, инфаркт и инсулт. Затова прекомерната употреба на сол повишава риска от сърдечносъдови заболявания, които са на първо място по смъртност в света. Докладът до голяма степен повтаря съществуващите препоръки, с някои уточнения. В него например се посочва липсата на достатъчно доказателства за необходимостта хората над 51 години да намалят солта.Променени са и препоръките за калия, който се съдържа естествено в бананите и картофите. Възрастните е добре да приемат от 2,3 гр до 3,4 гр калий дневно. Калият има обратен ефект на солта - той отпуска кръвоносните съдове и намалява кръвното налягане.Солта се крие в хляба, готовите супи и всякакви пакетирани храни и ресторантски ястия. ", "date": "2019.03.06", "title": "Намалиха препоръчителната дневна доза сол почти наполовина "}
{"url": "http://www.cross.bg/izbori-sreshta-sili-1598332.html", "text": "/КРОСС/  „Днес продължихме срещите с извънпарламенарни партии и граждански движения,  във връзка със създаването на общ фронт за честни и прозрачни избори. Със Съюз на патриотичните сили „Защита\" имаме пълно съвпадение на идеите, на тезите и на начина, по който да се обединим, за да дадем гаранции, че изборите ще бъдат прозрачни, честни, по нови правила\", заяви председателят на БСП Корнелия Нинова след среща със Съюза. По думите й кръгът от организации, с които БСП се среща, се разширява - това е била третата среща, а около 20 организации вече са заявили желание също да се включат. „Благодаря на организации, партии и хора, които застават до нас в една принципна и надпартийна битка срещу модела на прехода, срещу задкусилието в политиката, срещу договорките за партийни интереси, насочени срещу обществените такива. Затова сме навън - нашата цел е промяната - както на статуквото, така и на модела\", заключи Нинова.\"С БСП се обединихме около идеята, че честните, справедливи, прозрачни и демократични избори са без алтернатива. Ако със собствени усилия не гарантираме провеждането на такива избори, няма как да променим статуквото\". Това заяви пред медиите председателят на Съюза на патриотичните сили \"Защита\" Николай Захариев. По думите му трябва да се сложи край на механизма на правене на изборите през последните 30 години, когато управляващата партия се опитва да наложи свой начин на  провеждане на изборите. Той изрази съгласие с позициите на БСП по Изборния кодекс и подчерта: \"Тази тема няма партиен оттенък. Ще направим всичко да настъпят така желаните промени в изборното законодателство, които да гарантират честни избори\", заключи Николай Захариев.  ", "date": "2019.03.06", "title": "Съюза на патриотичните сили \"Защита\", член на коалиция ОП, се споразумя с БСП"}
{"url": "http://www.cross.bg/sanktziite-rysiya-ryblata-1598380.html", "text": "/КРОСС/Руският премиер Дмитрий Медведев заяви, че икономическите санкции на САЩ и ЕС срещу Москва, наложени точно преди пет години, не са постигнали целта си. Според експерти, потърсени от Би Би Си, влиянието на санкциите върху икономиката на Русия се е оказало твърде нееднозначно.„Каква бе всъщност главната цел на санкциите? Да подкопаят нашата икономика. Както виждате, този опит се провали. Днес санкциите само забавят развитието на отношенията с европейските ни партньори, да не говорим какви загуби понасят всички\", каза Медведев в интервю за люксембургския в. „Люксембургер ворт\".„Възпитателният ефект\" от санкциите също излезе нулев и мнозина партньори на Русия „осъзнават цялата безперспективност на този курс\", добави той.Президентът на САЩ Доналд Тръмп заяви тези дни, че удължава санкциите срещу лицата, отговорни според Вашингтон за „подронването на демократичните процеси и институции в Украйна\".Първите антируски санкции бяха въведени от ръководството на САЩ през март 2014 г., след анексията на Крим и избухването на въоръжения конфликт в Донбас. Скоро страните от ЕС наложиха и собствени санкции на Москва.Според икономисти, запитани от Би Би Си, за пет години ограничителните мерки на западните държави са повлияли и негативно, и позитивно върху икономиката на Русия.- Нямаше изявления, че целта е да бъде подкопана руската икономика. Ставаше дума да бъдат нанесени щети на хора, близки до Кремъл и отговорни за вземането на известни решения.Основния ефект от санкциите виждаме в оттичането на капитал и отслабването на националната валута. Нашите компании-износителки и собствениците им само спечелиха от това, защото получиха отслабен курс на рублата. „Русал\" например спечели миналата година повече пари и увеличи производството на алуминий, защото алуминият поскъпна, а рублата отслабна.Населението обаче изгуби от санкциите. Спадът в доходите, засилената инфлация до голяма степен също са предизвикани от девалвацията на рублата.И ако всъщност целта на санкциите е била да се накажат хора, близки до Кремъл, постигнат е обратен ефект.- Ако стремежът е бил да се промени политическото поведение на Русия, тази стратегия май търпи провал. Колкото до икономическия ефект от санкциите, той безспорно е налице: упражнен бе натиск върху икономическите агенти в Русия, стеснен е кръгът от стоки и услуги, достъпни за руските граждани.От друга страна, макроикономическият ефект отчасти е позитивен. Много руски компании фактически бяха отрязани от световните капиталови пазари, оттеглянето на чуждестранните кредитори ги принуди да преразгледат икономическата си стратегия. В крайна сметка дълговото им бреме съществено олекна. За пет години външният дълг спадна с 30 на сто.Миналата година руската икономика се стабилизира и започна да излиза от рецесията, големите компании постепенно успяха да се преустроят и приспособят към новите условия. От гледище на средносочната и дългосрочната перспектива това направи руската икономика по-устойчива към едни или други отрицателни явления по световните пазари. Но в краткосрочна перспектива санкциите удариха потреблението и затрудниха дейността на много компании.Не бива да забравяме, че през 2014 г. санкциите съвпаднаха със спад в цените на петрола. И главно заради това жизненото равнище се понижи много силно, курсът на рублата се срина, доходите на населението взеха да падат.И още нещо, властите минаха към плаващ курс на рублата: от една страна, това предизвика спад в жизненото равнище, от друга - даде възможност да запазим резервите и да намалим обвързаността на курса на рублата с цените на петрола.- Безспорно санкциите винаги целят нанасяне на някакви икономически щети. Но трябва да посочим, че Русия е сред малкото страни, санкционирани през последните десетилетия, които са вградени доста дълбоко в глобалната икономика. Затова през 2014 г. приложихме контрасанкции - променихме кошницата на нашия износ и въведохме някои ограничения, предимно в търговията. Докато в исторически план санкции са налагани на страни, слабо интегрирани в световната икономика и често пъти неспособни на каквито и да било контрамерки.Щом бяха наложени санкциите, минахме към таргетиране на инфлацията (когато централната банка създава в икономиката по-дълги хоризонти, гарантирайки, че цените ще растат стабилно - бел. изд.). Потенциалният икономически растеж вследствие на това решение може да стигне 0,5 от БВП всяка година. Съответно са близо толкова и загубите от санкциите за момента. Сиреч новата вътрешна политика всъщност ги е неутрализирала.Някои сектори печелят от санкциите - например селското стопанство, получило значителна подкрепа от държавата.В дългосрочна перспектива обаче ефектът може да не е позитивен - селското стопанство расте в оранжерийни условия заради ограничения внос, но щом ограниченията бъдат смекчени и вдигнати, на дневен ред ще застане въпросът колко е жизнеспособен вътрешният сектор, доколко е готов за конкуренция. Затова дългосрочната политика за заместване на вноса обикновено не се смята за твърде успешна.БТА ", "date": "2019.03.06", "title": "Пет години санкции срещу Русия – кой печели и кой губи?"}
{"url": "http://www.cross.bg/most-dynav-zatrydni-1598343.html", "text": "/КРОСС/ Тир се завъртя и затрудни трафика по международния път Е79 към \"Дунав мост 2\".  Инцидентът е станал тази сутрин, но движението все още не е напълно възстановено.Камионът, с пловдивска регистрация, е пътувал в посока Монтана, когато при десен завой шофьорът изгубил управление, ударил се в мантинелата и препречил пътното платно. При удара се е разцепил единият от резервоарите и е изтекло голямо количество дизелово гориво. Шофьорът не е пострадал. Нанесени са обаче сериозни материални щети по влекача и ремаркето. ", "date": "2019.03.06", "title": "Инцидент с тир затрудни движението към \"Дунав мост 2\""}
{"url": "http://www.cross.bg/katar-doha-lavrov-1598381.html", "text": "/КРОСС/Руският министър на външните работи Сергей Лавров проведе на 4 март преговори едновременно в две страни от Персийския залив - Катар и Саудитска Арабия. Доха и Рияд вече година и половина не поддържат дипломатически отношения и ревниво следят за външнополитическите контакти един на друг. Така в хода на подготовката на визитата на руския президент Владимир Путин в Саудитска Арабия се оказа, че едновременно искат да го видят и в други монархии от залива, в частност в Катар. Датите на визитата в Рияд и Доха обаче все още не са определени: както отбелязват източници на „Комерсант\" дневният ред на срещите на върха засега просто няма с какво да бъде запълнен. Може ли да се поправи ситуацията разяснява кореспондентката на „Комерсант\" Мариана Беленкая.В програмата на Сергей Лавров са визити в четири страни от Персийския залив: Катар, Саудитска Арабия, Кувейт и Обединените арабски емирства (ОАЕ). Вчера министърът проведе преговори в Доха и Рияд. Графикът на обиколката изглежда като опит да се изградят мостове между съседите-съперници. Припомняме, че през лятото на 2017 г. Саудитска Арабия, ОАЕ, Египет и Бахрейн прекъснаха дипломатическите си отношения с Катар, като едновременно прекъснаха транспортните връзки с тази страна и й обявиха икономическа блокада. Всички опити да се помирят противниците засега удряха на камък.„Ако се съди по реториката, която си разменят страните на политическо ниво, не се очертава прогрес. Но има развитие по въпроса\", каза пред „Комерсант\" експертът от Руския съвет по международни въпроси (РСМВ) Юрий Бармин.„Така ОАЕ отмениха забраната за посещение на катарски кораби в пристанищата си, а катарците присъстваха на военни учения в Залива. Правят се изказвания и за възможна помощ от ОАЕ за провеждането в Катар на Световното първенство по футбол през 2022 г. Очаква се по случай на турнира да бъде отворена границата със Саудитска Арабия. Но засега всичко е доста несигурно\".Русия както и другите играчи, имащи интереси в Персийския залив, е заинтересована от възстановяването на контактите между Доха и съседите й.Руските дипломати отбелязват обаче, че страните в конфликта трябва само да го уредят.Преговорите в Катар започнаха за Сергей Лавров със среща с емира Тамим бин Хамад Ал Тани. Руският външен министър му предаде „приветствия и най-добри пожелания\" от Владимир Путин. В Доха очакват руския държавен глава. Поканата на катарската страна отдавна е предадена и приета. Основната интрига е дали тази визита ще съвпадне в анонсираното пътуване на Владимир Путин в Рияд. Предполагаше се, че тя ще се състои още в края на миналата година, това обаче на се случи.„Президентът на Русия беше поканен от Негово Височество емира на Катар да посети страната ви и той прие тази покана, както и поканата на редица съседни страни. Кога ще се състои тази визита предстои да се определи от протоколните служби на двете страни\", заяви Сергей Лавров на пресконференция в Доха. На въпроса на журналистите за визитата в Катар и за това дали тя ще съвпадне с посещения на други страни от региона министърът отговаряше неохотно. В Саудитска Арабия този въпрос не се е обсъждал публично. Не е сигурно, че арабските партньори на Русия ще възприемат позитивно едновременната визита на президента в Рияд и Доха. Дори и сега, според сведения на „Комерсант\" саудитците доста болезнено се отнесоха към това, че Сергей Лавров пристигна в Саудитска Арабия от Катар.Според официалната информация Росия и нейните партньори от Персийския залив сега съгласуват графика на държавните глави. Но проблемът е в това, че ще бъде трудно да се запълни дневния ред на преговорите на най-високо равнище както в Рияд, така и в Доха.На пръв поглед картината на взаимодействието на Москва със страните от региона изглежда оптимистично. Търговският обмен нараства средно със 7-10 процента на година, осъществява се постоянен обмен на делегации. Така Катар и Руският фонд за преки инвестиции (РФПИ) чрез съвместен инвестиционен фонд вече са вложили повече от 2,5 млрд. долара в руски проекти. През септември катарският фонд Катарска инвестиционна агенция сключи сделка за придобиване на 18,93 процента от акциите на компанията „Роснефт\". В Русия се надяват, че инвестициите ще се увеличат. Миналата година руският министър на енергетиката Александър Новак заяви в интервю за канала „Россия 24\": „Москва и Доха обсъждат съвместни проекти на стойност 12 млрд. долара\".Генералният директор на „Москоу полиси груп\" Алексей Потьомкин в разговор с „Комерсант\" добави: „Пред Русия има добри перспективи за сътрудничество с Катар в областта на селското стопанство, а също така в сферата на информационните технологии\". По думите му Катар, както и други страни от Персийския залив, се интересуват от руските технологии в областта на киберсигурността. Русия споделя с Катар опит в провеждането на Световното първенство по футбол: от въпроси по организирането на граничния контрол до логистиката и обслужването на чуждестранните гости.„Може да се каже, че цялото ни сътрудничество основно се фокусира сега върху футбола\", уточни Алексей Потьомкин.Инвестициите от страна на Саудитска Арабия в Русия чрез проекти на РФПИ възлизат също на 2,5 млрд. долара. През тази година са планирани нови проекти. В частност става дума за придобиване на дял в петролната компания „Новомет\", която стана първият руски доставчик на оборудване за „Сауди Арамко\".Като цяло интересите на Русия във всички страни от региона са общо взето еднакви: те са петролния сектор, военнотехническото сътрудничество (ВТС), селското стопанство, медицина и IT сектора.Заедно това обаче, както отбелязват експертите, развитието на сътрудничеството върви доста бавно.„В рамките на предишни споразумения, сключени в хода на визитата в Москва на саудитския крал Салман, имаме много нереализирани очаквания: и в инвестициите, и в сферата на ВТС, и по други двустранни договори. ВТС с Катар също изостава. Няма потвърждения и нови споразумения, които биха могли да бъдат подписани в хода на визитата на президента\", каза пред „Комерсант\" експертът на РСМВ Юрий Бармин. Не е задоволителен и обемът на търговския обмен. Общият търговски обмен на Русия с арабските страни през 2018 г. възлезе на 21,7 млрд. долара. Основно той се пада на две държави - Египет и Алжир. Саудитска Арабия заема шесто място в списъка (762,7 млн. долара), а Катар трето отзад напред - 16-то (78,7 млн. долара).Надежди за промяна на ситуацията се възлагат на серия от заседания на междуправителствените комисии със страните от Персийския залив, които трябва да се състоят през март-април т.г. Неслучайно руският външен министър обърна толкова голямо внимание на въпроса за преминаване на двустранното сътрудничество на практическа основа. „Съгласни сме с нашите катарски приятели и по-нататък да увеличаваме търговско-икономическия обмен, да стимулираме двустранната търговия. Приветстваме усилията, които се предприемат по линия на междуправителствената комисия за търговско, икономическо и техническо сътрудничество, поредното заседание на която ще се състои на 10 април в Москва. Там ще протича в тези дни също и четвъртото международно изложение „Арабия-Експо\" и 12-та сесия на Руско-арабския бизнес съвет\", каза Сергей Лавров в Доха.Както поясниха пред „Комерсант\" руски източници, свързани с двустранното сътрудничество в икономическата сфера, изложбата и сесията на бизнес съвета ще станат лакмус за руско-арабското сътрудничество.Според източниците месец преди откриването на изложението все още липса ясно разбиране кой ще участва в него. Предполага се, че визитата на външния министър Сергей Лавров в района на Персийския залив „ще стимулира\" арабското участие.Друга посока, в която не всичко е толкова гладко, както би ни се искало, е Сирия. От една страна, и Доха, и Рияд не настояват за незабавната оставка на сирийския президент Башар Асад. От друга страна, те са най-твърди противници на връщането на Сирия в Лигата на арабските държави. Те не бързат и да влагат пари за възстановяване на териториите, които се намират под контрола на президента Асад. В същото време тези въпроси са сред най-важните за Москва по сирийския въпрос сега и те са били засегнати в хода на визитата на Сергей Лавров. Но отговорите на събеседниците му не са обнадеждаващи.„Смятаме, че на сирийска земя не се е случило нищо, което би променило позицията ни и общия ни подход по този въпрос\", каза на пресконференция в Доха външният министър на Катар Мохамед Ал Тани.В Рияд, чиито регионални съюзници Бахрейн и ОАЕ върнаха посолствата си в Дамаск, като цяло не са толкова категорични, но също засега не възнамеряват публично да преразглеждат позицията си, особено под натиска на САЩ.Американското и като цяло западното влияние се отразяват върху всички сфери на сътрудничеството на Москва със страните от Персийския залив. Това се вижда особено по въпроса за ВТС. Така още през октомври 2017 г. в хода на визитата в Доха на руския министър на отбраната Сергей Шойгу беше подписано споразумение за военнотехническо сътрудничество с Катар. След това започна работа по неговото изпълнение. Бяха постигнати споразумения за доставката на автомати „Калашников\" (заслужава да се отбележи, че Катар става първата страна, поръчала автомати АК-12) и противотанкови ракетни комплекси „Корнет-Е\". Катар прояви заинтересованост и към закупуването на комплекси за противовъздушна отбрана С-400 „Триумф\", въпреки че сделката едва ли може да бъде реализирана. „Нямаме никакво окончателно становище по въпроса за С-400, има технически екипи, специалисти, които дискутират какви са перспективите\", каза Мохамед Ал Тани.Развивайки ВТС с Москва Доха се опасява да не попадне под американски и европейски санкции.Катар, според сведения на осведомени източници на „Комерсант\", предложи следния вариант: Русия му подарява оръжие, в замяна на което емирството увеличава инвестициите си в руската икономика. Идеята за бартер поначало не срещна ентусиазъм от страна на Москва, а катарците се обидиха заради твърдата й позиция. Но на преговорите в Доха страните се увериха взаимно, че са готови да търсят пътища за решаване на проблема. Заслужава да се отбележи, че сред четирите страни от своята обиколка именно в Катар Сергей Лавров проведе преговори с министъра на отбраната Халид бин Мохамед ал Атия.По време на преговорите в Доха на Лавров бе подарен дървен мускет от 19-и век. Сега и двете страни в преговорите трябва да се постараят, за де не остане той най-яркият пример на взаимодействието в сферата на военнотехническото сътрудничество.", "date": "2019.03.06", "title": "Между височество и величество – Путин в Персийския залив"}
{"url": "http://www.cross.bg/moskovski-sheiina-deloto-1598382.html", "text": "/КРОСС/Снимка: Михаела Катеринска, segabg.comЗаключенията на експертизите по делото на бившия министър на транспорта Ивайло Московски категорично опровергават аргументите, с които прокуратурата прекрати делото за инцидента, при който загина 3-годишният му син. Това става ясно от експертизите по делото, с които \"Сега\" разполага - автотехническа, комплексна автотехническа и медицинска.Един от аргументите на прокурор Емилия Варадинова да оневини Московски е, че той не е бил запознат с техническите данни на управлявания от него снегомобил, с правилата за управлението му, с каква скорост може да го кара, каква екипировка е нужна или че трасето не е за шейни. Варадинова не цитира показанията на Московски.При разпита си през април 2018 г. обаче бившият транспортен министър признава, че е бил инструктиран как се управлява моторна шейна. \"Когато за първи път се качих да карам моторна шейна, бях инструктиран как се управлява. Карал съм и друг път моторна шейна, от няколко години всяка зима\", казва Московски. Показанията на бившия министър са в експертизите по делото.Първото изследване обяснява, че злополучната шейна е едноместна, мощна и бърза и не е предназначена за туристическа развлекателна употреба. Машината има система за бордова диагностика. От оборотите на шейната непосредствено преди инцидента става ясно, че скоростта й е била 50 км/ч. Според експертизата, ако има пасажер пред водача, това намалява възможността му за адекватна реакция, защото ограничава свободата на движение, намалява видимостта, усложнява достъпа до спирачката и аварийния бутон.Във втората експертиза е записано, че Московски не е употребил алкохол, наркотици или упойващи вещества. Планински спасител, ползван за поемно лице, разказва, че снегомобилът спрял на около 10 м след удара в дървото. Нито Московски, нито детето са имали задължителните каски. Ударът е бил толкова силен, че момченцето не би оцеляло и с каска, приема експертизата.Следователят по делото смята, че министърът трябва да бъде подведен под отговорност. Но въпреки това прокурор Варадинова прие, че инцидентът е случайност, няма данни за престъпление и Московски не носи отговорност. Прокурорката разви тезата, че смъртта на детето е заради падането от шейната, управлявана от баща му, но това не значи, че той е имал виновно поведение. Тя смята, че става дума за случайно деяние и деецът не следва да отговоря за него, защото не бил длъжен и не могъл да предвиди последиците.Източник:   ", "date": "2019.03.06", "title": "Експертизите по делото на Московски опровергават заключенията на прокуратурата"}
{"url": "http://www.cross.bg/banka-kompanii-programata-1598328.html", "text": "/КРОСС/ Българската технологична компания „Евротръст Технолъджис\" е сред деветте стартъп и скейлъп компании с продуктов и пазарен потенциал, които ще имат възможност да си сътрудничат с Банка ОТП във второто издание на международната програма акселератор OTP Startup Program. През м. октомври 2018 г. Банка ОТП, компанията майка на Банка ДСК и Експресбанк, стартира втората си кампания за стартъп кандидатури в приоритетни области като потребителско изживяване и обслужване, продуктови иновации, отворено банкиране и сигурност и др., набирайки за участие общо 310 компании от 65 държави. След проведени онлайн видео интервюта, представители на 30 компании бяха поканени да участват в двудневен лагер в Будапеща през януари тази година и да представят своите бизнес идеи и проекти.  Въз основа на избора на професионално жури, 9-те най-обещаващи стартъп и скейлъп компании, сред които и българската „Евротръст Технолъджис\", ще получат възможността да участват в реализацията на тримесечната програма между март и май месец. В рамките на програмата компаниите, поканени да се включат в проекта, ще развиват своите решения в пилотни проекти  и ще могат да тестват своите продукти и услуги, с подкрепата на мениджмънта, експертите и изтъкнати партньори на Банка ОТП, стремейки се да докажат, че са достатъчно подготвени за бизнес дейност и за дългосрочно партньорство с международната банкова група.„Евротръст Технолъджис\" АД разработва единствено по рода си ново поколение иновативно решение, което дава възможност за отдалечена идентификация, отдалечено безплатно издаване на квалифицирани удостоверения за електронен подпис и отдалечено подписване директно от мобилния телефон, без необходимост от физическо присъствие.„Радваме се, че българска компания е сред финалистите в програмата акселератор OTP Startup Program. Банка ДСК инвестира постоянно в развитието на иновативни офиси, модерни продукти и високотехнологични решения. В тази връзка вярваме, че съвместната работа със стартиращи и иновативни компании води до оптимизиране на процесите и ни позволява да отговорим на динамично променящите се нужди и нагласи на нашите клиенти\", коментира г-жа Виолина Маринова, Председател на УС и Главен изпълнителен директор на Банка ДСК.Избраните девет компании от 6 държави (Германия, Австрия, България, Унгария, Великобритания и Словакия) могат да започнат работа в началото на март, с цялостната подкрепа на Банка ОТП. За повече информация за програмата, посетете", "date": "2019.03.06", "title": "Българска компания е сред финалистите в стартъп програмата на Банка ОТП"}
{"url": "http://www.cross.bg/leva-evroshans-pechalbi-1598325.html", "text": " /КРОСС/ разказва още вълнуващи истории на късмета! Представяме ви следващите щастливци, които си спечелиха удивителни суми. Те разведриха настроението в пунктовете на  и създадоха поводи за празник.Играч от Раковски направи невероятно предвиждане и отнесе 24 000 лева с помощта на 8 числа и залог от 2 лева.Сред първенците, които достигнаха до четирицифрени суми, се нарежда познавач от Кърджали, който печели 8 000 лева. Късметлия от Фотиново регистрира страхотно попадение и се сдоби с 6 000 лева.По 5 000 лева печелят жители на Малчика и София, а 4 800 лева зарадваха участник от Пирдоп. Три печалби от по 4 000 лева влизат в банковите сметки на щастливци от Свищов, София и Девин.Русенец ще харчи 3 605 лева, жител на Благоевград усвои 3 000 лева, а играчи от Ардино, Виноградец и Лесново грабнаха по 2 500 лева. Завършваме класацията с четири печалби по 2 400 лева, които отиват при почитатели на от Карнобат, Кърджали, Горна Оряховица и Враца.Честито на всички печеливши!Тегленията на играта  можете да следите в пунктовете на  и на . Забавлявайте се и с новото мобилно приложение, което можете да свалите от .", "date": "2019.03.06", "title": "„Еврошанс“ зарадва много късметлии със страхотни печалби"}
{"url": "http://www.cross.bg/moda-igla-akademiyata-1598330.html", "text": "/КРОСС/ Дизайнери и модни творци ще бъдат отличени за 25-ти път от Академията за мода. Годишните награди „Златна игла 2019\" ще се състоят в средата на месец март в „Рамада София Хотел\". По време на бляскавото събитие ще се връчат призове в категории като „Дизайнер на годината\", „Модна къща на годината\", „Най-добър млад дизайнер\" и др. В продължение на четвърт век Академията за мода отличава и стимулира най-добрите български модни творци. В подкрепа на тази мисия всяка година гала ревю-спектакъл по традиция предхожда официалната церемония по награждаването. В него по покана на Академията за мода участват талантливи дизайнери, утвърдени и изявени модни къщи. Проф. Любомир Стойков, председател на Академията за мода, заяви: „Всяка година ревю-спектакълът „Златна игла\" фокусира погледите върху най-нови предложения на българските модни творци. Красивият пърформанс не само доставя естетическа наслада и ориентира в последните тенденции на стила, но и е логична прелюдия към кулминацията на вечерта - церемонията за награждаването на новите носители на приза на Академията за мода. Вярвам, че и този път родните дизайнери ще ни зарадват с много оригиналност, иновативност, изисканост и шик\".Ревю-спектакълът ще бъде открит от трикратната носителка на Златна игла София Борисова. Тя ще представи избрани творения от колекция-висша мода Attitude 2020. Миналогодишният носител на „Златна игла\" за булчинска мода - дизайнерът Христо Чучев, ще покаже актуална колекция с избрани предложения за младоженките. Модна къща „Бандерол\" с дизайнери Десислава и Никола Карадамянови ще покажат своите най-нови предложения дамска и мъжка официална мода.Част от дизайнерите и модните къщи, които тази година ще покажат свои колекции по време на „Златна игла 2019\", ще участват за първи път в гала спектакъла за годишните награди на Академията за мода. Радослава Лазарова, дизайнер на модна къща „Блинк\", ще покаже специално селектирани преложения официална и булчинска мода. Антония Стоянова, дизайнер на авангардната, дръзка и ексцентрична модна къща IMANE ще предстви колекция Notice Me. Диляна Матеева, дизайнер на модния бранд Art.Look ще покаже елегантна цветна колекция с името „Островът на спокойствието\". Ива Господинова - дизайнер на Iv Style, ще участва с представителна колекция стилни бизнес и официални облекла за дамите. Модният бранд МЕМЕ МОР с автор Венета Райкова ще покаже бутикови рокли с български шевици и специална символика. Модерна интерпретация на тюрбани - тип шапка, ръчно изработени от Севдалина Дякова, ще бъдат представени от Sevi by Sevdalina. Дизайнерката Аксел Харди за поредна година ще покаже свои авторски плетива и многофункционални облекла, този път с иновативни акценти в колекция „Еуфория\".  Водеща на ревю-спектакъла и официалната церемония ще бъде Гери Дончева. Подготовката на ревю-спектакъла по повод годишните награди на Академията за мода е поверена на Боян Караиванов. По традиция статуетката „Златна игла\" е изработена от емблематичния наш бижутер Анжело Красини. Церемонията по връчването на годишните награди за мода ще завърши с изискан коктейл, по време на който гостите ще могат се насладят на вината Pixels и изкушаващите десерти от сладкарници „Неделя\".„Златна игла 2019\"  се реализира с любезното съдействие на: „Кимбо\", „Банка ДСК\", A1, „Рамада София Хотел\", „Ситроен\", „Агресия\", сладкарници „Неделя\", Pixels, MAC Cosmetics, Hair Box, V&A Glamour, Mr. Garden, „Хотел Самоков\".  ", "date": "2019.03.06", "title": "Академията за мода връчва наградите \"Златна игла 2019\""}
{"url": "http://www.cross.bg/deep-zone-bulgarka-1598312.html", "text": "/КРОСС/ Deep Zone Project откриват новия музикален сезон със зашеметяващо видео и силно послание. Групата се завръща в обновен състав и сигурна заявка „Българка\", стартовата  им песен за 2019-а, да се превърне в тотален хит.В центъра на новия си проект Deep Zone поставят българката и нейната натурална, уникална красота. „Неслучайно в текста се казва: Ако видиш някъде по света красива жена, проговори ѝ на български\" - споделя Дидо, фронтменът на Deep Zone, и добавя, че „Българка\" е завършена още миналата година, но групата нарочно забавя промоцията. „Направихме няколко песни, които да включим в селекцията си за 2019-а година, и се колебаехме с коя да стреляме в началото - разказва китаристът на групата Danny Dimitroff, - представихме тестово „Българка\" на публиката по време на турнето ни в САЩ и... песента още от първо чуване предизвика такъв възторг, че без да се колебаем, я определихме за водещия ни сингъл.\" Музиката на „Българка\" е  изцяло в разпознаваемия мелодичен денс на Deep Zone.  Енергията на проекта дотолкова завладява майсторката на рими Мариета Ангелова, че буквално за ден тя пише текста и го подава на групата в съвършен вариант. Ефектът на думите, силният момент с мотива от „Девойко мари хубава\" и цялостното послание на „Българка\" особено въздействат на очарователната Ева-Мария - нежната част е екипа на Deep Zone. Тя признава, че до момента не се е вълнувала така и едва сдържа сълзите си, когато за пръв път  прави вокалите.Майсторът на добрата визия Bashmotion завежда екипа в Националната художествена галерия, която за пръв път затваря за ден, за да може Deep Zone да заснемат видеото си там. Ефектът на достолепната сграда е подсилен от специалното участие на „златната грация\" Радина Филипова.Видеото може да гледате в канала на Deep Zone Project, където много скоро ще бъдат публикувани и уникални акустични версии на някои от най-емблематичните песни на  Deep Zone Project. Привилегията да ги видят първи ще имат абонираните за канала. За още изненади и ефектни кадри последвайте новия профил на Deep Zone в Instagram https://www.instagram.com/deep_zone_project_official/БОНУС ИНФО-\tВ „Българка\" златното момиче Радина Филипова оживява от картина. Участието на Радина в клипа е една от първите й артистични изяви, след като заради контузия се отказа от националния отбор по художествена гимнастика. -\t„Българка\" е специалният подарък на Deep Zone към всички български жени по света по случай наближаващия 8 март.-\tСюжетът определя ролята на сексапилния пазач в галерията да бъде за половинката на Ева-Мария. Антонио с радост приема да е част от проекта и се справя като истински актьор. -\tКогато Deep Zone се обръщат към Мариета Ангелова с предложение да напише текст към „Българка\", тя споделя, че е прекалено заета и може би ще забави задълго проекта. Но когато чува демото на песента, темата толкова я завладява, че още на следващия ден изпраща думите.  -\tВ песента звучи и цял симфоничен оркестър, аранжиран от „старшия\" в групата - Любомир Савов (бащата на Дидо). -\t„Българка\" отбелязва и 20 години на сцената на Deep Zone Project. По този повод групата тръгва на клубно турне из страната с най-новото си лайф шоу и актуален състав: DJ Dian Solo, Ева Мария (вокал) и Danny Dimitroff (китара). Партитата ще представят по различен начин чисто нови песни и ремикси, есенция от всички авторски хитове на Deep Zone и нови версии на златни български и световни песни. \n\t\t\t\t\t ", "date": "2019.03.06", "title": "Deep Zone Project  избухват с новия си хит „Българка“"}
{"url": "http://www.cross.bg/nasledstvo-kyltyrno-kyltyrni-1598329.html", "text": "/КРОСС/ Дейностите по опазване и поддържане на обектите на архитектурно наследство в градска среда, извършвани от Министерство на културата и от Националния институт за недвижимо културно наследство, не са ефективни и ефикасни. Това е основният извод от извършения от Сметната палата одит на изпълнението „Опазване и поддържане на обекти на архитектурното наследство в градска среда\" за периода 01.01.2015 г. до 30.06.2018 г.Сметната палата предприе този одит, след като през последните години редица публикации и репортажи в медиите сигнализираха за лишаването на българските градове от огромна част от тяхното ценно архитектурно наследство. Стотици къщи и сгради с впечатляващи архитектурни стилове са разрушавани, като на тяхно място се появяват нови строежи, които често пъти нямат нищо общо със заобикалящата архитектурна среда. Сгради със статут на паметници на културата са изоставени с години и се саморазрушават. Не са предприети почти никакви реални стъпки за задължаване на собствениците на стари сгради да ги поддържат и пазят. В резултат, старите квартали на градовете са изоставени, вместо да бъдат изпълнени с дух и история и да са предпочитана туристическа дестинация. А Конституцията гарантира правото на всеки гражданин да се ползва от националните културни ценности.Поради това предмет на одита са именно създадените условия за изпълнение на дейностите по опазване и поддържане на недвижими културни ценности - архитектурни обекти в градска среда, дейностите по идентифициране, деклариране и предоставяне на статут, мониторингът и контролът.Опазването на културното наследство е отговорност на много органи и структури на национално и регионално ниво, с неясно, неточно и непълно определени правомощия и задължения - областни управители, общини, министър на културата, министър на околната среда и водите, министър на регионалното развитие и благоустройството, Светия синод на Българската православна църква и на централните ръководства на другите вероизповедания. Основни етапи от процеса по опазване на недвижимото културно наследство са идентифицирането, декларирането и предоставянето на статут (виж таблицата най-долу). Сред констатациите при одита са: Повече от девет години след влизането в сила на Закона за културното наследство все още няма Национална стратегия за развитието на културата, в която да се определят стратегически цели за управление и опазване на културното наследство. Не са издадени всички подзаконови нормативни актове, предвидени в Закона за културното наследство, които да осигурят прилагането му. Информацията за състоянието на недвижими културни ценности не е събирана, обобщавана и анализирана системно, поради което липсват актуални данни за тях.  Декларираните недвижими културни ценности са общо 39 476, от които 19 438 са архитектурно-строителни, в т.ч. 355 от национално значение, а останалите са от регионално, местно, ансамблово значение и за сведение.   По-малко от една четвърт от архитектурно-строителните недвижими културни ценности са с предоставен статут на културна ценност. Всички останали - 14 780 са само декларирани, без да са изучени задълбочено и да е направена оценка на качествата им на културни ценности.  Дейността по опазване на недвижимо културно наследство не е осигурена с необходимото количество и качество човешки ресурси. Липсва обвързаност на числеността на служителите в Националния институт за недвижимо културно наследство и Министерството на културата с броя на недвижимите културни ценности и изпълнението на нормативно определените функции. Например средно над 3000 обекта се падат годишно на един експерт в Националния институт за недвижимо културно наследство за мониторинг на недвижими културни ценности.  В периода 2015-2018г. не е осъществяван мониторинг на състоянието на недвижимото културно наследство, в т. ч. на архитектурни обекти в градска среда, с изключение на няколко обекта с категория „световно значение\" - старинен град Несебър, Ивановски скални църкви, Мадарски конник, Рилски манастир.И финансирането на дейностите по опазване на недвижимото културно наследство е значително по-малко от необходимото. Например, заделените по бюджета на министерството средства за програма „Опазване на недвижимото културно наследство\" са едва 14 на сто от необходимите.Все още няма определени режими за опазването на 93 на сто от обектите с предоставен статут на недвижими културни ценности. Същото се отнася и за 98 на сто от декларираните обекти, на които не е направена и оценка на притежаваните качества на културна ценност. А определянето на режима за опазване на един обект е от ключово значение, тъй като регламентира точното местонахождение и площ на обекта, зоната около него, която попада под защита на закона, допустимите намеси в обекта и устройството и условията за ползване на техните територии и охранителни зони.  Управлението на Националната система за опазване на недвижимото културно наследство не е децентрализирано. Не са създадени и предвидените в Закона за културното наследство териториални структури на Министерството на културата и на Националния институт за недвижимо културно наследство.  През одитирания период от Инспектората за опазване на културното наследство са проверени незначителен брой обекти - между 0,07 на сто и 0,54 на сто на година. Дейността не се планира и отчита адекватно.Поддържането на Националния документален архив на Националния институт за недвижимо културно наследство не отговаря на нормативните изисквания за създаването на досиета за обектите. Няма досиета за значителна част от обектите, тъй като поради спецификата на законодателството през различните периоди е било възможно да се декларират много обекти с един акт, без за тях да е налична каквато и да било документация. А създадените досиета имат пропуски по отношение на пълнота и актуалност. Помещенията, в които се съхранява архивът, не са достатъчни.Не е изпълнено и въведеното през 2016 г. изискване за водене на Националния документален архив в електронен вид. Архивът съдържа около 100 000 папки и класьори - досиета на обектите и техническа документация, протоколи от комисии, планове, фотограметрични заснемания и фотодокументация.В резултат на извършения одит са дадени 15 препоръки на министъра на културата и 6 препоръки на директора на Националният институт за недвижимо културно наследство - за подобряване на дейностите по опазване на културното наследство.  ", "date": "2019.03.06", "title": "Сметната палата обвини културното министерство в безстопанственост"}
{"url": "http://www.cross.bg/zayavi-kodeks-izborniya-1598335.html", "text": "/КРОСС/ Депутатите отхвърлиха ветото на президента върху Изборния кодекс. Това се случи с пълното единодушие от присъстващите в зала народни представители от ГЕРБ, Обединени патриоти, ДПС и ВОЛЯ. Гласуваха 154 депутати, а ветото беше отхвърлено със 100% от гласовете.Ветото обаче предизвика дебати в пленарната зала. Управляващите изтъкнаха, че БСП отсъства въпреки апела на президента Румен Радев да отидат в пленарна зала за дебатите.ДПС пък са несъгласни, че с Изборния кодекс се нарушават граждански права. Те настояват да се обърне внимание на принципа на уседналост и възможността да се агитира на майчин език.Лидерът на ДПС Мустафа Карадайъ заяви, че ако в парламента не бъде направено необходимото, той ще разчита президентът Румен Радев да атакува промените в КС.„За нас решението на ГЕРБ да си смени посоката в Изборния кодекс не е изненада. Напротив, още нощта, в която го приехме, в парламентарната група си казахме, че този закон ще издържи най-много до недела\", заяви Йордан Цонев от ДПС.„Държавният глава е ярък представител на българската опозици\", заяви Георги Марков от ГЕРБ.„Огромен риск при прилагането на чисто мажоритарен вот е тези банки да се напълнят със силикони, ботокси, ритнитопковци и представители на подземния свят \", заяви Валери Симеонов, Обединени патриоти.„Ако има мажоритарни избори, най-вероятно няма да има представители на вашите три формации в парламента, но това не означава, че качеството няма да е по-високо\", заяви Веселин Марешки от ВОЛЯ.„БСП предпочете да си решава вътрешните проблеми, неучаствайки в дебатите за наложено вето\", заяви Цветан Цветанов от ГЕРБ.Във вторник и правната комисия в парламента отхвърли ветото, без нито един против или въздържал се. Това е 14-тото вето на президента, наложено върху промените в Изборния кодекс. Миналата седмица държавният глава върна текстовете заради високия праг на преференциите. Според Румен Радев в закона не са ясни и критериите за поетапно въвеждане на машинното гласуване. Президентът не се съгласи и с предложението избирателните комисии да приемат върнати от Върховния административен съд решения с обикновено мнозинство. ", "date": "2019.03.06", "title": " Парламентът отхвърли ветото на президента върху промените в Изборния кодекс"}
{"url": "http://www.cross.bg/pytin-rysiya-slyzhbi-1598371.html", "text": "/КРОСС/  Органите за сигурност на Руската федерация са прекратили през 2018 г. дейността на 129 щатни служители и 465 агенти на чуждестранни разузнавателни служби. Това съобщи днес руският президент пред колегията на Федералната служба за сигурност (ФСС), предаде ТАСС.Той подчерта, че чуждестранните специални служби се опитват да повишат своята активност в Русия, като \"по всички начини търсят достъп до сведения от политически, икономически, научен и технологичен характер\". По тази причина работата на ФСС трябва да бъде \"толкова по-надеждна\". Президентът констатира, че през миналата година руското контраразузнаване е действало \"резултатно и настъпателно\".Путин съобщи, че за периода от последните 10 години броят на престъпленията с терористичен характер е намалял почти стократно. По думите му преди десет години тези престъпления са били 997, а през 2018 г. са били девет, което е в резултат на работата на специалните служби по осуетяване на действията на терористите. Той декларира, че независимо от обтегнатите си отношения с някои държави, Русия е готова да сътрудничи с тях в борбата с тероризма.На заседанието на колегията на ФСС Владимир Путин съобщи също, че през миналата година срещу Русия са били извършени 17 хиляди кибератаки. Той отбеляза, че от 2014 г. насам броят на такива нападения постоянно расте и постави пред контраразузнавачите задачата да се готвят за по-нататъшното им увеличаване. ", "date": "2019.03.06", "title": "Путин: Руските спецслужби прекратиха дейността на 600 агенти през 2018 г. "}
{"url": "http://www.cross.bg/zdraveopazvaneto-nagradi-fondatziya-1598316.html", "text": "/КРОСС/ Стана ясна датата на официалната церемония по връчване на четвъртите годишни награди „Благотворение\" на фондация „Св. Иван Рилски\", която ще се проведе на 2 април в хотел „Маринела\" в София. Авторитетното отличие се присъжда на личности и организации със значим принос в здравеопазването. Наградите се връчват за четвърта година и имат за цел да насочат общественото внимание както към постиженията в здравеопазването, така и към човешката себеотдайност на хората, които стоят зад тях.Годишните призове на фондация „Св. Иван Рилски\" са израз на стремежа за утвърждаване доброто име на българския лекар, на професионализма в медицината, както и да насърчат благотворителната дейност, високите стандарти в здравната журналистика и ползотворната работа на неправителствените организации в здравния сектор.„За мен е удоволствие да обявя именно на 1 март, че годишните награди на фондация „Св. Иван Рилски\" ще се проведат само след един месец под егидата на омбудсмана на Република България - Мая Манолова. Като лекар и като човек се стремя да работя за споделяне на разбирането, че като хора и като общество имаме нужда да изграждаме лична и професионална култура на благотворителност\", каза д-р Елиза Георгиева, инициатор на конкурса и негов основен двигател.Категориите, в които се присъждат отличията тази година, са:•\tОнкология•\tОнкохирургия•\tОбразна диагностика•\tДентална медицина•\tПсихология•\tНеправителствена организация в здравеопазването•\tЗдравна журналистика•\tБлаготворителност в здравеопазването  ", "date": "2019.03.06", "title": "Връчват годишните награди „Благотворение“ за принос в здравеопазването"}
{"url": "http://www.cross.bg/chashi-ypotreba-gradini-1598323.html", "text": "/КРОСС/ Всички детски градини на територията на община Варна предприеха голяма крачка към опазването на околната среда - в началото на месеца пластмасовите чашки за еднократна употреба в детските заведения бяха заменени с метална посуда. Промяната носи не само екологични, но и икономически предимства. По данни на екоорганизацията „Обществен център за околна среда и устойчиво развитие\" годишно една средно голяма детска градина харчи около 5000 лева за чаши.От три години насам във варненската детска градина „Мечо Пух\" пластмасовите чашки за еднократна употреба не се използват. Инициативата е на Сабина Максимова, чиято дъщеря посещава учебното заведение. Сабина, която днес е координатор на кампанията Мисия „Аз избирам чаша за многократна употреба\" разказва, че идеята ѝ е била породена от огромното разхищение на пластмасов материал, което в немалко детски градини в страната и днес продължава да е ежедневие. Тя е изчислила, че в една група от детска градина се използват 150-300 чаши дневно.Пластмасовите чаши в детската градина са заменени от метална иноксова посуда. Всяко дете с лекота разпознава чашката си, която е специално обозначена.„Идеята е всяко дете да си има своя картинка. Една такава чаша издържа поне 50 години. Децата обичат своите чаши, безпогрешно ги разпознават. Децата се чувстват по-привлечени към къта за пиене на вода\", обяснява Максимова.В рамките на година и половина 19 детски градини от градовете София, Благоевград, Пазарджик, Търговище, Елин Пелин, Перник и Чепеларе са подкрепили екологичната кампания и са заменили пластмасовите чаши с иноксови, разказва Илиян Илиев от Обществения център за околна среда и устойчиво развитие.„По този начин те до момента са успели да спестят 2 млн. броя пластмасови чаши. По този начин са спестили на обществото 60 000 лв., които щяха да отидат за закупуването на тези чаши. Спестявайки тези чаши, ние спестяваме изхвърлянето на 7 тона нерециклируема пластмаса на сметището\".Въпросът за преминаването към чашки за многократна употреба в детските градини в София е бил поставен на дневен ред още преди година, обясни Мария Минчева - директор на образователната дирекция към Столичната община. По думите ѝ в повечето столични градини вече се използват иноксови чаши.В столичната 77-ма детска градина „Магнолия\" пластмасова посуда за еднократна употреба никога не е била използвана, каза директорът Стефка Рабаджиева.Изискването за непрекъснато миене на съдове отказва много директори от идеята за въвеждане на чашите за многократна употреба.От една страна - това създава допълнителна работа, за която в някои градини нямат достатъчен човешки ресурс, освен това значително се покачват разходите за ток и вода. От друга страна обаче подобни притеснения са неоснователни, защото изискването чашите да бъдат дезинфекцирани след всяка употреба важи единствено за общата сервизна посуда. Индивидуалните чаши за вода са изведени в отделна точка в Наредба номер 3 за здравните изисквания към детските градини.Това означава, че когато чашите за многократна употреба имат индивидуален и уникален символ, каквато е практиката с картинките на животни в спомената варненска детска градина, и се използват само от едно дете и единствено за консумация на вода, те се измиват минимум веднъж дневно в края на работния ден, когато целият инвентар от сервизна посуда по Наредба трябва да бъде хигиенизиран и подготвен за следващия ден.Мария Минчева допълва, че на този етап няма законова регламентация, която да ограничи употребата на пластмасовите чаши. По думите ѝ контролът се извършва от РЗИ и ако те издадат такива указания, тогава директорите ще спрат използването на тези чаши. Към момента няма такова указание.От своя страна еколозите алармират, че пластмасата не е алтернатива и призовават да се сложи край на безотговорното отношение, което съвременното общество проявява към природата.Данита Заричинова от екологичното сдружение „За Земята\" посочи: „Пластмасата за еднократна употреба освен че замърсява, тя може да бъде и опасна за здравето на детето. А също така и ние създаваме навик на едно дете\". ", "date": "2019.03.06", "title": "Детските градини във Варненско заменят пластмасовите чаши с метални "}
{"url": "http://www.cross.bg/otnosno-beshe-sreda-1598326.html", "text": "/КРОСС/ В рамките на Румънското председателство на Съвета на Европейския съюз, в Брюксеб се проведе първият за тази година редовен Съвет на министрите на ЕС по околна среда. На заседанието България беше представена от министъра на околната среда и водите Нено Димов.Важна тема в дневния ред на министрите беше Стратегическата дългосрочна визия на ЕС за неутрална спрямо климата икономика. Министър Димов заяви, че предложените от Комисията варианти за преход към нисковъглеродно развитие изискват дълбока трансформация на всички нива на европейската икономика, което може да се постигне при наличие на широко съгласие и ангажираност от страна на обществото и бизнеса, тъй като именно те ще понесат основната финансова и социална тежест от прехода. Изразена беше позиция, че е необходима обща европейска политика за стимулиране на научната и развойната дейност, за създаване на благоприятна среда за иновативни решения чрез осигуряване на публично финансиране. Изрично беше подчертано, че и най-амбициозните политики на ЕС не биха могли да отговорят адекватно на целите в Споразумението от Париж, ако бъдат единствени - нужни са съвместни усилия, в т.ч. и финансови, в глобален план.Като успех следва да се отбележи постигнатият от министрите общ подход относно предложението за ревизия на Директивата за питейната вода, което прави възможно придвижването й на следващ етап от законодателната процедура. По този начин ЕС ще гарантира, че питейната вода в рамките на Съюза е безопасна за употреба. Предложените нови правила актуализират стандартите за качество на питейната вода и въвеждат разходоефективен и основан на риска подход за мониторинг на качеството й. Предвидени са и нови изисквания относно материалите, с които питейната вода влиза в контакт, както и достъпа до нея.В рамките на последвалата дискусия относно Екологизиране на Европейския семестър, министрите обмениха мнения относно възможностите и инструментите за постигане на по-устойчиви инвестиции след 2020 г. на ниво държави членки и ЕС, както и относно възможните начини за подкрепа на прехода към „по-зелена\" икономика чрез административни реформи. Министър Димов изтъкна значението на създаването на по-благоприятна икономическа и регулаторна среда в Съюза за реализирането на инвестиции в устойчиви и „зелени\" производства и бизнес модели, включително и в иновативни решения. Подчертано беше, че трябва да се обръща специално внимание на националните специфики при реализирането на подобни иновации и устойчиви зелени модели в отделните държави членки.Министрите обсъдиха и подготвяната Всеобхватна рамка на ЕС относно ендокринните нарушители. Както българска страна заяви, от съществено значение е регулаторното управление на веществата, влияещи върху функциите на ендокринната система на човека, да се извършва чрез установяване на хоризонтални критерии за идентифицирането им. Необходима е и по-активна работа по разработване на регулаторни мерки в областта на детските играчки, козметичните продукти и материалите, предназначени за контакт с храни.  ", "date": "2019.03.06", "title": "Министрите по околна среда на ЕС обсъждаха климата в контекста на икономиката"}
{"url": "http://www.cross.bg/lenta-trakiya-dvizhenieto-1598314.html", "text": "/КРОСС/ Ограничено е движението в активната лента на АМ \"Тракия\" от км 39 до км 40, в посока Бургас поради ремонтни дейности. Трафикът се извършва в изпреварващата лента.Поради ремонтни дейности е ограничено движението в изпреварващата лента на АМ \"Тракия\" от км 51 до км 53, в посока София. Трафикът се извършва в активната лента.Шофьорите да се движат с повишено внимание и съобразена скорост.Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ. ", "date": "2019.03.06", "title": "Ограничения в движението на АМ \"Тракия\" "}
{"url": "http://www.cross.bg/okoto-predi-nyama-1598315.html", "text": "/КРОСС/  Десетокласник нападна седмокласник в Луковит. По-малкият ученик е със сериозни наранявания, като най-тежко е пострадало окото му. Разправията между двете момчета е станала точно преди 1 месец. Ден преди случая двамата тийнейджъри се спречкват на футболния терен.Другото момче се ядосало, че синът ми го финтира, заплашва го. После синът ми отива на тренировка и пред приятели казва, че е ударил шамари на по-големия ученик. Това не е вярно, разказа Надежда Колева, майка на пострадалото момче. На следващия ден през голямото междучасие по-големият ученик напада по-малкия. Пострадалият получава черепно-мозъчна травма, а в последствие лекарите откриват и сериозни наранявания на окото.Сложиха му имплант в окото в София. Лечението продължава. В момента няма вертикално движение на окото. Лекарите много се надяват до половин година това да отшуми, разказа още Надежда Колева.Зам.-директорката на училището Росица Георгиева обясни, че нападателят ще бъде преместен в друго училище и процедурата вече е задействана. Досега той не е имал провинения, няма дори отсъствия. Родителите му живеят в чужбина, а момчето живее при баба си и дядо си. В училището се е явил вуйчо му.Ние ще накажем насилника, но това какво ще породи? Преместването ще натрупа срам, вина, злоба, гняв. Момчето е извършило това, защото няма родители, с които да споделя. Институциите преди това не са си свършили работата. Има програми за управление на гнева, учителите трябва да бъдат обучавани как да се справят с конфликтите, коментира училищният психолог Младен Владимиров. ", "date": "2019.03.06", "title": "Нов случай на насилие в училище в Луковит"}
{"url": "http://www.cross.bg/grypata-albym-metul-1598317.html", "text": "/КРОСС/ Руската фолк метъл банда ANABIOZ се включва в концерта на ГРАЙ.  Събитието ще се състои на 18 август 2019г  в столичния клуб Live & Loud. ANABIOZ са повлияни от музиката на FINNTROLL, KORPIKLAANI и ELUVEITIE и имат зад гърба си три дългосвирещи албума. ГРАЙ - водени от фронт дамите Ирина Зибина и Аля Лита, ще представят песни от последния си албум „Пепел\" /\"Ashes\"/.  Цената на билета е 20лв. Вратите на клуба ще бъдат отворени в 20ч., а концертът ще започне в 21ч.GRAI предлага отличен руски фолк метъл от източната руска република Татарстан. Grai е основана през 2005 г. и е повлияна от Skyforger, Korpiklaani, Cruachan, Svarga и Alkonost. Grai изпълнява епичен фолк метъл с красиви женски вокали и чудесни вокални хармонии. Автентичните инструменти, които използват, придават специфичния руски вкус към музиката им. Между февруари и август 2007 г., групата записва демо ЕР, озаглавено \"От истока\" , включващо 4 композиции: Бреза, Зима, Ветровете, Източникът. Първият албум на групата - \"Полынь-Трава\" (\"пелин\"), 2009 г., включва 9 композиции. Албумът е проникнат от духа на древността, а всяка песен се отразява в поразително изображение.През 2010 г. групата започва да записва втория си албум, състоящ се от 10 песни. По това време групата наема Ирина Зибина, която е участвала в един от албумите на Alkonost, като трети вокалист. Красивият мощен глас на Ирина пасва на репертоара на групата перфектно. На 27 септември, излиза следващият албум \"О Земле Родной\" (Нашата родина). Албумът включва 10 концептуални песни, които създават изключително дълбоки образи, формиращи музикално единството в познатия стил на групата. Това е отличителен синтез на традиционните езически метъл елементи, базирани на ритмите и атмосферата на традиционния руски фолк-рок. В този синтез звуците на флейта се преплитат със соло-китара в игра с динамична ритъм-секция. Твърдите фрагменти се усилват от звуци на гайди, разнообразени с клавирни пасажи на успокояване. Но основната пикантност на новите песни е добре балансираното вокално трио на групата. През 2012 г. и 2013 г. групата участва в много концерти и фестивали.През 2014 г. излиза третият албум Млада и компилацията In The Arms Of Mara. През 2017г. групата гостува за първи път в България. На 1 декември 2017г. излезе четвъртият албум на бандата „Пепел\" /\"Ashes\"/. \n\t\t\t\t\t ", "date": "2019.03.06", "title": "Руската фолк метъл банда ANABIOZ се включва в концерта на ГРАЙ"}
{"url": "http://www.cross.bg/talona-komponenta-informatziya-1598313.html", "text": "/КРОСС/ Ще трябва ли да сменяме талоните на автомобилите, ако искаме да платим по-нисък данък за тях? Това е въпросът, който вълнува всички шофьори в страната, след като вчера стана ясно, че отстъпка от налога се прави на база екологичната оценка на колата, която обаче често не е вписана в талона. Гост с коментар по темата в Сутрешния блок на БНТ1 беше Малинка Бондаренко от Съюза на българските автомобилисти.Ако си погледнете големия талон - там има еко компонента, която трябва да стои срещу означението V9, в повечето случаи обаче там има едни звездички, което означава... нищо. Говорим за автомобилите, които влизат като втора употреба и в документите им не присъства информация за тази компонента, затова и не е вписана в талона, коментира Бондаренко. Според нея, шофьорите с липсваща информация в талона, ще трябва да се снабдят с удостоверение за тази еко компонента. Смяна на номерата няма да има, ще се подменя само талонът на автомобила. ", "date": "2019.03.06", "title": "Сменяш талона - плащаш по-нисък данък на автомобила"}
{"url": "http://www.cross.bg/kompanii-tehnologii-radev-1598318.html", "text": "/КРОСС/ Насърчаването на дейността на новостартиращите компании в сферата на високите технологии е инвестиция в бъдещето на българската икономика. Това заяви президентът Румен Радев на среща с Българската стартъп асоциация (BESCO), в която участваха и представители на компании в сферата на информационните и комуникационните технологии, киберсигурността, биотехнологиите, космическите технологии и други. Информационните и комуникационните технологии са не само част от икономиката с висока добавена стойност, но и подпомагат създаването на качествено нов модел за обществено развитие, подчерта Румен Радев. По думите му засилването на връзките между институциите, бизнеса, сектора на образованието и новостартиращите български високотехнологични компании, създава перспективи преди всичко за младите българи да останат и търсят своята професионална реализация у нас.„Има много държави, които не разполагат със значителни природни ресурси, но разчитат на качествено образование и развитие на човешкия фактор и са сред най-развитите днес общества\", посочи президентът. Румен Радев добави, че президентската институция ще засили диалога си с новостартиращите компании в областта на високите технологии, а техни представители ще бъдат включвани във водените от него делегации в чужбина.  От Българската стартъп асоциация запознаха държавния глава с резултатите от дейността на своите компании, някои от които вече имат осъществени успешни проекти в България или чужбина в областта на киберсигурността, образованието и космическите технологии. На срещата бяха обсъдени и теми, свързани с подобряване на диалога на малките фирми с институциите, както и за приобщаване на техните вече доказани разработки и в сферата на сигурността и отбраната в България.", "date": "2019.03.06", "title": "Президентът: Насърчаването на високотехнологичните компании е инвестиция в бъдещето "}
{"url": "http://www.cross.bg/chyzhdi-zapochna-chzhunfeii-1598320.html", "text": "/КРОСС/ Китайският телекомуникационен гигант „Huawei\"  даде достъп на чуждестранни журналисти до свои лъскави фабрики на обикновено потайната компания на фона на предупрежденията на САЩ, че Пекин я ползва за шпионаж и саботаж, предаде АФП.„Хуавей\" започна годината с агресивна пиар кампания, в която усамотеният основател Жън Чжънфей внезапно даде серия от интервюта с чужди медии, за да отрече, че компанията е заплаха. Негови служители пък отхвърлиха като безпочвени предупрежденията на САЩ.Нова офанзива започна в сряда, когато компанията посрещна представители на чужди медии в строго охраняваните си заводи в южната провинция Гуандун.Отварянето към западната преса идва след ареста финансовата директорка на „Хуавей\" през декември във Ванкувър. Мън Ванчжоу бе задържана по искане на САЩ и обвинения, че нарушила санкциите над Иран. Впоследствие се оказа и че е дъщеря на основателя Жън Чжънфей.„Възразявам срещу това, което направиха САЩ. Политически мотивирано действие от този вид не е приемливо\", каза той в скорошно интервю.Миналата седмица Канада задейства процедурата по екстрадирането на Мън Ванчжоу в САЩ, но се очаква този процес да отнеме дълго време. ", "date": "2019.03.06", "title": "„Huawei“ отвори врати за чужди журналисти в пиар кампания "}
{"url": "http://www.cross.bg/preferentziite-glasyvane-prezidenta-1598321.html", "text": "/КРОСС/ Повече от 2 часа депутатите обсъждат ветото на президента върху текстове от Изборния кодекс. Всички парламентарни групи заявиха, че ще отхвърлят мотивите на президента и ще гласуват против.Тома Биков от ГЕРБ атакува колегите си от БСП, които отсъстваха, въпреки че бяха призовани от държавния глава Румен Радев да се върнат в парламента, за да защитят върнатите текстове:\"След като в продължение на 2 седмици опозицията се опита да делегитимира изборния процес като внуши, че тези поправки са направени, за да бъдат фалшифицирани изборите, които все още не са проведени, сега същата опозиция практически делегетимира и президентската институция, като отказва да влезе в залата и да подкрепи собственият си президент\".\"Обединени патриоти\" се разделиха за праговете на преференциите. Искрен Веселинов от ВМРО обясни, че няма да подкрепят ветото не само заради заявката на ГЕРБ да върне старите прагове на преференциите, но и заради цялостните мотиви на президента:\"В него се правят доста фалшиви внушения, затова, че ще липсва съдебен контрол върху решение на изборната администрация, затова, че обикновеното мнозинство ще бъде основно за вземане на решения в ЦИК и в другите комисии, за машинното гласуване, чиято единствена цел беше да затвърдим внушението, че някой ще направи изборите по-малко честни, с което ние не сме съгласни\".Лидерът на Национален фронт за спасение на България Валери Симеонов отхвърли намерението на ГЕРБ за връщане на праговете на преференциите с аргумента:\"Тук се дава възможност за нечистоплътно изместване на всяка цена с използването на роднински връзки, на влияние, на натиск. В листите на партиите случайно са попаднали  хора да отидат на втора и трета позиция, което подменя модела на парламентарната демокрация, на който модел се възпроизвежда във всеки избор\".От \"Воля\" се обявиха против машинното гласуване и настояха за дистанционно гласуване и премахване на праговете на преференциите.Лидерът на ДПС Мустафа Карадайъ заяви в изказването си, че истинските ограничения в последните промени в изборните правила не са отчетени. Карадайъ визира ограничения брой секции - до 35, които могат да се разкриват в държавите извън Европейския съюз. Той призова президента да сезира Конституционния съд:\"Тези законови текстове, които лишават българските граждани от избирателни права, са противоконституционни. Призоваваме народните представители да изпълнят конституцията, за да не бъдат лишавани български граждани от избирателните си права. В случая Народното събрание не само не гарантира конституционни закрепените права и свободи, а напротив - създава законови пречки за упражняването им. Призоваваме президентът на  Републиката да изпълни своето конституционно задължение и да сезира КС\".Депутатът Георги Марков от ГЕРБ оспори един от мотивите на президента за отложеното машинно гласуване, като постави въпроса дали изборът на президента е бил честен, след като не е избран с машинно гласуване:\"Ако машинното гласуване е предпоставка, единствена гаранция за честност на изборите, ние трябва да повтаряме президентският вот - да хвърля кърпата и да правим президентски избори. Значи не може, когато той е избран без машинно гласуване, нещата да са редовни, а когато избират ГЕРБ, да има проблеми с честността на изборите\".От ДПС заявиха, че няма да се откажат от високите нива на преференциите. ГЕРБ обяви, че ще върне старите прагове на преференциите, като внесе своя законопроект, след като бъде отхвърлено ветото на президента.По-рано Румен Радев върна закона за ново обсъждане, като оспори по-високите прагове на преференциите, забавянето на машинното гласуване, отлагане на  видеонаблюдението и на актуализирането на избирателните списъци.Като сериозен проблем при направените промени Радев открои и невъзможността на практика българските граждани да обжалват пред съда нарушения в изборния процес.Новите изборни правила станаха повод БСП да вземе решение да напусне парламента. Социалистите дори отказаха да се върнат в пленарната зала за ветото на президента въпреки призивите на Румен Радев да участват в обсъждането на текстовете.Миналата седмица ГЕРБ и „Обединени патриоти\" стигнаха до общо решение да отхвърлят президентското вето, с което на практика ще върнат отново спорните прагове на преференциите.Заявката на ГЕРБ е обаче веднага след като ветото бъде отхвърлено и в пленарната зала и след повторното приемане на последните изборни промени да внесе своя законопроект за връщане на стария праг на преференциите.В дневния ред на парламента е и окончателното гласуване на промените в Закона за устройство на територията, с които се цели създаването на по-добри условия за контрол по разполагането на преместваеми обекти в населени места. ", "date": "2019.03.06", "title": "Спорове в НС върху президентското вето за Изборния кодекс"}
{"url": "http://www.cross.bg/tyrtziya-s-rysiya-1598322.html", "text": "/КРОСС/ Покупката от Турция на руски зенитно-ракетни системи С-400 от Русия може да доведе до преразглеждане на участието на Анкара в програмата за американски изтребители от пето поколение Ф-35, отказ от други потенциални сделки в областта на въоръжаването в бъдеще, както и до санкции в съответствие със закона „За противодействие на противниците на Америка чрез санкции\". Това обяви на редовна пресконференция вчера заместник-говорителят на Държавният департамент Робърт Паладино, предаде БТА.Паладино посочи, че американската страна е разяснила на Турция, че има много сериозни безпокойства по повод заявените от нея намерения да придобие руски зенитно-ракетна комплекси С-400.„Ясно предупредихме Турция, че потенциалната покупка на С-400 ще доведе до преразглеждане на участието на Турция в програмата Ф-35, като възниква риск и за други потенциални сделки с Турция в сферата на въоръжаването в бъдеще\", каза той, повтаряйки предишни подобни заплахи на Вашингтон към Анкара.През ноември 2016 г. стана известно, че Турция и Русия водят преговори за купуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Реджеп Ердоган съобщи, че по договора е внесен аванс. Очаква се доставките да започнат още тази година.", "date": "2019.03.06", "title": "САЩ заплашват със санкции Турция заради сделката с руските С-400"}
{"url": "http://www.cross.bg/tzenite-benchev-asotziatziyata-1598324.html", "text": "/КРОСС/ Българската петролна и газова асоциация предвижда нова криза на пазара с горива, ако от 1 април трябва да се въведат новите касови бележки по бензиностациите. Това каза експертът от асоциацията Светослав Бенчев в сряда пред бТВ. Според асоциацията има опасност много обекти да затворят.  \"Голяма част от бензиностанциите ни ще затворят, защото няма да имаме възможност да изпълним изискванията. Налагат се промени в софтуера. По-малките обекти пък трябва да си купят изцяло ново фискално устройство\", каза Бенчев.Той поиска среща с премиера Бойко Борисов, на която да бъдат чути аргументите им, за да може срокът да се удължен с 2-3 месеца. Експертът показа няколко писма, които са изпратени до финансовия министър и до премиера, но без да са получили отговор.В отговор на въпрос за повишаването на цените на горивата Бенчевкоментира, че това е нормално, след като има повишаване на тази на суровия петрол. За последния месец увеличението на цените е с между 6 и 10 стотинки на литър.Светослав Бенчев каза, че от няколко дни се наблюдава понижаване на цената на суровия петрол, но това трябва да се превърне в постоянен тренд от около 10-14 дни, за да може да се отрази върху цените. Той допълни, че новото поколение биодизел е двойно по-скъп от конвенционалния. Става въпрос за европейски изисквания за намаляване на емисиите въглероден двуокис и България трябва да изпълни задълженията си. \"Това ще помогне глобално срещу промените в климата, но няма да помогне за намаляването на фините прахови частици и проблемите с въздуха в големите градове. Ще повиши обаче разходите ни\", каза експертът. ", "date": "2019.03.06", "title": "БПГА предвижда криза заради касовите апарати, иска среща с Борисов"}
{"url": "http://www.cross.bg/bsp-za-bulgariya-na-sreshta-sus-suyuz-zashtita-1598302.html", "text": "/КРОСС/ На 6.03.2019 г. (сряда) председателят на БСП Корнелия Нинова, зам.-председателите на ПГ на \"БСП за България\" Крум Зарков и Георги Свиленски и секретарят на парламентарната група Филип Попов ще се срещнат с ръководството на Съюза на патриотичните сили \"Защита\". Срещата ще се проведе в централата на партията.", "date": "2019.03.06", "title": "\"БСП за България\" на среща със Съюз \"Защита\" "}
{"url": "http://www.cross.bg/zakrito-nargile-komisiya-1598303.html", "text": "/КРОСС/ Ще се сложи ли край на наргилетата на закрито - ще обсъждат  депутатите образователната комисия в Парламента?Обединените патриоти, начело с Валери Симеонов, предложиха в затворени пространства да се забрани  не само пушенето на цигари, но и на наргиле. По данни на Световната здравна организация от последните години, България е на второ място в света по брой на 15-годишните, които пушат наргиле поне веднъж седмично. ", "date": "2019.03.06", "title": "Образователната комисия обсъжда забраната за наргилета на закрито"}
{"url": "http://www.cross.bg/trafoposta-semeiistvo-kushtata-1598306.html", "text": "/КРОСС/ Семейство във Варненско е без електричество от три години, въпреки че има сключен договор с „Енерго про\" и въпреки че  има решение на две съдебни инстанции в тяхна полза.Семейство Котови построява къща в село Долище през октомври 2015 година и сключват договор с „Енерго про\". Имотът е присъединен към електропреносната мрежа, но през януари 2016 година токът спира. Оказва се, че техен съсед има претенции към трафопоста, на който са закачени. Той е ограден с мрежа, а достъпът до съоръжението - невъзможен.Техниците от ЕРП-то видяха двете огради на електрическото табло, вдигнаха рамене и каза „нищо не можем да направим\", написаха констативен протокол, че няма достъп до имота, разказва Елка Котова.„Енерго про\" не е възстановило захранването и до днес, с което според адвоката на семейството не изпълнява договора и законовите си задължения. Районният и Окръжният съд осъждат ЕРП-то да изпълни ангажиментите си, образувано е и изпълнително дело с наложена глоба.Щилян Котов коментира, че докато чакат всички тези неща да се случат, наближава времето, в което ще изтече 5-годишният срок за узаконяване на къщата, а изтече ли този срок, това означава, че семейството трябва да започне всичко наново - документи, разрешителни, процедури, което ще коства много пари отново.Съседът Ангел Христов, който е ограничил достъпа до трафопоста, твърди, че той е частен собственик на съоръжението. Собствеността обаче е под въпрос.Мария Димитрова от дирекция „Устройство на територията\" в община Аксаково коментира, че за въпросния трафопост няма документи за собственост. Има някакви индикации за притежание на трафопоста, но дали е същия не бихме могли да кажем. Извършено е обследване от служители на РДНСК, в чийто компетенции е да обследва законността и съответно собствеността, допълни Димитрова.Според експертиза на вещо лице по делата има реална техническа възможност имотът на семейство Котови да бъде захранен от трафопост, който отстои от къщата им на около 600 метра.В писмена позиция от \"Енерго про\" обясняват, че поради невъзможност да се възстанови електрозахранването на имота по стандартната схема компанията търси алтернативно техническо решение - започнала е процедура за нова въздушна линия. Целта е присъединяването на къщата на Котови да стане до края на април, което да сложи край на тригодишната сага. ", "date": "2019.03.06", "title": "Семейство от варненското село Долище три години без електричество"}
{"url": "http://www.cross.bg/evropa-karta-promenite-1598304.html", "text": "/КРОСС/ Отпадане на по-високите банкови такси, ако плащаме с карта в Европа. Промените идват след приети нови европравила, според които страните извън Еврозоната, каквато е България, няма да плащат повече, ако пазаруват с ПОС терминал. Промените ще се обсъдят на форум в Дома на Европа, на който са поканени институции, организации за защита на потребителите, банки и граждани.", "date": "2019.03.06", "title": "Отпадат високите такси, ако плащаме с карта в Европа"}
{"url": "http://www.cross.bg/klyba-levski-sinite-1598305.html", "text": "/КРОСС/ Ден на промени! С такова чувство се събуждат днес акционерите и привържениците на \"Левски\". Денят Х настъпи след поредица от скандали, пристигания и отказвания, промени и разкрития за реалните дългове на клуба.В 10:00 ч. в Националния дворец на културата в София ще започне Общото събрание, на което трябва да стане официална промяната в собствеността. На мястото на мажоритарния собственик и председател на Надзорния съвет на \"Левски\" - Спас Русев, ще застане бизнесменът Васил Божков.В момента основен дял в клуба има Русев, който стана собственик на \"сините\" на 30 август 2016 г. Тогава той придоби 49,89% от акциите в клуба. След него се нареждат бившият футболист Даниел Боримиров и Стоян Кръстев с по 18,42%. Организацията на привържениците - Тръст \"Синя България\" има 10%, а останалите по-малки акционери са с общо 3,27%.Русев оставя клуба с дългове в размер на близо 23,6 млн. лв. Активите на \"сините\" са с 10 млн. лева по-малко. Повече от половината от дълговете на \"Левски\" са към строителната фирма, която изгради сектор \"А\" на стадион \"Георги Аспарухов\". Другото голямо перо в бюджета са сумите, които клубът дължи на НАП.За Васил Божков ролята на собственик на футболен клуб не е нова. Той е част от Управителния съвет на \"сините\" в началото на 90-те години на ХХ век, а в периода 1999-2006 г. беше начело на \"вечния враг\" ЦСКА. ", "date": "2019.03.06", "title": "Новата ера в \"Левски\" започва от днес"}
{"url": "http://www.cross.bg/tzigari-kytii-banderol-1598307.html", "text": "/КРОСС/ Два случая на контрабанда на цигари разкриха митнически служители от ГД МРР в района на ГКПП Кулата. Иззети са 30 950 кутии или 619 000 къса нелегални цигари. По случаите са образувани досъдебни производства по описа на ГД МРР под надзора на РП Петрич, които вече са приключени. На 18.02.2019г. на ГКПП Кулата е извършена проверка на два автобуса, пътуващи по редовни линии от Гърция за България. При багажа на пътник, пътуващ в първия автобус, са открити 3990 кутии (79 800 къса) цигари без бандерол. При втора проверка, в багажа на друг пътник, от втория автобус, са открити 2000 кутии (40 000 къса) цигари без бандерол. Общото количество на откритите в автобусите цигари без бандерол е 5990 кутии - 119 800 къса.  В качеството на обвиняеми по делото са били привлечени четири лица - извършители и помагачи. След постигнато между защитата им и Районна прокуратура - Петрич споразумение на подсъдимите са били наложени наказания. Трима от тях - Л.Б., А.Г., Г.Г., са с по една година „лишаване от свобода\" с тригодишен изпитателен срок и глоби в различни размери - от седемстотин лева до хиляда лева. Четвъртият подсъдим - М.М., е с наложено ефективно наказание от пет месеца „лишаване от свобода\" и глоба в размер на хиляда лева.499 200  къса (24 960 кутии) цигари без български акцизен бандерол задържаха митнически служители седмица по-рано, при проверка на автовоз в района на ГКПП Кулата. Митническите служители спират за проверка по спазване на акцизното законодателство автовоз, влизащ в страната от Гърция и превозващ десет употребявани автомобила. При проверката в автомобилите, в девет от тях са открити общо 24 960 кутии нелегални цигари от различни марки. Подсъдимият по делото - Д.Г., се е признал за виновен за извършеното от него престъпление и се е споразумял с Районна прокуратура - Петрич. С определението на съда му е наложено наказание от три години „лишаване от свобода\" с петгодишен изпитателен срок.", "date": "2019.03.06", "title": "Над 600 000 къса нелегални цигари задържаха на ГКПП Кулата"}
{"url": "http://www.cross.bg/makedoniya-severna-ikonomichesko-1598310.html", "text": "/КРОСС/ Министърът на транспорта, информационните технологии и съобщенията Росен Желязков ще председателства първото заседание на Междуправителствената комисия за икономическо сътрудничество между България и Северна Македония. То ще се проведе днес и утре (6 и 7 март) в Скопие и се съпредседателства от министъра на икономиката на  Република Северна Македония Крешник Бектеши.В дневния ред на заседанието са включени теми свързани с изграждането на транспортна и енергийна инфраструктура, въпроси от двустранното икономическо сътрудничество в области като информационни технологии, транспорт, търговия, инвестиции, селско стопанство и др. Двамата министри ще подпишат протокол от Първото заседание на Междуправителствената комисия за икономическо сътрудничество. По време на събитието ще бъде парафиран и Меморандум за разбирателство между Изпълнителна агенция за насърчаване на малките и средните предприятия на България и Агенцията за насърчаване на предприемачеството на Северна Македония.В рамките на посещението си министър Росен Желязков ще проведе работни срещи с министъра на информационното общество и администрацията Дамян Манчевски и министъра на транспорта и съобщенията Горан Сугарески. ", "date": "2019.03.06", "title": "Министър Желязков председателства транспортен форум в  Северна Македония   "}
{"url": "http://www.cross.bg/kradetz-zadigna-konyak-za-dolara-1598309.html", "text": "/КРОСС/ Полицаите в американския щат Масачузетс издирват крадец с вкус към луксозните напитки. Той задигнал коняк за 4000 долара от местен магазин.Ценната напитка от времето на френския крал Луи Тринайсети се пазела в заключена витрина. Крадецът е успял да я отвори или като разбил ключалката, или с подправен ключ.Охранителна камера е заснела как той изважда коняка и го скрива в дрехите си. След това купува нещо от магазина и излиза. Собствениците дават 500 долара награда за информация, която да помогне за залавянето на крадеца. ", "date": "2019.03.06", "title": "Крадец задигна коняк за 4000 долара"}
{"url": "http://www.cross.bg/bulgariya-prenebrezhenie-kolarova-1598311.html", "text": "/КРОСС/ Няколко реплики, с които Дмитрий Медведев е показал пренебрежение към България. Това видя във визитата на руския премиер в България политологът Румяна Коларова, която беше гост в Нова телевизия „Здравей, България\". Енергийната ни зависимост от Русия е толкова голяма, че едва ли може да се увеличи още. Едва ли в случая със смяната на маршрута за доставки на газ ще се увеличи или намали \". коментира още Коларова. Поисканите от Медведев гаранции от ЕК, тя определи като „меко пренебрежение към България\". Вие не можете да решите по въпроса, ЕК да го реши\". Другата вметка, с която се показа пренебрежение към България беше: „Що не вържете лева към юана?\". Не мисля, че беше шега. Имаше и още няколко такива забележки, при които открито се показва пренебрежение, коментира още Коларова.Мнозинството българи не изпитват никакъв страх от Русия, напротив смятат я за дългосрочен приятел. По-малка група имат инстинктивен страх. А има и една група хора, които си вадят парите като ни плашат с Русия, коментира социологът Андрей Райчев. Ние искахме газова тръба да мине през България. Парите там не са малко. Това не стана и не стана под натиска на Запада. Хилари Клинтън пристигна и каза: „Няма да правите никаква тръба\". България чакаше шанса си, а в тази визита не се видя никакъв шанс, коментира още Райчев. ", "date": "2019.03.06", "title": "Румяна Коларова разтълкува като пренебрежителни няколко реплики на Медведев"}
{"url": "http://www.cross.bg/madyro-gyaiido-durzhavniya-1598308.html", "text": "/КРОСС/ Венецуелският опозиционен лидер Хуан Гуайдо с опит да блокира държавния сектор и така да надвие своя конкурент Николас Мадуро.Гуайдо обяви, че ще организира стачка в държавната администрация. На среща с профсъюзите той обеща да спре уволненията по политически причини, както и \"амнистия\" на служителите в държавния сектор, които се обърнат срещу все още легитимният венецуелски президент.На свой ред Мадуро обяви, че ще разгроми опозицията, която нарече \"лудо малцинство\", решено да дестабилизира страната. Той призова поддръжниците си да се включат в голяма \"антиимпериалистическа демонстрация\", която се готви за тази събота. ", "date": "2019.03.06", "title": "Мадуро и Гуайдо с призив за протести"}
{"url": "http://www.cross.bg/chasa-sofiyaot-provede-1598294.html", "text": "/КРОСС/ София.От 18.00 часа в Гранд хотел София президентът Румен Радев ще приветства българските производители, които тази година ще получат своите отличия за качество и професионализъм „Златна мартеница\".***София.От 09.00 часа ще започне редовното заседание на Народното събрание.***София.От 10.00 часа ще започне седмичното заседание на Министерския съвет.***София.От 10.00 до 15.00 часа Почетното Генерално консулство на Република Сейшели открива съболезнователна книга по повод кончината на бившия президент на републиката Франс Алберт Рене. Консулството на Република Сейшели се намира на бул. „България\" 60.***София.От 10.00 часа в Интер Експо Център ще бъде открито 13-ото издание на международното изложение за водния сектор WATER TECH EXPO.***София.От 11.00 часа директорът на ОП „Екоравновесие\" Веселин Асенов ще представи отчет за дейността на общинското предприятие.***София.От 11.00 часа в Националния пресклуб на БТА ще се проведе пресконференция на тема „Какъв Главен прокурор искат гражданите?\". Събитието е организирано от Българския институт за правни инициативи.***София.От 11.00 часа в Българската търговско-промишлена палата ще се проведе конференция на тема „Възможности и предизвикателства за правене на бизнес в България\".***София.От 13.00 часа в Дома на Европа Бюрото на Европейския парламент и Ева Майдел организират публична дискусия на тема „Таксите за преводи в евро - един двоен стандарт по-малко\".***София.От 14.30 часа в Интер Експо Център ще се проведе откриването на единственото изложение за сигурност и високи технологии SECURITY EXPO.***София.От 16.00 часа в сградата на БЧК (бул. „Джеймс Баучер\" 76) в Зала „София\" столичната организация на БЧК ще проведе отчетната сесия за дейността си през 2018 г.***Варна.От 14.00 часа в зала „Одесос\" на хотел „Черно море\" ще бъде открит регионален форум на Европейската банка за възстановяване и развитие във Варна. Целта на форума е да се запознаят малките и средните предприятия в региона с възможностите за подпомагане и финансиране, които предлага банката. Партньор в организацията е Изпълнителната агенция за насърчаване на малки и средни предприятия. В 13.30 часа е предвиден брифинг за медиите.***Варна.От 14.00 часа общинският съветник от ГЕРБ д-р Лидия Маринова ще се срещне с граждани в офиса на партията на ул. „Георги Бенковски\" 1.***Велико Търново.От 18.30 часа в салона на ресторант „Етно\" ще се проведе дискусия на тема „Икономически перспективи пред България в контекста на глобалните процеси\", организирана от Предприемачи ГЕРБ.*** Монтана.От 18.00 часа в Заседателната зала на Общинския младежки дом ще се проведе дискусия на Програма „Заедно в час\".***Нови пазар.От 15.30 часа в Центъра за настаняване от семеен тип № 2 за деца с увреждания, ще бъде предадено дарение- сух басейн с топки.То е изпълнена кауза „Подкрепа за „специални\" деца и младежи \" по проекта „Дарявай, докато четеш\".***Перник.От 11.00 часа в зала „Струма\" на Областна администрация - Перник ще се проведе Годишното общо събрание за 2019 г. на Областния съвет на Българския Червен кръст.***Разград.От 11.00 часа часа в зала 712 на Областна администрация- Разград ще се проведе заседание наОбластната комисия по транспорт.***Разград.От 16.00 часа в конферентната зала на хотел „Централ\" ПП ГЕРБ организира граждански диалог на тема регионално развитие. ", "date": "2019.03.06", "title": "Предстоящи събития в страната на 6 март  "}
{"url": "http://www.cross.bg/rozhdenitzi-na-mart-1598292.html", "text": "/КРОСС/ Владимир Памуков, спортен журналист Десислава Костадинова-Гушева, депутатка от ГЕРБ в 43 НС Лъчезар Таков, адвокат Мартин Карбовски, журналист Петър Попзлатев, режисьор Румен Сербезов, бизнесмен, дипломат и политик Силвия Найденова, директор на Централната библиотека на БАН Стойчо Шишков, режисьор Теодор Ушев, аниматор, номиниран за „Оскар\" за филма си „Сляпата Вайша\"Огнян Златев, ръководител на представителството на ЕК в БългарияДоц. Николай Доганов, акушер-гинеколог в УАГБ \"Майчин дом\"Ивайло Диманов, журналист, поет и писателИлия Дживондов, лекоатлетИчко Лозев, съдийски наблюдател на УЕФА, бивш футболен реферО.з. ген. Леонид Кацамунски, адвокатКалин Поповски, депутат от Обединени патриотиНиколай Станков, председател на Камарата на строителите в България", "date": "2019.03.06", "title": "Рожденици на 6 март  "}
{"url": "http://www.cross.bg/chasa-pishe-poyasnyavat-1598296.html", "text": "/КРОСС/ След промените в Закона за местните данъци и такси, които са в сила от тази година, трябва да имаш нов талон за колата, ако в стария не е отбелязан екостандарт. Това информира от първа страница днешният брой на \".20 лева се плащат в КАТ и от 30 до 100 лева за удостоверение от фирмите-представители на марката на автомобила. Изчисленията по новия начин показват, че за стари автомобили няма смисъл да се прави сертификат, пише още \"Труд\". За официален документ се приема само информацията, подадена от КАТ. Пререгистрацията не е задължителна, става по желание, уточнява още изданието.Според , поредни странни промени в наредбата за фискалните устройства са изненадали бизнеса. НАП праща поне 50 хил. нови касови апарати за нова преработка. Включени са някакви допълнителни изисквания към основното за промяна на софтуера, обяснява вестникът.\"Сега\" отбелязва, че вчера е блокирал сървърът на НАП за няколко часа по необясними причини. През това време търговците с касови апарати от нов тип са получавали предупредителни съобщения, че регистрацията на касовите бележки е неуспешна. Според новите правила, касовите апарати трябва да подават почти в реално време данни към НАП за всяка продажба.\"Съдебни медици продават данни за богати покойници\", пише . След като научат за кончината на заможни хора, по схемата отпреди 10 години, с фалшиво саморъчно написано завещание, измамници крадат апартаменти и земи, предупреждават от полицията. Оттам поясняват, че не винаги купувачът е наясно с фалшификацията и това води до съдебни дела, за да може да защити покупката си, поясняват юристи.Заради защитени птици спират бетона край Алепу, пише \"24 часа\". Брегоукрепването над известния като шофьорски плаж ще е до 15 април, защото тогава започва гнезденето на няколко защитени видове птици. Свлачището там се активирало преди десет години, поясняват местни специалисти.В интервю за , координаторът на Центъра за безопасен интернет Георги Апостолов пояснява, че Брекзит е виновен за появата на интернет чудовището Момо. Той пояснява, че жълтите медии във Великобритания са раздули ефекта от поредното предизвикателство в мрежата, каквото е това чудовище, и така читателите са отклонени от темата Брекзит.Вестниците писаха, че Момо предизвиква деца да сложат край на живота си. Една четвърт от българските деца, които ползват интернет, са обект на онлайн тормоз, подчертава Георги Апостолов. ", "date": "2019.03.06", "title": "Преглед на вестниците "}
{"url": "http://www.cross.bg/jonas-brothers-grypata-1598295.html", "text": "/КРОСС/ Jonas Brothers са една от най-разпознаваемите момчешки групи от близкото минало. Тримата братя Ник, Кевин и Джо радваха своите почитатели с музикалните си появи в периода между 2005 и 2013г., когато за последен път излезе техен общ сингъл.Миналият четвътък обаче групата публикува своето най-ново парче, което стана хит още през първите си часове на бял свят.Песента „Sucker\" има почти 47 милиона гледания за първите пет дни и над 3 милиона харесвания в платформите за видео споделяне.Видеото е модернистично и елегантно и в него участват половинките на братята от истинския живот - Софи Търнър, Приянка Чопра-Джонас и Даниел Джонас.Завръщането на Jonas Brothers предизвика голям отзвук в социалните мрежи, където феновете им не скриват радостта си от събирането им като група.\"Дванайсетгодишното ми Аз не би могло да понесе това. На 21 все още ми е трудно\", е един от шеговитите коментари по повод новата песен на групата.Някои пък ни припомниха за 10-годишното предизвикателство, нашумяло в началото на годината.  \"Време е да съживим своето \"гимназиално Аз\", гласяха някои от публикациите в социалните мрежи.На фона на цялата еуфория се разбра, че Amazon подготвя документален филм, който ще разказва историята на групата и ще сподели факти от техния живот, останали неизвестни до сега.Все още не е ясна премиерната дата на продукцията, но със сигурност всички фенове вече тръпнат в очакване. ", "date": "2019.03.06", "title": "Братята от Jonas Brothers се завръщат с нов сингъл и документален филм"}
{"url": "http://www.cross.bg/lenta-tynel-dvizhenieto-1598293.html", "text": "/КРОСС/ Днес от 9.30 ч до 15  ч., движението в тунел \"Топли дол\" на АМ \"Хемус\" в посока София ще се осъществява в изпреварващата лента. Ще бъде ограничено движението по активната лента, поради ремонт на пожароизвестителната система на тунела.Шофьорите е необходимо да се движат с повишено внимание, като спазват стриктно поставената сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ. ", "date": "2019.03.06", "title": "Движението в тунел \"Топли дол\" на АМ \"Хемус\" само в изпреварващата лента"}
{"url": "http://www.cross.bg/suncho-detza-godini-1598297.html", "text": "/КРОСС/ Емблематичното детско предаване на БНТ \"Лека нощ, деца\" става на 59 години. Поколения българи като деца са си лягали да спят след Сънчо, както популярно всички наричат поредицата.В създаването на \"Лека нощ, деца\" участват водещи писатели, композитори и най-добрите актьори от Кукления, Сатиричния и Народния театър. Румен Николов, главен редактор на редакция \"Детски и младежки предавания\": Сънчо е легенда в БНТ. Сънчо е вододелът на вечерта - той така е замислен във времето, защото е време малките да отстъпят екрана на големите - тогава имаше само една телевизия. Всъщност създаването е през 1960 г., когато започват приказките на Педя човек, лакът брада. Те се излъчват от Първо студио на телевизионната кула, беше тогава. Слава Рачева с чичко Филипов. След което много актьори, включително и нашите говорители, разказват приказки на децата директно в ефир.И вече година и половина след това се създава Сънчо като национален образ - той е фолклорен герой. И текста за песента пише Димитър Спасов, а музиката е на Петър Ступел.Времената доста са се променили и Сънчо извиква някаква носталгия у по-възрастното поколение. Но сегашните деца имат в ръцете си дистанционно, имат мобилни телефони, от които могат да си повикат каквото пожелаят като картина. И отдавна вече не важи този вододел на вечерта.", "date": "2019.03.06", "title": "Сънчо става на 59 години "}
{"url": "http://www.cross.bg/britanskiya-brekzit-glavniyat-1598301.html", "text": "/КРОСС/ Срещата в Брюксел между главния преговарящ за ЕС Мишел Барние и британския преговорен екип за Брекзит завърши снощи без резултат и ще продължи днес, съобщи Ройтерс, като се позовава на източници от двете страни.Представител на ЕС заяви, че преговорите не са протекли добре.Никоя от страните не направи изявления след срещата, продължила повече от три часа.От британска страна участваха главният преговарящ за Брекзит Стивън Баркли и главният прокурор Джефри Кокс, който е юридически съветник на кралството.Преговорите са стигнали до \"критичен етап\", заяви говорител на британския премиер Тереза Мей преди срещата, предаде Франс прес. ", "date": "2019.03.06", "title": "Безрезултатна среща по Брекзит на Барние с британския преговорен екип "}
{"url": "http://www.cross.bg/tzenata-gorivata-april-1598299.html", "text": "/КРОСС/ Повишаването на цената на горивата се дължи на повишаването на котировките на суровия петрол - за последния месец те са се повишили с около 16 процента, от около 57 долара до 68 долара. Нашите цени по бензино колонките са се повишили съответно с 5-6 процента за бензина и 5.9 за дизела, тоест нещо напълно нормално с оглед на повишаването на цената на суровия петрол.Това каза в сутрешния блок на БТВ „Тази сутрин\" експертът от Българската петролна и газова асоциация Светослав Бенчев. Той допълни, че цената на горивата в следващите месеци зависи много от това как ще тръгне цената на суровия петрол. По-скоро ще навлезем в един период, в който ще има спадове и повишавания, каза още експертът.Светослав Бенчев коментира също така, че предвижда криза на пазара с горивата, ако от 1 април трябва да въведат новите касови бележки по бензиностанциите, които трябва да съдържат компоненти като например размера на ДДС, акциза и доставната цена. Той допълни, че най-вероятно на 1 април част от техните бензиностанции просто ще затворят, защото няма да имат възможност да изпълнят това изискване. Налагат се промени в софтуера както на бензиностанциите, така и в централите на нашите компании, за да може да предаваме въпросната доставна цена. До 1 април съм почти убеден, че няма да успеем да го направим. Светослав Бенчев се обърна с молба към Бойко Борисов да бъде направена среща и да бъдат чути аргументите им, за да може срокът да бъде удължен с няколко месеца. ", "date": "2019.03.06", "title": "Цените на горивата тръгнаха отново нагоре"}
{"url": "http://www.cross.bg/admiral-gorshkov-fregatata-1598298.html", "text": "/КРОСС/ Отряд от 4 бойни кораба на руския Северен флот навлезе в протока Ламанш, извършвайки далечно плаване, започнало на 26 февруари от главната база на флота - Североморск, предаде ТАСС.В състава на групата са фрегатата \"Адмирал Горшков\", многофункционалният кораб за материално-техническо осигуряване \"Елбрус\", спасителният буксир \"Николай Чикер\" и средният морски танкер \"Кама\". До момента са изминати 1600 морски мили от похода. Това е първият поход на екипажа на фрегатата \"Адмирал Горшков\", посочват от пресслужбата на флота.Преди да навлезе в Ламанша, отрядът отработваше \"задачи по противодиверсионна отбрана на котва при незащитен рейд и по противовъздушна отбрана със следене на въздушни цели с радиотехнически средства\" в залива Мори Ферт (северно от Шотландия), уточниха от пресслужбата. ", "date": "2019.03.06", "title": "Отряд руски бойни кораби преминава през Ламанша"}
{"url": "http://www.cross.bg/radev-vetoto-preferentziite-1598300.html", "text": "/КРОСС/ Народното събрание ще разисква ветото на държавния глава Румен Радев върху разпоредби в Изборния кодекс. Радев върна закона за ново обсъждане, като оспори по-високите прагове на преференциите, забавянето на машинното гласуване, отлагане на  видеонаблюдението и на актуализирането на избирателните списъци.Като сериозен проблем при направените промени Радев открои и невъзможността на практика българските граждани да обжалват пред съда нарушения в изборния процес.Новите изборни правила станаха повод БСП да вземе решение да напусне парламента. Социалистите дори отказаха да се върнат в пленарната зала за ветото на президента, въпреки призивите на Румен Радев да участват в обсъждането на текстовете.Миналата седмица ГЕРБ и „Обединени патриоти\" стигнаха до общо решение да отхвърлят президентското вето, с което на практика ще върнат отново спорните прагове на преференциите.Заявката на ГЕРБ е обаче веднага след като ветото бъде отхвърлено и в пленарната зала, и след повторното приемане на последните изборни промени, да внесе своя законопроект за връщане на стария праг на преференциите.В дневния ред на парламента е и окончателното гласуване на промените в Закона за устройство на територията, с които се цели създаването на по-добри условия за контрол по разполагането на преместваеми обекти в населени места. ", "date": "2019.03.06", "title": "Парламентът обсъжда ветото на президента върху разпоредби в Изборния кодекс "}
{"url": "http://www.cross.bg/bsp--sofiya-organizira-bezplatna-yuridicheska-priemna-za-grazhdani-1598327.html", "text": "/КРОСС/ На 7 март в постоянната приемна на БСП - София (ул. \"Леге\" № 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15.00 до 18.00 часа.", "date": "2019.03.06", "title": "БСП - София организира безплатна юридическа приемна за граждани"}
{"url": "http://www.cross.bg/tema-komentar-bulgariya-1598290.html", "text": "/КРОСС/Тема:  България, Русия и Западът - коментар на Румен Петков и Румен Христов;Тема:  Идеята Европа и идеите на Макрон - коментар на проф. Ивайло Дичев;Тема:  Българинът и профилактични прегледи - има ли пресечна точка между статистиката и реалността?Тема:  Без екологична категория в талона на автомобила - следва смяна. Колко са засегнатите?Тема:  Време за цветя - как да познаем защитените видове?Тема: Ексклузивно интервю с майката на обвинения за убийството на съпругата си във Варна Борислав Николов;Тема: На живо от Сливен: Как горски инспектор се оказа по-богат с близо 36 хил. лв.;Тема: За посещението на Димитрий Медведев у нас и общия призив на десните срещу партията на Виктор Орбан - говори лидерът на ДСБ ген. Атанас Атанасов;Тема: Депутати с преференции: Как независимият народен представител Ангел Исаев приема промените в Изборния кодекс;Тема: Защо цените на горивата тръгнаха отново нагоре, коментар на експерти;Тема: Легендата Кирил Маричков и група „Джереми\" за първи път с новата си песен пред публика;Тема: След като отново, дете преби дете, се търси отговор на въпроса \"Какво предизвика поредния случай на насилие в училище?\"Тема: Полицейско управление на прицел. Кой и защо е искал да взриви цистерна с гориво?Тема: Снаряд под варненски булевард. Обезопасено ли е взривното устройство?Тема: Втори излекуван от ХИВ? Щастлива случайност или пробив в лечението на вируса?Тема: (НЕ)МОРАЛНО? Жена брани с тяло автомобила си, полицай я снимаТема: \"Альоша\" като близалка. Креативност или проява на лош вкус са новите пловдивски сувенири?Тема: Русия - България  - преговори с неизвестен край. Кой губи и кой печели?Тема: Анастейша, Софи Маринова или... Мария Илиева в „Като две капки вода\".Тема: Силните жени на Сливенския балкан. Европейската шампионка Радослава Мавродиева среща Станка Златева.  ", "date": "2019.03.06", "title": "Теми и гости в сутрешните блокове на телевизиите"}
{"url": "http://www.cross.bg/mart-bulgariya-zapochva-1598289.html", "text": "/КРОСС/ 1521 г. - Фернандо Магелан открива островите Гуам и Рота.1810 г. - Илинойс става първият щат на САЩ, в които е въведена задължителна ваксинация на населението.1834 г. - В Канада град Йорк е преименуван на Торонто.1837 г. - Руският император Николай I възстановява на Зографския манастир имотите му в Бесарабия дава компенсация от руското правителство в размер на 400 000 рубли.1853 г. - Във Венеция се състои премиерата на операта „Травиата\" на Джузепе Верди.1869 г. - Дмитрий Менделеев представя първата Периодична система на елементите.1888 г. - Експедицията на унгарския граф Шамуел Телеки открива езерото Рудолф (Басо Нарок) в Африка.1899 г. - Немският химик Феликс Хофман получава патент за аспирина.1902 г. - Основан е футболен клуб Реал Мадрид.1910 г. - Селски бунтове в Тесалия.1911 г. - Българското книжовно дружество е преименувано в Българска академия на науките.1913 г. - В Сан Франциско за първи път започва да се използва думата джаз за определяне на музикален стил.1933 г. - Американските банки са затворени за 8 дни поради финансова криза в банковата система на САЩ.1938 г. - Започват изборите за 24-о Народно събрание в България. За пръв път в тях гласуват и жените.1945 г. - България във Втората световна война: Първа българска армия започва Дравската операция(6-19 март 1945 г.) в Унгария при Дравасоболч в която тя се отбранява от настъпващите срещу нея германски войски от група армии \"Е\" като българската армия преминава на 16 март в контранастъпление и разгромява до 19 март германските войски.1948 г. - Народното събрание приема закон за национализация на горите в България.1951 г. - В САЩ започва процесът срещу съпрузите Джулиус и Етел Розенберг по обвинение в шпионаж в полза на СССР.1953 г. - На мястото на починалия Сталин, за министър-председател на СССР и генерален секретар на КПСС е избран Георгий Маленков.1957 г. - Гана обявява национална независимост.1964 г. - Умира гръцкият крал Павел и престолът заема синът му Константинос II.1983 г. - Компанията Моторола представя първия в света преносим клетъчен телефон.1994 г. - На референдум населението на Молдова решава да бъде обявена национална независимост. ", "date": "2019.03.06", "title": "6 март  в историята"}
{"url": "http://www.cross.bg/stranno-zhivotut-neshto-1598287.html", "text": "/КРОСС/ Странно нещо е животът. Ако откажеш да приемеш друго, освен най-доброто, много често го получаваш.Съмърсет Моъм", "date": "2019.03.06", "title": " Странно нещо е животът"}
{"url": "http://www.cross.bg/kushta-balabanova-grad-1598291.html", "text": "/КРОСС/  С празници, които ще продължат цял месец, ще бъде отбелязана 50-годишнината от създаването на ОИ „Старинен Пловдив\". Юбилеят ще се преплете и със 100-годишнината от рождението на писателя Николай Хайтов, затова програмата ще бъде свързана с разказвача на Родопите и с имена, чийто живот и дело е посветен на Стария град. Това са създателят му Атанас Кръстев - Начо Културата, художникът Коста Форев и карикатуристът Борис Димовски.Празниците започват на 1 април в 17.30 ч. на Лапидариума. След това в Балабановата къща ще бъде открита изложба на незабравимия асеновградски художник Коста Форев. Ще видим картините му, които изобразяват сцени от едновремешните годежи и погребения, пловдивските и станимашките кафенета и дворове. Сред тях ще са и живописните му вариации по темата „Сватбата на вуйчо ми\".Същата вечер ще бъде открита и друга весела изложба - „Дунавски карикатури\". Така празниците ще започнат с една приятна, весела част. В следващите дни Старият град ще посрещне и актрисата Стоянка Мутафова, която ще представи книгата си „Добър вечер, столетие мое\".За честванията по повод половинвековния юбилей ще бъде организиран конкурс за ученическо есе на тема „Стария град\".„И нека да обявим по нестандартен и ясен начин, че вместо рожденика да получава подаръци, рожденикът ще подарява - букет от събития, а за всички присъствали и подаръци\", разказа в аванс директорът на ОИ „Старинен Пловдив\" Йордан Илиев. На какъв принцип ще става това. На входа на събитията на 1 април, 5, 11, 22 април ще има служител на Института, който ще предлага на всеки посетител възможност за участие в разпределението на наградите. Той ще раздава на посетителите листче, в което хората да впишат име, мейл, телефон и да пуснат в юбилейната кошница. На 30 април бъдат изтеглени печелившите, които ще бъдат обявени на официалната страница на института. Наградите са: билети за артистични събития, ваучер за вечеря за двама, вино, подаръчни комплекти, ваучер за комплекс СИЛА и много други.Вижте в аванс акцентите от програмата по дни:01.04., понеделник17:30 ч -  Лапидариум - Официална церемония по случай 50 години от създаването на Управление „Старинен Пловдив\" (поканени ще са бивши и настоящи служители, общественици свързани с историята на Стария град)В деня на шегата, подаряваме на пловдивчани и гостите една силна доза усмивка с две изложби -18:00 ч. - Балабанова къща - Изложба на дунавски карикатури„Danube cartoons\"Изложбата представя карикатурното майсторство на автори от няколко дунавски държави. Експозицията се осъществява в партньорство с Министерството на културата на Долна Австрия и  Работната Общност на Дунавските страни.18:30 ч. - Балабанова къща - Изложба „Коста Форев - палитра от светове\"Експозицията ще представи над 30 творби на самобитния разказвач на истории, разпозноваемият и колоритен художник Коста Форев.Веднага след старта на изложбите:  празничен коктейл с музикален гост „Биг Бенд Пловдив\" - двор /при лошо време пруст/ Балабанова къща.05.04., петък10:00 ч.- Балабанова къща - Обучение „Възможности за финансиране по европейски структурни и инвестиционни фондове. Проектни идеи.\"/ Областен информационен център, Пловдив18:00 ч. - Балабанова къща - Комедиен спектакъл „Лятна бирария\" по М. Маринов. Театрална работилница за мечти - АсеновградМ. Маринов автор на пиесата „Лятна бирария\", създадена по картината на Коста Форев „Женски бунт в Станимака\" /творбата е във фонда на Дом на хумора и сатирата - Габрово/. Авторът споделя, че преди 7 години написва пиесата, провокиран от силните образи в платното на Коста Форев....Зрителите, дошли да уважат юбилейните събития на Стария град, ще гледат първото й действие, което „звучи\" като  самостоятелен театрален етюд с времетраене 40-45 минути. Естествената среда на Балабанова къща, костюмите на актьорите и умелото режисьорско решение на постановчика Изабела Шопова ще направят магично оживяване на самобитните герои. Съответно за публиката - настроение, усмивка и потапяне в духа на времената, в които спулсираме когато прекрачим още първия калдъръм на Старинния град.11.04., четвъртък18:00 ч. - Малка Базилика - Представяне на книгата „Добър вечер, столетие мое!\"  за Стоянка Мутафова и среща с обичаната актриса15.04. - 18.04. понеделник-четвъртъкЛапидариум -  „Донеси цвят в Стария град!\" - изграждане на жива цветна инсталация с участието на публиката (Асоциация на флористите в България, фирма „Фиори и Регали, дизайнера Петя Анастасова, по идея на ОИ „Старинен Пловдив\" ще предложат уникална по рода си акция в седмицата преди Цветница - изграждане на жива инсталация от цветя, която ще възпроизведе емблематичната за Стария град Балабанова къща. Канят се всички, които желаят от 15 до 18 април да заповядат, за да се включат в изграждането й. Материалите са осигурени, носете си само добро настроение и усет за красота!).18.04. четвъртък19:00 ч.- Балабанова къща - II международна изложба на мозайки „Балкански мостове\", куратор Крум Шаранков. След журиране участниците са 40 автора от 10 страни, а представените творби - около 90.19.04., петък11:00-13:00 ч- Малка базилика - Съпътстваща изложбата научна конференция по мозаистикаНаучната конференция ще посрещне авторитетни лектори от Сърбия, Турция и Египет, а темите са - популяризиране на мозаечното изкуство и въвеждането му в галериите, в съвременния дом  и градско пространство; Развитие на мозаечното изкуство в Близкия Изток; История и развитие на мозайката в Турция.19.04. - 21.04.  петък- неделяЛапидариумФотоконкурс „Цветното лице на Стария град\" (отправяме покана към жителите и гостите на Пловдив да дойдат да снимат и да се снимат до цветната инсталация от акцията „Донеси цвят в Стария град!\"; регламентът на конкурса ще бъде поместен на старница )22.04. понеделник18:00ч - Балабанова къща - Изложба „Героите на Хайтов и карикатурите на Димовски\" и обявяване на ученически конкурс за есе„Планината може и да не повдигнеш, но си струва да опиташ\"(Н. Хайтов)Регламентът на конкурса, жури и пр. Подробности ще бъдат обявени на посочените сайтове в средата на април.ВСИЧКИ СЪБИТИЯ В ПРОГРАМАТА СА С ВХОД СВОБОДЕН ", "date": "2019.03.06", "title": "Месец ще продължат празниците на Старият град за половинвековния му юбилей "}
{"url": "http://www.cross.bg/bili-vsichki-chrez-1598288.html", "text": "/КРОСС/ Тези християнски мъченици, на брой четиридесет и двама, били военачалници и пострадали за вярата през 840 година в гр. Амория, в малоазийската област Фригия.Град Амория бил дълго обсаждан от мохамеданите в началото на IX век, при византийския император Теофил (829-842 г.) Християните се защищавали мъжествено и врагът вероятно щял да отстъпи, ако между жителите на града не се намерил предател. Очаквайки голяма награда за предателството, той показал на мохамеданите уязвимата страна на крепостната градска стена и по такъв начин градът бил превзет и предаден на огън. По-голямата част от жителите и войниците, които защищавали града, били избити или отведени в робство. Победителят заповядал да затворят в тъмница главните военачалници. Те били 42 души. Църквата почита еднакво паметта на всички тия мъжествени вождове, които се оказали и добри войници, и верни служители на Христа.За тях предстояло тежко изпитание. Напразно император Теофил предлагал за тях богат откуп. Победителят отхвърлял всякакъв откуп: той искал най-вече да принуди християните да се отрекат от вярата си и за тази цел употребил всички средства. В мрачната тъмница на пленниците постоянно дохождали пратеници от мохамеданския началник, за да ги убеждават да признаят Мохамед. Врагът действал ту чрез заплахи и строгост, ту чрез ласкави думи и обещания. Но християните, понасяйки жестокото изпитание, все повече и повече укрепвали духом. Те търсели сила и утеха в постоянната молитва, благодарели на Бога, Който им пратил страдания и чрез това им посочил средство да загладят прегрешенията на предишния си живот. Те всички радостно и спокойно очаквали смъртта, за да се съединят с Иисуса Христа и да придобият вечните блага на бъдещия по-добър живот. Военачалниците-християни били осъдени на смърт и посечени с меч.", "date": "2019.03.06", "title": "Св. 42 мчци в Амория. Преп. Аркадий Кипърски"}
{"url": "http://www.cross.bg/panov-strana-sudebnata-1598319.html", "text": "/КРОСС/ \"Събитията в България от последните години ми напомнят историческия контекст, в който се е развил националсоциализмът, и затова считам, че ние уверено вървим към автокрация\", коментира председателят на Върховния касационен съд Лозан Панов в интервю за вестник \"Сега\". \"Струва ми се, че е дошло времето да осъзнаем, че правовата държава не е състояние, което се постига, а идеал, който неотклонно трябва да се преследва. Съдиите са тези, които не бива да мълчат пред лицето на приближаващата опасност. Съпротивата от страна на съдебната власт вече е сведена до единични гласове, като целта е и те час по-скоро да бъдат заглушени\", допълва ръководителят на върховния съд.Той смята, че страхът в съдебната система става все по-голям с всяко ново отстъпление. По думите му \"силните на деня изискват от съда да работи избирателно\", а това сковава съдиите, защото изпълнението на това условие не е възможно. \"Съдът или работи, или не. Сблъсъкът ни с останалите власти е този, който ни имунизира срещу автокрация. Тишината, която настъпва в съдебната власт, става все по-голяма. Тя е лош предвестник и се надявам съдиите да го осъзнават. Не могат да ни задушат всички, но за целта е нужно да сме единни. За съжаление, никой не може да каже със сигурност кога загива една демокрация, кога една правова държава деградира и се превръща само в празна опаковка\", казва Панов.Шефът на ВКС обяснява, че проверките срещу него няма как да го \"дисциплинират\", но си дава сметка, че това е силен сигнал към останалите магистрати. \"Давам си сметка какъв сигнал се изпраща към магистратите, които ще разглеждат наказателните дела, в които прокуратурата не е удовлетворена като страна в процеса. При положение че всичко това е възможно да се случи с председател на Върховен съд, който е разпоредил да се спази законът (с проверката по делото \"Иванчева\"), то какво ли би станало с един редови съдия, който не изпълни повелите на обвинителите, които се опитват да доминират над другата страна в процеса?! Да не говорим, че това снижава стандарта пред разследващите, които развиват убеденост, че както и да е изработено едно дело, по-вероятно е да \"мине\" успешно през съда\", казва Панов.Той напомня, че резултатът от всички проверки срещу него се очаква на 20-ти март. \"Учудващото за мен е, че няколко институции, които не са свързани, действат в удивителен синхрон. Иска ми се да вярвам, че нямат общ координатор, но ми е трудно. Буквално обаче се стряскам при мисълта, че е възможно всичкото да има един пулт на управление, което означава, че държавата ни е напълно завладяна\", казва председателят на съда. ", "date": "2019.03.06", "title": "Лозан Панов: Уверено вървим към автокрация"}
