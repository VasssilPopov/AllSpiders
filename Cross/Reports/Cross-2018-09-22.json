{"url": "http://www.cross.bg/online-imperia-stillfront-1584505.html", "text": "/КРОСС/ Българската гейминг компания Imperia Online ще има нов собственик. Това е Stillfront Group AB, която ще придобие 100% от Imperia Online срещу 10 млн. евро, съобщи Stillfront в официално изявление.Imperia Online е основана през 2009 г. от Доброслав Димитров и Мони Дончев, която разработва едноименната компютърна игра. Тя е преведена над 30 езика. Компанията разработва и много други игри. Вече има около 25 заглавия, които са пуснати на пазара и общо над 45 млн. играчи по света. И до днес Imperia Online е базирана в София, като има около 50 служителиПриходите на компанията за периода януари-август 2018 г. възлизат на 4,1 млн. евро, като оперативният маржин е 48%. Imperia Online ще запази цялото си ръководство непроменено, в което влизат общо 9 души.\"Imperia Online се вписва перфектно в стратегията за растеж на Stillfront за увеличаване на портфолиото от студия и игри, които създават дълготраийни отношения с геймърите. Imperia Online е водещ разработчик и издател със солидна и много лоялна геймърска аудитория\", коментира Йорген Ларсън, изпълнителен директор на Stillfront.Imperia Online ще стане част от Stillfront през следващия месец. Половината от продажната цена ще се плати в брой, докато останалите 5 млн. евро ще бъдат дадени под формата на акции в Stillfront. Ако Imperia Online постигне определени цели, то тя може да получи още общо 17,5 млн. евро, отново 50% в брой и 50% в акции за периода до края на 2021 г. Така общата цена на Imperia Online може да достигне 27,5 млн. евро, което ще зависи от изпълнените цели.\"Ставайки част от Stillfront Group ни позволява да продължим с разработката на нови продукти в сегмента на онлайн стратегическите игри. За нас това е следващата стратегическа стъпка за Imperia Online и очакваме да споделим пазарен опит и да създаден синергии с другите студия в Stillfront Group\", коментира Доброслав Димитров.Stillfront обединява 9 геймърски студия в няколко държави по света. Всички те работят \"почти автономно\", като споделят опит и познания. Основните пазари са в Германия, САЩ, Франция, Великобритания, Близкия Изток и Северна Африка, но игрите се предлагат в целия свят. ", "date": "2018.09.22", "title": "Българската Imperia Online продадена за 10 млн. евро"}
{"url": "http://www.cross.bg/kitaii-sudurzhanie-chyzhdestrannite-1584516.html", "text": "/КРОСС/ Китай намалява чужестранното съдържание на медийни продукти в ефира си. Администрацията, ръководеща националното радио и телевизия в страната е напът да прокара нов закон, който да ограничи радио и телевизионното съдържание в китайския ефир, съобщава в. Financial Times.Новият закон ще засегне широк набор от програми, включително международни новинарски канали, както и филмите и анимациите за деца.Според държавния регулатор в китайските медии чуждестранните продукции не трябва да надвишават 30 на сто от цялото излъчвано съдържание. Освен това проектозаконът предвижда забрана на чуждестранните предавания от 19 до 22 часа местно време.Предвидените наказания за каналите, които нарушават разпоредбата са, са глоби на стойност около 4300 долара. Проектозаконът преминава през 30-дневен период на обществено обсъждане в момента.Новият регламент идва в момент, когато Китай се оплака от САЩ, защото Вашингтон настоя китайските държавни медии, работещи в САЩ, да се регистрират като чуждестранни агенти. ", "date": "2018.09.22", "title": "Китай ограничава чуждестранните продукции в радиата и телевизиите си"}
{"url": "http://www.cross.bg/sgradata-plovdiv-ylitza-1584521.html", "text": "КРОСС/ Банков клон пламна преди минути в центъра на Пловдив. Кълбета дим и пламъци излизат от третия етаж на сградата, която е в идеалния център на Пловдив и се намира се на Главната улица на 300 метра от сградата на Общината.Огънят е обхванал втория и третия етаж на сградата. Според очевидци пожарната се е забавила около 20 минути след обаждане на телефон 112, но в момента на място са вече две пожарни, линейка и полиция. И към този момент продължава гасенето на пожара. По време на запалването в сградата не е имало служители и клиенти, пострадали няма. Огнеборците се опитват да проникнат през задния вход на сградата, която е откъм улица „Отец Паисий\" - успоредна на Главната улица.Официална информация за причините на пожара все още няма. Рано е да се прави и оценка на щетите.Миризмата на дим се е разнася из целия център на града.Снимки Валентин Точков ", "date": "2018.09.22", "title": "Посред бял ден пламна банков клон в центъра на Пловдив (снимки)"}
{"url": "http://www.cross.bg/bosilegrad-zaradi-slavcho-1584520.html", "text": "/КРОСС/ Жителите на Босилеград са разтревожени заради серията от самоубийства в града през последните 14 дни. На живота си през тези две седмици посегнаха четирима души, съобщава белградският вестник \"Блиц\", цитиран от БТА.Ситуацията е тревожна, тъй като през последните 100 години не се е случвало за един месец да се самоубият една жена и трима мъже.Тъжен е граничният град, в който живее предимно българско население, заради самоубийството на 52-годишната Стойна, 70-годишния Радко, 26-годишния Илия и 64-годишния Славчо.Социална безнадеждност и изолираността от членовете на семейството си посочва в прощалното си писмо Стойна, която е прекратила живота си с голяма доза лекарства. Когато разбрал, че има тумор в мозъка, бившият шофьор на автобус Радко В. от село Рибарче се застрелял в главата с пистолет, с който животните се убиват в кланиците.Загадка е смъртта на студента по право в Ниш Илия К., който се самоуби с изстрел от пистолета на баща си в семейната им къща в Босилеград на 18 септември. Дори най-възрастните жители на Босилеград не помнят толкова масово и тъжно погребение.По суров начин от безнадеждността избяга и работникът Славчо Й. от Босилеград, който неотдавна се отрови със солна киселина. Предполага се, че се е самоубил заради тежката болест на жена си. ", "date": "2018.09.22", "title": " Серия самоубийства потресе жителите на Босилеград"}
{"url": "http://www.cross.bg/karnobat-mitnitza-byrgas-stefanov-1584522.html", "text": "КРОСС/ Писмени заповеди за запечатването на трите фабрики и данъчните складове на \"Винпром Карнобат\" са предоставени на членове на Управителния съвет на фирмата. Това каза пред журналисти в Карнобат директорът на Митница-Бургас Валери Стефанов.Той информира, че с писмена заповед са извършени оперативни действия по митнически контрол на складове на територията на карнобатските села Церковски и село Венец.В резултат на проверките по спазване на данъчното законодателство са установени много тежки административни нарушения, а за някои от тях има данни за извършени престъпления, за което е сезирана съответната компетентна институция, добави Стефанов.Той поясни, че за действията на митническите служители за всяка проверка във всеки един склад има протоколи. Проверките се извършват в присъствието на служители на складовете и те са подписали протоколите. Там са изложени ясни констатации и факти за нарушенията. Протоколите са разписани и приети от управителите на фирмата.Стефанов поясни, че в резултат на нарушенията се наложило запечатването на обектите в срок от 48 часа. Всички тези действията на митническата администрация са обжалваеми по съответния ред.Даден е достъп на технически лица да имат постоянно присъствие за да не се допуснат аварии в завода и по изключение е разрешено продукцията с грозде, която е договорена за изкупуване да влиза безпрепятствено в завода. ", "date": "2018.09.22", "title": "Митница-Бургас е установила много тежки нарушения във \"Винпром Карнобат\""}
{"url": "http://www.cross.bg/vsichki-ninova-bulgari-1584503.html", "text": "/КРОСС/ \"Честит празник на Независима България - голямо, национално и държавно постижение, което трябва да браним всеки ден и днес. Скъпи тракийци, дошли на този ден, тук, от цял свят, моля, приемете нашето уважение за това, че почитате героизма и паметта на предците си, загинали тук.  Поздравявам ви, че тачите традициите и ги препредавате на деца и внуци. Над вашите семейства тежи една несправедливост\". Това каза председателят на НС на БСП Корнелия Нинова на Националния тракийски женски събор-поклонение в с. Аврен, който се провежда под патронажа на вицепрезидента Илияна Йотова. Тя добави, че  вярва, че всички институции ще се обединят в усилията да получат тракийските българи обезщетения за претърпените загуби. \"Миналата седмица внесохме закон в Народното събрание за правото на тракийците от Беломорска Тракия да предявяват своите искания безсрочно. Нека всички политици да се обединим за това и като българи да защитим своите сънародници. Знам, че където и да сте по света, носите България в сърцето си. Днес е голям ден за всички българи. Да ни е честит празникът на Независимостта\", каза още Корнелия Нинова.", "date": "2018.09.22", "title": "Нинова в Аврен: Нека всички се обединим "}
{"url": "http://www.cross.bg/ilon-mars-musk-1584504.html", "text": "/КРОСС/ Шефът на SpaceX, Илон Мъск, е голям визионер и желае да изпревари НАСА по пътя й към Марс, не просто изпращайки хора, а основавайки цяла колония. Освен това Илон Мъск е милиардер и очевидно е пристрастен към социалната мрежа Twitter, където често прави любопитни или противоречиви постове.Последният му такъв е именно такъв и е свързан с Марс. Милиардерът е публикувал две концептуални изображения, които показват как трябва да изглежда първата му база на Марс, която да е готова преди 2030 година.Базата е наречена \"Марсианска База Алфа\", като на едното изображение се вижда кацаща ракета, а на другото развита колония със поле от слънчеви панели, магистрала и куполовидна оранжерия - на фона на синия марсиански залез.Феновете на SpaceX обаче веднага забелязаха, че публикуваните снимки са доста стари и са от представянето на голямата ракета BFR. Според тях Илон Мъск просто обича да предизвиква интерес към себе си, кота понякога си служи с не особено искрени похвати. ", "date": "2018.09.22", "title": "Илон Мъск публикува снимки на базата си на Марс "}
{"url": "http://www.cross.bg/gurtziya-ostrovi-pochivka-1584506.html", "text": "/КРОСС/ Поредната вълна български туристи, които избраха да прекарат празничните дни на море в южната ни съседка, пристигат в Северна Гърция от вчера след обяд.Времето все още е подходящо за плаж, а хотелиерите свалиха цените над 50%.Отново предпочитани са районите на Халкидики, Кавала и Александруполис, които са близо до българската граница.Остров Тасос също остава топ дестинация за българите.Цените са изключително добри. На Халкидики в 4 звезден хотел 3 нощувки са на цена под 200 лева.Туристическите оператори съобщават, че тази година са се увеличили българските туристи, които в края на септември резервират седмична почивка и на по-далечни острови като Родос, Санторини, Крит. Офертите за тези острови са много по-ниски в сравнение с август и предлагат добра възможност за почивка и туризъм.От рано тази сутрин е засилен пътният трафик от граничните пунктове с България без да се създават задръствания по пътната мрежа в Гърция. ", "date": "2018.09.22", "title": "Поредна вълна от българи тръгна към Гърция за празниците"}
{"url": "http://www.cross.bg/hranite-dds-to-kypyvash-1584507.html", "text": "/КРОСС/ Изследване показа, че българинът често бърка по-дълбоко в джоба си за храна, отколкото го прави европеецът. Става дума за закупуването на едни и същи хранителни продукти. Една от причините, оказва се, е ДДС-то. Въпреки че страната ни е считана за най-бедната в Европейския съюз, данъкът върху храните е един от най-високите. България е една от едва трите държави, в които е без значение дали си купуваме кола, телевизор или вафла - ДДС-то, което плащаме е 20%.Най-голямо облекчение за храните и лекарствата има в Малта. ДДС за тях там няма. В Полша също, но не за всички - там освободени от данък са само някои основни храни.Данъкът, с който облагат храните си в Люксембург - една от най-богатите държавите членки на ЕС, е едва 3%. В Чехия процентите са 5, в Белгия - 6, в Германия и Испания - 7. В съседна Румъния, с която традиционно се сравняваме, процентите са 9. Доскоро толкова бяха и в Гърция, но заради кризата в момента временно са повишени.Единствените, които нямат намалена ставка като нас, са Дания и Словакия. В Словакия обаче и така ДДС-то пак е по-ниско отколкото у нас - 19%.\"Намаляването на ставката у нас би било нормализация на данъчната система в България. Не може да плащаш 20% ДДС, когато си купуваш яхта и същия данък, когато си купуваш хляб\", коментира в ефира на \"Събуди се\" Ваня Григорова от КТ \"Подкрепа\".\"Всяка такава данъчна намеса изражда пазарните пропорции\", каза от своя страна финансистът Емил Хърсев. ", "date": "2018.09.22", "title": "Трябва ли да се намали ДДС върху храните?"}
{"url": "http://www.cross.bg/vlak-honkong-gyandyn-1584508.html", "text": "/КРОСС/ Хонконг откри днес високоскоростна железопътна връзка с континентален Китай, която съществено ще съкрати времето на пътуването, но наред с това буди опасения от растящото влияние на Пекин в полуавтономния китайски район, предаде Асошиейтед прес.Съоръжението струва над 10 милиарда долара и е изградено за повече от осем години. Очаква се по линията между азиатския финансов център със 7-милионно население и промишления град Шънчжън в провинция Гуандун да пътуват над 80 000 пътници на ден.Високоскоростният влак изминава 26-те километра между Хонконг и Шънчжън само за 14 минути, при около час досега. Директният влак до столицата на Гуандун - Гуанчжоу (Кантон) - ще стига там за малко повече от половин час, с 90 минути по-малко, отколкото сегашния жп транспорт.След като прекосят границата, пътниците могат да използват китайската национална високоскоростна жп мрежа, която обслужва над 44 дестинации, включително Шанхай, Пекин и западния град Сиан. ", "date": "2018.09.22", "title": " Хонконг пусна високоскоростен влак до континентален Китай "}
{"url": "http://www.cross.bg/vreme-politzai-oktoberfest-1584509.html", "text": "/КРОСС/ В Мюнхен започна 185-ото издание на прочутия бирен фестивал Октоберфест, предаде ДПА. По традиция началото на проявата стартира в 12 ч. местно време, когато кметът Дитер Райтер отвъртя кранчето на първото буре с бира. За целта той си помогна с дървено чукче. Фестът продължава до 7 октомври.Той протича при засилени мерки за сигурност. Нови заграждения, допълнителни видеокамери, повече полицаи с камери, прикрепени към тялото им - това са само част от мерките за сигурност. Около 600 полицаи се грижат за сигурността по време на феста, посетен миналата година от 6,2 милиона души.Полицията за първи път ще изпита и така наречените \"Супер разпознаващи агенти\". Това са полицаи, които се вглеждат внимателно в подозрителни лица и ги държат под око по време на фестивала. Тези агенти ще проверяват и кадрите от 47 камери.На Октоберфест бирата се сервира в еднолитрови халби, като цената на една е 11,50 евро. Тази година на Октоберфеста има нови атракции като например Махалото на хаоса, която оставя у хората физическо усещане, подобно на усещането по време на полет в космоса, или атракция, наречена Хищник, при която посетителите се озовават с висящи с главата надолу.", "date": "2018.09.22", "title": "В Мюнхен започна биреният фестивал Октоберфест  (снимки)"}
{"url": "http://www.cross.bg/gradysa-ymeren-temperatyri-1584510.html", "text": "/КРОСС/ Утре в 4 ч. и 54 мин. настъпва астрономическата есен, съобщават от НИМХ-БАН. През нощта ще има разкъсана облачност. В Дунавската равнина ще се появи умерен западен вятър. Минималните температури ще са предимно между 11 и 16 градуса. Утре облачността ще е променлива, по-значителна в часовете до обяд. Ще духа слаб до умерен запад-северозападен вятър, който вечерта в източните райони ще се ориентира от изток, а в останалата част от страната ще стихне. Максималните температури ще са между 26 и 31 градуса, малко по-ниски по морския бряг.Над Черноморието облачността ще е променлива, с повече слънце в следобедните часове, без валежи. Ще духа умерен северозападен вятър, който до вечерта ще се ориентира от изток. Максималните температури ще са между 23 и 25 градуса. Температурата на морската вода е 22-24 градуса. Вълнението на морето ще е 2 бала.Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22 градуса, на 2000 метра - около 15 градуса.В началото на новата седмица времето ще бъде доста динамично, с чести промени на вятъра и рязко застудяване. Облачността ще е променлива. През нощта срещу понеделник вятърът ще се ориентира от югозапад, в Източна България - умерен. Дневните температури временно ще се повишат, повече в източната половина от страната, където на места ще достигат 30-33 градуса. В северозападните райони, където след обяд вятърът ще се обърне от северозапад, ще започне понижение на температурите.През нощта срещу вторник вятърът в цялата страна ще се ориентира от северозапад и ще се усили. Във вторник ще бъде доста ветровито и ще нахлува студен въздух. Температурите рязко ще се понижат и дневните няма да надхвърлят 15-20 градуса. Само на отделни места, главно в източните райони, ще превали слаб дъжд.  ", "date": "2018.09.22", "title": "Aстрономическата есен настъпва утре в 4 часа и 54 минути"}
{"url": "http://www.cross.bg/iliyana-iiotova-hora-1584511.html", "text": "/КРОСС/ В Деня на независимостта Илияна Йотова участва в Националния тракийски женски събор-поклонение в крумовградското село Аврен. „110 години извоюваната независимост е пример и отговорност. Дати като днешната поставят на истинско изпитание държавници и политици. Нужни са свободни и активни хора, лидери, които водят България напред. Силна държава се гради със силни хора, със силни и работещи институции.\" Това заяви вицепрезидентът Илияна Йотова на Националния тракийски женски събор-поклонение, който се проведе в крумовградското село Аврен. „Тревожно е, че днес срещаме своята зависимост в самите себе си - в апатията, в бездушието, в примирението с нерешените с години проблеми и кризи. Младите хора, които напускат страната, липсата на достъпност до образование и здравеопазване, бедните и изоставени райони - тези въпроси  са отговорност на горди и независими хора, на родолюбци\", отбеляза Илияна Йотова.Вицепрезидентът е патрон на честванията на 85-ата годишнина от създаването на Националния тракийски женски съюз. На тази дата тракийците отдават почит и се покланят пред паметта на жестоко убитите през 1913 г. в местността Мъгленик 42 жени и деца. Пред мемориала в памет на жертвите бе отслужена заупокойна молитва. По думите на Илияна Йотова няма как да се върне историята назад, но е необходима справедливост. Постоянна политика и отстоявана позиция на президентската институция е да се постигне договореност за обезщетение на тракийските бежанци. При срещите си с представители на регионалните и местните власти в Одрин неотдавна вицепрезидентът отново повдигна въпроса за възстановяване активната работа на смесената българо-турска комисия за нерешените въпроси. „Ако е необходимо, тя трябва да бъде формирана наново, за да постигне резултати\", посочи Илияна Йотова.  ", "date": "2018.09.22", "title": "Вицепрезидентът: Силна България се гради със силни хора и силни институции"}
{"url": "http://www.cross.bg/veliko-turnovo-putya-1584512.html", "text": "/КРОСС/ Четирима души са пострадали при катастрофа на пътя Велико Търново - Габрово в района на град Дебелец. Това съобщиха от Областната дирекция на МВР - Велико Търново.Произшествието е станало тази сутрин около 9:00 часа. По първоначална информация са се ударили три леки автомобила. Двамата водачи са изпробвани за употреба на алкохол, пробите са отрицателни. На третия е взета кръвна проба за химичен анализ.Причините за произшествието са в процес на изясняване. По случая е образувано досъдебно производство.Заради катастрофата по-рано днес бе ограничено движението по пътя Велико Търново - Дряново край разклона за Дебелец. Към момента то вече е възстановено ", "date": "2018.09.22", "title": "Тежка катастрофа с три коли в Търновско, четирима са ранени"}
{"url": "http://www.cross.bg/ahvaz-parad-voenni-1584513.html", "text": "/КРОСС/  Атентат в югозападния ирански град Ахваз взе жертви. Няколко нападатели открили огън срещу военен парад в града. Четирима мъже, които били облечени във военни униформи, открили огън по участниците в събитието от близък парк, докато шествието преминавало наблизо.По последните данни убитите са най-малко 24 души - военни от Корпуса на стражите на ислямската революция (КСИР), мирни граждани, сред които има и поне едно дете, както и един застрелян журналист. Ранените засега са 53-ма.Двама от терористите са убити при последвалата престрелка, а другите двама са арестувани. Мероприятието се провежда по случай началото на \"Седмицата на свещената отбрана\", която отбелязва паметта на загиналите по време на ирано-иракския конфликт през 80-те години на XX век. Групировката, която се нарича \"Ал Ахвазия\" пое отговорността чрез съобщение в социалните медии.\"Групата проведе няколко саботажа в провинция Хузестан през последните години\", заяви високопоставен представител на местните сили за сигурност в иранската област.\"Атаката срещу военния парад в Ахваз беше отговор за репресиите срещу ахвазките араби. Нямаме друг избор, освен да се съпротивляваме\", обяви говорител на екстемистите, които сами себе си се наричат \"Патриотично арабско демократично движение в Ахваз\".По думите му целта на нападението е да бъде даден знак на иранските власти. Той подчертава, че операциите на терористичната групировка \"Ал Ахвазия\" са насочени само срещу иранската армия и се провеждат на места, където няма цивилни, въпреки че на снимки веднага след атаката показаха ранени мирни граждани, сред които и деца. Иран обвини косвено обвини САЩ за атаката, като в първите минути след нападението от Техеран обявиха, че виновен е \"чужд режим, подкрепян от САЩ\". Според местните власти Саудитска Арабия финансира въпросната групировка, а пък САЩ са допринесли и с водена от тях кампания да предизвикват бунтове в иранските градове.Междувременно \"Ислямска държава\" също пое отговорност за терористичния акт. ", "date": "2018.09.22", "title": "Атентат в Иран, преоблечени във военни униформи терористи стрелят на месо по време на парад"}
{"url": "http://www.cross.bg/tryd-obshtestvenopolezen-bezrabotni-1584493.html", "text": "/КРОСС/ Затягат контрола над безработните, които получават социални помощи срещу общественополезен труд. 72 общини могат да наемат 200 организатори по програма, субсидирана от държавния бюджет. Задачата им е да следят дейността и да разпределят задачите на полагащите общественополезен труд безработни.Над 28 хиляди безработни в страната полагат по 4 часа общественополезен труд 14 дни в месеца, за да получават социални помощи. Сред тях са и Сийка и дъщеря й, които метат улиците в Асеновград.Сийка: Аз наистина все искам работа. Обаче, когато тази работа не е за мен - аз съм болна, отказвам се.Хората като Сийка получават между 49 и 70 лева месечна помощ. В община Асеновград общественополезен труд полагат около 250 безработни. В момента ги контролират шестима инспектори.Мария Вълканова - зам.-кмет на община Асеновград: Имаме доста сериозни проблеми. И затова и кандидатствахме по тази програма за допълнителни организатори, за да можем по-отблизо да контролираме процеса по полагане на този общественополезен труд.По програмата на Агенцията по заетостта общината е назначила още 4-ма души, които ще организират и наблюдават дейността на безработните срещу минималната заплата. Сред тях е и Йорданка Димитрова, която дълго време е била безработна.Йорданка Димитрова - организатор на безработни: Трябва да измитаме алейката - градинката да се направи оборка, да се изхвърлят кошчетата. След като им поставя задачите, аз минавам и просто ги контролирам.Гюлчан Парафит - експерт в община Асеновград \"Тука вече идва и административното обслужване, където документите ще бъдат попълвани от тези инспектори, които са в момента.Всеки организатор ще отговаря за до 50 души от различни райони на общината и ще подава информация към социалните служби.Надка Дойчинова - експерт в АСП: Отпускането на помощта за съответния месец е свързано с това, какво ще бъде подадено от общината и дали ще бъде подадено навреме за действително положения общественополезен труд. Ще имаме по-добър контакт между двете институции.72 са общините, в които има много безработни на социални помощи. Те са включени в програмата, която освен да контрлира, трябва да подготви безработните за трудовия пазар.Кремена Калчева - главен директор \"Услуги по заетостта\", Агенция по заетостта: Ще поддържаме или ще създаваме трудови навици в хора, които или не са работили, или са загубили регулярната си работа преди доста време.При първи отказ да положат общественополезен труд, помощите на хората се спирт за 2 месеца, а при повторен - за 2 години. През първото полугодие са санкционирани общо около 4 хиляди души. ", "date": "2018.09.22", "title": "Затягат контрола при безработните с помощи за общественополезен труд "}
{"url": "http://www.cross.bg/shmid-internet-kitaii-1584488.html", "text": "/КРОСС/ Бившият изпълнителен директор на Google и настоящ шеф на компанията-майка Alphabet - Ерик Шмид, заяви, че до 2028 година интернет ще се раздели на две части. Едната ще бъде контролирана от САЩ, а другата от Китай, съобщава CNBC.Шмид направи прогнозата си по време на частно събитие в Сан Франциско, организирано от инвестиционната компания Village Global VC. Инвеститори в нея са имена като Джеф Безос, Бил Гейтс, Даян Грийн и самият Ерик Шмид. По време на събитието икономистът Тайлър Коуен пита дали има шанс интернет да се фрагментира през идните години.\"Отчитайки сегашните събития, то интернет няма да се фрагментира изцяло, а по-скоро ще се раздвои. Ще има две части - една водена от САЩ и една от Китай\", отвръща Шмид.Бившият шеф на Google нарича \"феноменални\" броят на компаниите в Китай, услугите, които са изградили и състоянието, което са успели да натрупат.\"Китай няма никакво намерение да оставя интернет в ръцете на САЩ\", заявява Шмид.Според него от азиатската страна ще произлязат чудесни услуги, но те биха били опасни за западния свят и САЩ, заради стриктният контрол и цензура в Китай.\"Вижте начина, по който инициативата \"Един пояс - един път\" работи в около 60 държави - това е перфектна възможност тези страни да започнат да взимат инфраструктурата, която Китай има, в замяна на загуба на част от свободата си\", казва Шмид.Междувременно обаче Google се опитва да навлезе на китайския пазар, като дори разработва цензурирана версия на търсачката си, която да отговаря на правилата в азиатския гигант.Интернет активисти, като Джулиан Асандж обаче твърдят, че още от началото на века интернет е загубил своята свобода и става все по подчинен на методите на контрол на големите ИТ корпорации и правителството на САЩ. Според хакерите нито една от двете части на интернет няма да бъде напълно свободна. ", "date": "2018.09.22", "title": " Бивш шеф на Google: Интернет ще се раздели на две "}
{"url": "http://www.cross.bg/bulgarskata-rymen-radev-1584495.html", "text": "/КРОСС/ Прокламацията на Независимостта бе триумф на българската държавност, ясен знак към Европа и света, че млада България ще отстоява с всички сили своето място сред самостоятелните, благоденстващи и цивилизовани нации. Това заявява президентът Румен Радев в свой адрес по повод тържественото отбелязване във Велико Търново на 110 години от обявяването на българската Независимост.„Този мащабен исторически акт не бе случайна стъпка. Със самочувствие и достойнство, с дипломатическа мъдрост и историческа дързост българската нация успя за броени години да изгради завиден политически, икономически и духовен потенциал, който да гарантира здравите устои на нова България\", се казва още в поздравителния адрес на българския държавен глава. Румен Радев припомня, че за по-малко от три десетилетия нашите предци уверено и последователно изминаха трудния път от Освобождението през Съединението на Княжество България и Източна Румелия до извоюването на пълния и безспорен суверенитет на страната ни. „Вярвам, че успехът на българската независимост бе нагледен пример как с воля, единство и решителност нашият народ може да бъде господар на съдбата си\", подчертава още в своя адрес президентът Румен Радев.  ", "date": "2018.09.22", "title": "Президентът: Обявяването на Независимостта е пример как нашият народ може да бъде господар на съдбата си "}
{"url": "http://www.cross.bg/obikolka-litva-bili-1584496.html", "text": "/КРОСС/ Папа Франциск започва обиколка в балтийските републики. Очаква се по време на визитата си да отправи послание за солидарност.Четиридневната обиколка на светия отец в Литва, Латвия и Естония е първата папска визита в региона от 1993 г.Първата му спирка ще е Литва. В столицата Вилнюс той ще посети Музея на жертвите на геноцида, някогашен затвор на КГБ, където са били убити стотици хора и откъдето хиляди, включително свещеници, са били изпратени на заточение в Сибир.  ", "date": "2018.09.22", "title": "Папата започва обиколка в балтийските републики"}
{"url": "http://www.cross.bg/dyshi-otava-tornado-1584497.html", "text": "/КРОСС/ Мощно торнадо връхлетя района на канадската столица Отава. Около 30 души са пострадали, петима от които са в тежко състояние.Торнадото нанесе сериозни материални щети и разруши много къщи.Стотици хора са настанени във временни подслони, а над 130 000 души са без електричество.Най-тежко е пострадала община Гатино, намираща се на север от Отава. ", "date": "2018.09.22", "title": " Десетки ранени след мощно торнадо в Канада"}
{"url": "http://www.cross.bg/stolitzata-dabi-sveta-1584498.html", "text": "/КРОСС/ Най-сигурният град в света е Абу Даби, сочи проучване на  интернет сайта \"Numbeo\".  В столицата на ОАЕ индексът на престъпност е 12%, като на второ място се нарежда столицата на Катар Доха. В първата десетка са още  Базел,  Сингапур, Квебек, Осака, Токио и Берлин.София е на 167 позиция от общо 345 града и е с индекс 44 на сто.  В класацията непосредствено до нашата столица са такива градове като Милано, Гьотеборг, Нови Сад, Скопие, Москва.", "date": "2018.09.22", "title": "Абу Даби е най-сигурният град в света"}
{"url": "http://www.cross.bg/gaiidi-kaba-godina-1584499.html", "text": "/КРОСС/ Днес и утре смолянското село Стойките е домакин на Първия национален събор на гайдата \"Апостол Кисьов\". Съборът носи името на фолклориста Апостол Кисьов, роден в селото, възродил гайдарството в Родопите, създал десетки школи по каба гайди в различни селища и организирал оркестър от 100 каба гайди с първа концертна изява през 1961 година на събора Рожен. През 1972 година пак на същото място той дирижирал оркестър от 300 каба гайди, деца и възрастни и 3500 души народен хор. Събитието е уникално и е оценено като чудо от журналисти и  чуждестранни специалисти фолклористи. През 1981 година вече е организирал 30 кръжока по гайда с 450 участници.Целта на събора е да съхрани и развие гайдарското изкуство и събитието няма конкурсен характер, ", "date": "2018.09.22", "title": "Село Стойките е домакин на гайдарско надсвирване"}
{"url": "http://www.cross.bg/voda-vodata-ravno-1584500.html", "text": "/КРОСС/ Министерството на регионалното развитие публикува за обществено обсъждане наредба, с която се променя начинът за отчитане и плащане на ВиК услугите. В наредбата се предвиждат и по-строги мерки при кражби на вода.Водата, използвана за общи нужди в жилищните сгради в режим на етажна собственост, ще се разпределя по равно между всички апартаменти, гласи наредбата. Досега разходваните количества се начисляваха на абонатите пропорционално на тяхното потребление.Няма логика тези, които плащат по-големи сметки за вода в домовете си, да поемат и по-голяма част от разходите за поддържане на общите части, смятат авторите на поправката.Разпределянето по равно обаче е само при условие, че всички потребители са изрядни. В противен случай общата водата ще се плаща от тези, които нямат индивидуални водомери или не са осигурили достъп за отчитането им.Затягат се и мерките при кражба на вода. При установяване на незаконно присъединяване към общите мрежи, отклоненията ще се прекъсват, а откраднатото количество ще се изчислява според пропускателната способност на тръбата при непрекъснато изтичане на водата със скорост един метър в секунда за период от една година. Така ще се определя и количеството на изразходваната вода при нарушаване на пломбите или увреждане на общия водомер. ", "date": "2018.09.22", "title": "Готвят промяна на отчитането и плащането на водата"}
{"url": "http://www.cross.bg/katastrofa-dvizhenieto-lenta-1584501.html", "text": "/КРОСС/ Движението при 5-ти км в посока София на автомагистрала \"Тракия\" се осъществява само в активната лента поради катастрофа, съобщи АПИ.Поради ремонт на съоръженията, при 17-ти и 18-ти километър в посока Бургас, движението се осъществява двупосочно в платното за София. На автомагистрала „Хемус\" се ремонтират 4 виадукта.Възстановено е движението по пътя Велико Търново - Дряново при разклона за Дебелец. По-рано движението там временно бе в една лента заради катастрофа. ", "date": "2018.09.22", "title": "Движението по АМ \"Тракия е само в едната лента заради катастрофа"}
{"url": "http://www.cross.bg/borisov-boiiko-premierut-1584502.html", "text": "/КРОСС/ Министър-председателят Бойко Борисов ще ръководи българската делегация в 73-ата сесия на Общото събрание на Организацията на обединените нации в Ню Йорк. Посещението на българския премиер в САЩ е между 23 и 29 септември, съобщи пресслужбата на кабинета.Там премиерът ще изнесе реч, свързана с основната тема на Общия дебат, която тази година е \"ООН за всички хора: глобално лидерство и споделени отговорности за мирни, равнопоставени и устойчиви общества\".В рамките на визитата премиерът Бойко Борисов ще участва в Срещата на високо равнище \"Глобален призив за действие за справяне с проблема с наркотиците\", организирана по инициатива на президента на САЩ Доналд Тръмп.България е съдомакин на събитието.Българският министър-председател ще участва в среща \"на върха\" за мира \"Нелсън Мандела\". Целта на форума е международната общност да препотвърди ангажимента си към глобалния мир, предотвратяването на конфликти, защитата на правата на човека.По време на посещението си българският министър-председател ще проведе двустранни срещи с държавни и правителствени ръководители на държави членки на ООН, както и с представители на неправителствени организации.В делегацията, водена от министър-председателя Бойко Борисов, е вицепремиерът и министър на външните работи Екатерина Захариева. ", "date": "2018.09.22", "title": "Българският премиер изнася реч пред ООН"}
{"url": "http://www.cross.bg/deiistviyata-korneliya-mislite-1584494.html", "text": "/КРОСС/ \"Днес отбелязваме 110 години от Независимостта на България - едно национално и държавно постижение\". Това написа във Фейсбук председателят на НС на БСП Корнелия Нинова. Тя добавя, че и днес независимостта не е титла, която получаваш наготово, а всекидневен избор- какъв да бъдеш. \"Нека бъдем свободни в мислите си и независими в действията си. Честит празник, българи\", пише още лидерът на левицата.", "date": "2018.09.22", "title": "Корнелия Нинова: Нека бъдем свободни в мислите си и независими в действията си"}
{"url": "http://www.cross.bg/godini-svetlinni-beshe-1584477.html", "text": "/КРОСС/ Телескопът „Тес\" на НАСА откри две екзопланети тази седмица, пет месеца след като беше изстрелян, съобщи Ройтерс.Едната планета е \"суперземя\", а другата \"гореща земя\".По-близката е на 49 светлинни години от нас, а по-далечната - на 60 светлинни години. И двете са прекалено горещи, за да е възможно на тях да има живот.Суперземята Pi Mensae c обикаля звездата си за 6,3 дни. Тя е на 60 светлинни години от нас. Горещата земя LHS 3844 b обикаля звездата си за 11 часа.Телескопът \"Тес\" продължава делото на предшественика си, космическия телескоп \"Кеплер\". С негова помощ бяха открити около 2300 екзопланети, потвърдени вече с други телескопи. За разлика от \"Кеплер\", който се съсредоточаваше в малък небесен отрязък, \"Тес\" ще изследва по-голямата част от небето - неговият обхват е 350 пъти по-широк. ", "date": "2018.09.22", "title": "Телескоп откри планети пет месеца след като беше изстрелян "}
{"url": "http://www.cross.bg/motoristi-pazi-rali-1584486.html", "text": "/КРОСС/ В събота вечер предстои едно от най-мащабните шествия на мотористи за годината \"Масово нощно каране\". То е в памет на загиналите на пътя мотоциклетисти.Те очакват в инициативата да се включат хиляди мотористи. Пътна полиция ще обезопаси трасето, по което ще се движат те.Събитието се провежда вече четири години. Неговата е идея е да напомни на участниците в движението, че трябва да бъдат внимателни и толерантни към шофьорите на две гуми.\"Всички ние живеем и съществуваме в една среда, и в една и съща пътна екосистема, в която автомобилистът трябва да пази мотоциклетиста, мотоциклетистът трябва да пази автомобилиста, а всички ние да пазим пешеходците\", призовават организаторите на шествието.Призивът за толерантност ще бъде подкрепен и от един автомобил по време на шествието, който ще бъде управляван от носителя на европейския рали трофей и читирикратен рали шампион на България Крум Дончев.\"Масовото нощно каране\" стартира в 21.15 часа от резиденция \"Бояна\" и ще завърши в голямата база на ВТУ \"Тодор Каблешков\". ", "date": "2018.09.22", "title": "Хиляди мотористи излизат на шествие за толерантност на пътя "}
{"url": "http://www.cross.bg/platnoto-dvyposochno-sofiya-1584487.html", "text": "/КРОСС/ Във връзка с очаквания интензивен трафик по основните пътни направления Агенция \"Пътна инфраструктура\" /АПИ/ апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване.Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата, посочват от пътната агенция.В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути.В момента на АМ \"Хемус\" се извършва ремонт на 4 виадукта - при 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\") и при 51-ви км (виадукт \"Разлив\"). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика в последния почивен ден - на 24 септември, ще има две ленти за София и една за Варна.Поради ремонтните дейности е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел \"Витинска река\".Строително-монтажни работи се извършват и на две мостови съоръжения на АМ \"Хемус\" на територията на област Шумен. Движението в участък от 853 метра - от жп надлеза при км 364+744 до надлеза при км 365+597, се осъществява двупосочно в платното за Шумен.На АМ \"Тракия\" поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. На 24 септември ще има две за София и една за Бургас.Ремонтни дейности се извършват и на моста над р. Елшишка при 89-ти км на АМ \"Тракия\". Движението се осъществява двупосочно в платното за Пловдив. Шофьорите могат да използват алтернативни маршрути.На 24 септември от 14 ч. до 20 ч., за повишаване безопасността при пътуване и увеличаване на пропускателната способност на инфраструктурата, ще се спре движението на камионите над 12 тона по автомагистралите и най-натоварените пътища. ", "date": "2018.09.22", "title": "Очаква се натоварен трафик, вижте къде има ремонти"}
{"url": "http://www.cross.bg/shabla-vsichki-hvurchilata-1584478.html", "text": "/КРОСС/ Осмото издание на Фестивала на хвърчилата ще се проведе днес, южно от фара на нос Шабла, в местността „Малкото море\".Фестивалът е посветен на хората и птиците от Приморска Добруджа и е организиран от Община Шабла и Зеления образователен център в крайморския град.Фестивалът на хвърчилата край Шабла ще предложи арт-работилници за изработка на хвърчила, бижута и апликации от естествени материали, био пазар, пешеходни екскурзи и до Тюленово, и Тузлата, и сцена за изява на всички посетители. Край морето ще се проведат и демонстрации на оригинални и атрактивни модели хвърчила, изработени от участниците.Според организаторите, това е един прекрасен празник за всички свободни души, за всички мечтатели и за всички, които търсят усещането за безграничност и пространство.От 15.00 часа ще се проведе и музикално шоу с участието на Белослава. ", "date": "2018.09.22", "title": "Фестивал на хвърчилата край Шабла"}
{"url": "http://www.cross.bg/take-pesni-tyrneto-1584489.html", "text": "/КРОСС/ Take That оповести, че ще издаде нов албум, озаглавен \"Odyssey\", и че през 2019 г. ще тръгне на турне във Великобритания и Ирландия, за да отбележи 30-годишнината си, съобщи Контактмюзик.Днес изпълнителите на хита \"Back For Good\" Гари Барлоу, Марк Оуен и Хауърд Доналд пуснаха водещия сингъл \"Pray\" от предстоящия албум. Гари увери феновете, че бандата се отнесла \"почтително\" към оригиналните си песни.Работата над албума е координирана от продуцента Стюарт Прайс. \"Някои песни бяха преработени, но без да съсипем онова, което най-много се харесва на феновете\", каза Барлоу. „Трябваше да сме почтителни, но същевремено имахме амбицията да създадем нещо ново\", споделя той.Турнето ще започне с концерт в Шефилд на 15 април следващата година, като са планирани шест концерта в 02 Арина в Лондон. Гостуващ изпълнител ще е Рик Астли. Турнето ще приключи с концерт в Хъдърсфийлд на 4 юни.\"Odyssey\" ще бъде издаден на 23 ноември.", "date": "2018.09.22", "title": "Take That тръгват на турне "}
{"url": "http://www.cross.bg/speak-minaliya-godini-1584479.html", "text": "/КРОСС/ Технологиите се развиват непрекъснато и вече не можем да си представим живота без тях. Каналът ONE MIN TECH припомня 5 джаджи от миналия век, които бяха заместени от смартфоните. Ето кои са те:Game Boy беше истински феномен през 90-те години на миналия век. Конзолата е произведена от Nintendo през 1989г. Game Boy представлява своеобразна революция в света на забавленията и става забавление както за деца, така и за възрастни, което години наред оглавява списъците с желани подаръци за Коледа. Speak & Spell е създадена от Texas Instruments и се е състояла от синтезатор за говор, клавиатура, LCD дисплей, и порт за включване на дискети с игри. Тя е първата от поредицата образователни игри на компанията, последвана от Speak & Read и Speak & Math.Може би не всеки знае, че Walkman е името на оригиналния аудио касетофон, произведен от Sony през 1979 година. Това устройство става толкова популярно, че по-късно името му започва да се използва за назоваване на всички портативни аудио плейъри. Портативният аудио касетофон промени музикалната култура - през 80-те години на миналия век да си собственик на уокмен беше също толкова престижно и модерно, както е притежаването на iPhone днес.От излизането си през 1967 година, дискетите не спират да се развиват и стават все по-малки по размер: дискета (8 \"), мини дискета (5.25\") и микро дискета (3.5 \"). Sony, един от най-големите производители на дискети, спря производството им през март 2011 г. Дискетите бяха заменени от CD-та и от USB флашките, които все още са в употреба. Но смартфоните и услугите в облака вече предлагат безопасно съхранение на всичките ни данни и информация.Преди да се появят цифровите фотоапарати, снимките първо се записваха върху филм и след това се проявяваха снимките. Днес те не се използват толкова, колкото през 80-те и 90-те години на миналия век, но трябва да се признае, че все още има много любители фотографи, които имат страст към процеса на проявяване на снимки. Днес смартфоните са оборудвани с мощни сензори, имат вградени филтри и настройки, които дават възможност на всеки да прави вдъхновяващи снимки.", "date": "2018.09.22", "title": "Ретро джаджи, които бяха заместени от смартфоните"}
{"url": "http://www.cross.bg/karti-tyrtziya-izmir-1584490.html", "text": "/КРОСС/ Двама български граждани, на 45 и 37 години, са задържани от полицията в Измир, Турция. Мъжете са обвинени в източване на карти от банкомати, предават БТА.Българите били заловени, докато са се опитвали да поставят скимиращо устройство в банкомат в район Байраклъ в турския град. Полицията е блокирала сметките на абонатите, чиито карти са засегнати.Проверка е установила, че мъжете са пристигнали в Турция през ГКПП Хамзабейли-Лесово. След проследяване от органите на реда са арестувани. При обиска са открити копирни устройства, микрокамери, електронни устройства, мобилни телефони и 2815 турски лири.Установено е, че двамата българи са копирали около 360 000 шифъра. Съдът в Измир постанови нарушителите да бъдат оставени в ареста и да бъдат съдени. ", "date": "2018.09.22", "title": "Задържаха двама българи в Турция за източване на карти от банкомати"}
{"url": "http://www.cross.bg/gara-vlak-trapezitza-1584491.html", "text": "/КРОСС/ На 22 септември 1908 г. княз Фердинанд слиза на гара Трапезица и тръгва с търновци към църквата „Свети 40 мъченици\", за да прочете Манифеста за обявяване Независимостта на България. В събота, 110 години по-късно, на гарата отново ще бъде прочетен историческият документ. За целта, от БДЖ пускат царския влак „Корона експрес\", който ще бъде воден от автентичен парен локомотив.Днес в света се движат само два от тази серия - единият е в България, а другият - в Люксембург. Все още си няма име, но ден след празника на Независимостта ще привлече отново внимание към себе си с историческата възстановка на гара Трапезица.Алберт Иванов, единственият човек, който се занимава с реставрирането на такива машини, казва, че на локомотива ще са нужни 12 часа, докато стане готов за експлоатация след запалването. Алберт се чувства щастлив от факта, че ще управлява и едновременно ще се вози в царския влак - така, както е правел Цар Борис III.Атракционният влак потегля от първи коловоз на гара Горна Оряховица в неделя, точно в 11.50 ч. и пристига на гара Трапезица в 12.07 ч. ", "date": "2018.09.22", "title": "Царският влак потегля отново"}
{"url": "http://www.cross.bg/evro-mesta-venetziya-1584517.html", "text": "/КРОСС/ А във Венеция - туристите рискуват глоба до 500 евро, ако сядат на неразрешени места. Новата мярка е част от усилията на управата да сложи ред в поведение на гостите на града, който става жертва на собствената си популярност. Идеята на кмета Луиджи Бруняро ще бъде гласувана от общинарите през октомври. При положителен вот, туристите, които сядат на нерегламентирани публични места, ще бъдат глобявани между 50 и 500 евро. От миналата година мярката е в сила за eмблематични части като площад Сан Марко и моста Риалто.Оттогава са забранени и пикниците, опъването на палатки, скачането в каналите, хвърлянето на отпадъци, ходенето по улиците по бански, а също да се хранят гълъби и да се кара велосипед. С глоба се наказва и рисуване на графити, поставяне на катинари по мостове, закупуване на нелегални стоки от улични продавачи.Новата забрана за сядане разширява ограниченията. Венеция е уникален град, хората могат да се забавляват, но трябва да разберат, че тук не е плаж, защитава мерките градската управа. Местни активисти обаче оспорват обявения подход.Според тях, проблемът не е, че млад човек без пари хапва сандвич, седнал на стълбите, нарушение, което се наказва с 200 евро, а в това, че все повече апартаменти се предлагат под наем за туристи.От 5 септември и във Флоренция глобяват с до 500 евро за хранене на паважа в историческия център.", "date": "2018.09.22", "title": "Във Венеция - 500 евро  глоба за сядане на неразрешени места ?"}
{"url": "http://www.cross.bg/otbranata-initziativata-nezavisimostta-1584518.html", "text": "/КРОСС/ Граждани успяха да се докоснат до военна техника днес в столицата, предава Канал 3. Бронирана машина \"Хамър\", бойни бронирани колесни машини \"Командо\", \"Гардиан\" и \"Пустинна котка\", гранатомети, картечници и други видове огнестрелно оръжие бяха изнесени пред сградата на Министерството на отбраната.Военнослужещи, пък асистираха на гражданите и им демонстрираха как се борави с оръжията и им позволиха да разгледат бойните машини отвътре.Поводът бе отбелязването на Деня на независимостта, като това бе част от инициативата \"Това сме ние\", с която Министерството на отбраната цели да популяризира военната служба.Присъстващите имаха възможност да се запознаят с условията за участие в курсове за начална и специална военна подготовка. На място присъства и лично вицепремиерът и министър на отбраната Красимир Каракачанов. В инициативата се включи и Представителния духов оркестър на Сухопътните войски, който поднесе няколко изпълнения на гостите.Министерство на отбраната отбелязва Деня на независимостта по аналогичен начин в още 16 града -  Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол.Снимки Канал 3", "date": "2018.09.22", "title": "Деца с картечници и жени с гранатомети в центъра на столицата (снимки)"}
{"url": "http://www.cross.bg/zoopark-chiko-stolichniyat-1584492.html", "text": "/КРОСС/ Столичният зоопарк отбелязва Международния ден на носорога с информационна кампания, игри и изненади за своите посетители.Световните чествания имат за цел да привлекат вниманието на обществото към заплахите, които застрашават животните.Носорозите са преследвани от бракониери заради своя рог, който в Азия се използва за лечение на болести и като афродизиак. Популацията им е спаднала с 90 процента, обясни Катерина Зарева - ръководител на Екологичния научнообразователен център към столичния зоопарк.\"Даже има набези не само към носорозите, които са в природата, ами и към носорозите, които живеят в зоологически градини или пък се опитват да откраднат рог от носорог от природонаучен музей\".В страната има само един носорог - 35-годишният Чико, който живее в столичната зоологическа градина. Изяжда по 30 килограма храна на ден и предпочита сено, ябълки и дини. На обяд Чико ще бъде нахранен и изкъпан пред публиката.За децата ще бъдат организирани арт-работилници, а посетителите ще научат интересни факти за петте вида носорози по света. Празникът ще завърши с викторина с награди. ", "date": "2018.09.22", "title": "Столичният зоопарк отбелязва Международния ден на носорога"}
{"url": "http://www.cross.bg/zhivota-bulgariya-dolara-1584514.html", "text": "/КРОСС/ Искате да получите медицинска помощ без бързо да загубите цяло състояние? Пробвайте в Сингапур, Хонконг. Или Испания. И внимателно избягвайте България.Страната ни заема последното 56-о място по ефективност на здравеопазването.Годишният индекс за ефективност на здравеопазването на \"Блумбърг\" включва в класация държавите, в които продължителността на живота е поне 70 г., а БВП на глава от населението надхвърля 5000 долара, те трябва да са с население поне 5 млн. души.На върха на класацията са Хонконг, Сингапур, Испания, Италия и Южна Корея със средна продължителност на живота между 82 и 84.2 години. На дъното освен България са Азербайджан, САЩ, Русия и Сърбия.От съседните на България държави, отговарящи на критериите за включване в индекса, най-висока оценка за ефективност получава Гърция (14-о място), следвана от Турция (26), Румъния (36) и Сърбия (52).Американците не получават достатъчно за парите си, сочат анализите. Както и българите.Най-много пари ще трябва да дадете за лечение в САЩ, и в абсолютни стойности, и съотнесено към средните доходи. Същевременно средната продължителност на живота на американците - около 79 години - е надмината в 25 страни. САЩ са втори в класацията за най-големи разходи на глава от населението за здравеопазване - с 9536 долара. Първа е Швейцария с 9818 долара средно. Но в европейската държава средната продължителност на живота е с 4,2 години по-голяма отколкото в САЩ.В сравнение с гражданите на Чехия, които са със средна продължителност на живота като в САЩ - американците дават почти двойно повече пари за здравни грижи съотнесено с БВП. 16.8 на сто спрямо 7.3 на сто. Харчовете за здраве в САЩ се смята, че ще нараснат до 18% от БВП - според прогнози на Altarum Institute.Испанската здравна система е с много добри показатели - тя е на трето място след Хонконг и Сингапур, следва Италия. Италия освен това е №1 в друга класиция на \"Блумбърг\" - тя е най-здравата нация на света.Тайланд се качва с 14 места - до №27, това е най-големият скок тази година. Разходите на глава от населението там са паднали с 40 на сто до едва 219 долара, продължителността на живота стига до 75,1 години. Медицинският туризъм е една от най-бързо развиващите се индустрии в държавата.Чили, държавата, която е с най-добри показатели в Южна Америка през миналата година, се срива с 23 места до 31-вата позиция, като изпада от топ 10. Изпреварват я и Мексико и Коста Рика.В Близкия изток най-добре се представят Обединените арабски емирства и Израел - като си запазват местата сред първите 10.В класацията тази година влизат за първи път Коста Рика, Ирландия, Ливан и Нова Зеландия след като преминаха прага от 5 млн. жители. Всички те са  сред първите 25 държави.Великобритания, страната, в която действа Националната здравна служба, темата здравеопазване е сред основните. След Брекзит тя изпада с 14 позиции в класацията до 35-ото място.И антигероят в тази класация е...В България разходите за здравеопазване са по-високи, отколкото в редица други страни, а българите получават най-лошите услуги сред средно и силно развитите икономики.България е на последното 56-о място по ефективност на здравната си система. Спрямо миналата година страната е слязла с 10 позиции в класацията, което е поставя сред петте държави с най-сериозно пропадане надолу.По отношение на парите обаче нашата страна е сред най-харчещите държави. С относителен дял от 8.2% от БВП България е в първата половина на класацията, напред е дори и по отделена абсолютната сума - в горните две трети на списъка.  И същевременно е държавата с най-ниска продължителност на живота в Европейския съюз.Според данните от 2015 г. всеки българин е дал 572 долара годишно (951 лева). Това означава, че едно четиричленно семейство например отделя средно над 3800 лева годишно само за здравеопазване. Което показва, че парите не са толкова малко и недостатъчно, както непрекъснато се опитват да ни убедят с вечното изречение, че \"здравната система е недофинансирана\", а че не са добре управлявани и че системата е неефективна. Така новите предложения за промени - с още 12 лв. от гражданите, отиващи задължително в частен здравен фонд или преустановяването на монопола на НЗОК, са обречени, ако не се спре неконтролираният теч на средства от здравеопазването.Турция, Румъния, Малайзия, Иран, Перу, Алжир и Тайланд, за които абсолютната цена варира от 455 до 219 долара годишно, също са преди България и средната продължителност на живота на гражданите им е между 74.8 и 75.9 години. ", "date": "2018.09.22", "title": "Блумбърг: България е страната с най-неефективно здравеопазване"}
{"url": "http://www.cross.bg/frantzisk-litva-papa-1584519.html", "text": "/КРОСС/ Папа Франциск пристигна в Литва, откъдето започва четиридневната си обиколка в балтийските страни. В столицата Вилнюс папа Франциск даде Литва за пример на международната общност и особено на Европейския съюз заради проблема с приемането на мигранти. В слово пред президентския дворец Папата каза:\"Все повече гласове всяват разделение, като използват несигурността и конфликтите. В това отношение вие, литовците, казвате нещо друго \"да приемаме различията\". С диалог, отвореност и разбиране тези различия могат да се превърнат в мост, свързващ Източна и Западна Европа\". ", "date": "2018.09.22", "title": "Папа Франциск даде Литва за пример заради проблема с приемането на мигранти"}
{"url": "http://www.cross.bg/petrov-bili-pasporta-1584515.html", "text": "/КРОСС/ Руснаците, обвинени, че са отровили бившия руски шпионин Сергей Скрипал, са били свързани със заговора за убийство на черногорския президент Мило Джуканович в края на мандата му като премиер през 2016 г., съобщи британският в. \"Дейли телеграф\".Паспортите за прикритие на Александър Петров и Руслан Боширов са били от същата партида с паспорта на полковник Едуард Шишмаков, офицера от Главното разузнавателно управление (ГРУ) на Русия, обвинен в организиране на проваления опит за преврат в Черна  гора през октомври 2016 г., пише изданието.Разкритията предполагат, че паспортите са били издадени под фалшиви имена от специален орган на група офицери от военното разузнаване.Разследване на организацията за разследваща журналистика \"Белингкет\" (Bellingcat) и на \"Рашън инсайдър\" (The Russian Insider) е показало също, че Петров е пътувал много по света, преди нападението с бойното отровно вещество \"Новичок\" срещу бившия руски двоен агент Сергей Скрипал и дъщеря му Юлия в Солзбъри, Великобритания.Не е ясно дали навсякъде го е придружавал Боширов, до чиито пътнически данни групата не се добрала.Почти веднага след като му е бил издаден паспортът за прикритие, Петров отишъл в столицата на Беларус Минск, дни преди да отлети за Амстердам -веднага след холандския референдум по споразумението за асоцииране и свободна търговия между ЕС и Украйна.Месеци по-късно, през юли 2016 г., той взел автобус за Казахстан с легендата, че отива в Пекин, макар китайската столица да е на близо 5000 км оттам. Петнадесет дни по-късно се появил в Тел Авив, откъдет хванал полет за Москва.Два месеца по-късно Петров използвал паспорта, за да лети за първи път до Обединеното кралство, пътувайки от Амстердам за Лондон за по-малко от седмица.После се върнал в Лондон през февруари 2018 г. и престоял там шест дни. Използвал е паспорта за няколко пътувания до Холандия, Франция и Швейцария.Последното пътуване на паспорта за прикритие е 3 март тази година, когато е бил извършен опитът за убийство на Сергей Скрипал и дъщеря му Юлия.Петров и Боширов, които твърдят, че са били на отдавна планирана ваканция, са запазили самолетните си билети предната нощ.\"Белингкет\" твърди, че е получила информация от западноевропейска агенция, че двамата мъже били арестувани по-рано в Холандия. Неназовани източници са казали на \"Телеграф\", че нямат данни за такива арести.По-рано стана ясно, че паспортните номера на заподозрените са три номера един след друг и че са имали маркировки \"строго секретно\" и \"не давайте информация\",  както и че са били издадени от орган, който обслужва разузнавачи и висши хора във властта.Между номера на паспорта на Петров и този на полковник Шишмаков има само 26 последователни номера. Шишмаков е организаторът на опита за преврат в Черна гора преди изборите през октомври 2016 г. под псевдонима Едуард Широков.Паспортът на Широков е бил издаден през август 2016 г.,  което би могло да означава, че дотогава специалният орган е издал 26 паспорта след април 2016 година, когато Петров е започнал да пътува.Интерпол е издал бюлетина за издирване на Шишмаков под псевдонима Широков. Заговорът за убийство на черногорския премиер Мило Джуканович беше осуетен само часове, преди да бъде задействан, припомня \"Телеграф\". ", "date": "2018.09.22", "title": "Заподозрените за Скрипал - свързани със заговора срещу Черна гора"}
{"url": "http://www.cross.bg/zavodite-zapechatani-nivo-1584483.html", "text": "/КРОСС/ Стотици работници излязоха на протест пред заводите на Миню Стайков и днес. Те се събраха, за да изразят недоволството си от затварянето на обектите, и блокираха с автобус жп линията в района. Докарани са организирано с автобуси, но казват, че са отишли на протеста по свое желание. Става въпрос за три фабрики за производство и бутилиране на алкохол - две в село Церковски и една в съседното село Венец. В тях по изчисления на компанията, заедно със заетите по кампанията за прибиране на гроздето, работят между 2 и 3 хиляди души.„Притесненията ни са от това, че загубваме прехраната си. Тези хора тук имат ученици, имат студенти. Искаме да знаем по чие разпореждане от вчера складовете на Винпром „Карнобат\" и „Сис Индустрис\" бяха запечатани. Питайки вчера представителите на Агенция „Митници\", на нас ни казаха, че по устна заповед се запечатва от най-високо ниво. Искаме да знаем кое е това най-високо ниво\", каза пред bTV една от протестиращите.„Продължаваме борбата за хляб, за да спрем своеволията на това високо ниво\", посочи и друг служител.Проверките започнаха преди повече от 2 седмици, когато при акция на спецпрокуратурата беше арестуван Миню Стайков заедно с още 10 души. Тогава Във всичко обекти на бизнесмена влязоха данъчни, а в тези три фабрики, които на практика представляват и данъчни складове заради акцизните стоки - и митничари.Според Агенция „Митници\" са открити сериозни нарушения и за да бъде проверена документацията, се налага фабриките да бъдат запечатани, първоначално за срок от 48 часа.Според търговския директор Емил Пилев данъчните складове са запечатани, без да бъде показана никаква писмена заповед. „Ние сме в гроздоберна кампания, пред завода има 200 тона грозде, има 4000 тона грозде само от нашите собствени лозя, които не са прибрани\", допълни той.Търговският директор подчерта, че винаги са съдействали на проверяващите. „На нас досега не ни е показан нито един акт за някакви констатирани нарушения\", категоричен беше той. По думите му на ден от заводите излизат най-малко 20 камиона с вина и спиртни напитки, във а всеки камион има по 30 палета.Продукцията в камионите гние вече трети ден. Ако не бъде приета, най-вероятно ще бъде изхвърлена. Това е продукцията на външни производители и лозари, която се изкупува, и те също не могат да си предадат гроздето, казаха още от заводите.Снимка БТВ", "date": "2018.09.22", "title": "Работници от заводите на Миню Стайков блокираха жп линия "}
{"url": "http://www.cross.bg/detza-hadzhipanaiiotova-vsichki-1584476.html", "text": "/КРОСС/ Омбудсманът Мая Манолова и адвокат Златина Хаджипанайотова, самотна майка на три деца, изпратиха писма на всички 240 народни представители с предложение за промяна в Закона за семейните помощи за деца, да отпадне подоходният критерий за получаване на персонална пенсия в случаите, в които едно дете не може да получава наследствена пенсия.В петък, 21 септември 2018 г., депутатите приеха единодушно на първо четене промените в Закона за семейни помощи за деца, с които се въвежда нов вид месечна помощ за деца с един или двама починали родители, но подоходният критерий остана. Срокът, даден за предложения между първо и второ четене е тридневен, изтича на 25 септември 2018 г., което наложи спешната реакция на омбудсмана и Хаджипанайотова да се обърнат към всички народни представители за подкрепа на тяхното предложение.В писмото до депутатите те подчертават, че „ресурсите на държавата трябва да се насочват към лишените от родителска грижа деца, които най-много се нуждаят от тях и да са съобразени с техните потребности, без да се поставят ограничения като предвидения подоходен критерий\".Припомняме, че в края на миналата година омбудсманът стартира кампания за защита правата на децата, останали без родители. Инициативата възникна след гневното писмо до Дядо Коледа на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител.", "date": "2018.09.22", "title": "Мая Манолова иска равни права за всички деца-сираци"}
{"url": "http://www.cross.bg/shiroka-luka-myasto-1584484.html", "text": "/КРОСС/ Утре - 23 септември, от 11 ч. до 12 ч., ще бъде ограничено движението по път III-866 Смолян - Широка лъка - Девин, от км 32+150 до км 35+350, в чертите на с. Широка лъка. Спирането на трафика е за честването на 140-та годишнина от рождението на Екзарх Стефан. Моторните превозни средства ще изчакват на място. При необходимост ще бъде осигурено преминаването на автомобили със специален режим на движение. Шофьорите трябва да спазват стриктно поставената сигнализация и указанията на „Пътна полиция\", които ще регулират трафика на място.  ", "date": "2018.09.22", "title": "АПИ: Ограничава се движението между Смолян и Широка лъка"}
{"url": "http://www.cross.bg/sustav-obiski-novi-1584485.html", "text": "/КРОСС/ Нови обиски, претърсвания и изземвания се очакват във връзка с нападението в Роженския манастир, извършено във вторник вечерта. Искането за даване на разрешение за тези допълнителни процесуално-следствени действия е разгледано и одобрено на среднощното заседание на тричленен състав на ВКС, съобщава 24chasa.bg. Ще се обискират лек автомобил и жилище на заподозрени за участие в нападението.Снощи малко преди полунощ съдебен състав с председател Капка Костова излезе с определение за друг районен съд, който да гледа мярката за неотклонение на 4-мата арестувани, двама от които на 16 и 17 г. До тази екстремна и безпрецедентна ситуация се стигна след като всички съдии от Сандански си направиха самоотвод. Причината бе, че един от арестуваните е адвокат Стефан Матеев, с когото съдиите са имали професионални отношения. Спешно материалите по делото бяха изпратени във ВКС, от чиято компетенция е да определи друг съд за гледане на мярката. 72-часовото задържане на обвиняемите изтича в неделя и магистратите трябваше да действат много експедитивно.ВКС не контролира законността и основателността на направените самоотводи.Делото бе разпределено на Районен съд - Пловдив, който е извън апелативния район на Сандански, за да се избегнат съмнения за обективност и безпристрастност на съдебния състав. ", "date": "2018.09.22", "title": "Нови обиски заради погрома в Роженския манастир"}
{"url": "http://www.cross.bg/bulgariya-doveli-samozhertvata-1584480.html", "text": "/КРОСС/ По случай Деня на независимостта на България премиерът Бойко Борисов призова да не се забравят саможертвата и смелите действия на предците ни, довели до Независимостта на България.\"Днес нашият национален интерес е свързан и със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България. Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", пише премиерът Бойко Борисов в социалната мрежа \"Фейсбук\". ", "date": "2018.09.22", "title": "Борисов: Не трябва да забравяме саможертвата на предците ни, довели до Независимостта на България."}
{"url": "http://www.cross.bg/velikobritaniya-sporazymenie-nishto-1584473.html", "text": "/КРОСС/ Цената на лирата се срина след като Тереза Мей предупреди, че Великобритания трябва да се готви за Брекзит без споразумение, предава London Evening Standard. Министър-председателят изнесе реч след участието си на срещата на ЕС на високо равнище в Залцбург, заявявайки, че Великобритания трябва да се подготви за „Брекзит без споразумение\". Лирата се срина с 1,3% след речта а Мей спряво долара и с 1,31% спрямо еврото. Това е най-голямото падане на стойността на лирата от ноември месец миналата година. „Не можем да приемем нищо, което не уважава резултата от референдума, както и нищо, което не е в интерес на народа\", заяви Мей.  ", "date": "2018.09.22", "title": "Срив на британската лира след речта на Тереза Мей за Брекзит "}
{"url": "http://www.cross.bg/korab-kipur-tyrski-1584481.html", "text": "/КРОСС/ Риболовният кораб с кипърски флаг е собственост на кипърски бизнесмен, а екипажът му е от граждани на Египет. Той е плавал в международни води в северозападната част на острова, в близост до нос Кормакитис, който се намира в окупираните територии. Рибарският кораб е бил спрян от турски военен кораб за проверка, при което турски войници са се качили на борда му и са задържали екипажа. Кипърската лодка е изтеглена в пристанището на Кирения в окупираните територии, където се намира и понастоящем.Според турската армия и кипърските турски власти кипърският кораб е навлязъл незаконно в „териториалните води\" на непризнатата Севернокипърска турска република и е извършвал незаконен риболов. Т.нар. вицепремиер и външен министър на самообявилата се република Кудрет Йозерсай съобщи, че днес сутринта петимата рибари ще бъдат изправени пред съда.Правителството на Кипър нарече инцидента „сериозен\". То е подало вече протест пред ООН и компетентните служби са започнали процедури за освобождаване на екипажа и връщане на лодката. Мисията и мироопазващите сили на ООН в Кипър са в контакт с двете страни в опит за разрешаване на проблема.За последните месеци това е четвъртият случай, когато кораби на турския военен флот преследват рибарски кораби на Кипър, плаващи около острова, но първият, когато се стига до арест. През февруари тази година турски военни кораби блокираха газовите сондажи на Кипър, като попречиха на сондажната платформа на италианската Eniда стигне до определения участък за пробиване. ", "date": "2018.09.22", "title": "Кипърски риболовен кораб бе задържан в петък от турския флот"}
{"url": "http://www.cross.bg/bulgariya-bali-ostrov-1584482.html", "text": "/КРОСС/ България ще разкрие почетно консулство на индонезийския остров Бали. За това се договориха вицепремиерът и външен министър Екатерина Захариева и първият дипломат на Индонезия Рътно Марсуди в рамките на първата официална Среща на жените министри на външните работи, която се провежда в Монреал.„Индонезийският остров е все по-посещавано място от български туристи. Индонезия вече има двама почетни консули в България. Към септември на финален етап е даването на съгласие за назначаване на трети почетен консул у нас\", съобщава в официалния си Фейсбук-профил българският външен министър Екатерина Захариева.Последният случай, при който се наложи България да се намеси активно с консулска подкрепа на няколко десетки наши сънародници в Бали, бе при изригването на вулкана Агунг. Тогава координацията бе поета от кризисен щаб в посолството ни в Джакарта, в съдействие с консулските служби на други държави от Европейския съюз, намиращи се на остров Бали. ", "date": "2018.09.22", "title": "България ще разкрие почетно консулство на индонезийския остров Бали"}
{"url": "http://www.cross.bg/sofiya-avtomobili-grada-1584474.html", "text": "/КРОСС/ София отново се присъединява към вече традиционната за Европа инициатива - Ден без автомобили. Това съобщиха от пресцентъра на Столичната община (СО).Един от най-ярките примери е Париж, където всяка година през септември пешеходците превземат улиците на целия град. Само градския транспорт, колела и всякакви други видове безмоторни превозни средства се допускат за движение, посочиха от СО.От 11.00 до 17.00 ч. центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. \"Княз Александър Дондуков\", бул. \"Васил Левски\", бул. \"Патриарх Евтимий\", бул. \"Христо Ботев\", бул. \"Александър Стамболийски\" ще се придвижват пеша, с колело, тротинетка или отново с градски транспорт.За улеснение на софиянци на сайта на общината, както и на Фейсбук страницата на \"Зелена София\" , ще бъде качена карта с описание на всички улици с ограничен автомобилен достъп.Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някой от туровете, които разказват за историята на града, архитектурата и неговата природа. ", "date": "2018.09.22", "title": "Ден без автомобили в София: Опознайте я пеша "}
{"url": "http://www.cross.bg/ekipi-dopulnitelni-organizatziya-1584475.html", "text": "/КРОСС/ МВР предприема всички необходими мерки за обезпечаване на сигурността и обществения ред по време на предстоящите празници. В почивните дни ще бъде засилено полицейското присъствие, в градовете ще има допълнителни полицейски екипи, а в малките населени места ще бъдат включени екипи на жандармерията. Това съобщиха на брифинг представители на ГД \"Национална полиция\", цитирани от пресцентъра на министерството.Създадена е организация за засилен контрол по пътищата, осигурени са допълнителни екипи по граничните пунктове с Гърция, Сърбия и Румъния.Набелязани са конкретни мерки и има организация във връзка с всички прояви, свързани с честването на Деня на независимостта, чиито акцент ще е във Велико Търново. Ще бъдат изградени допълнителни контролно-пропускателни пунктове, на които ще се извършват проверки включително и с метал-детектори.През следващите три почивни дни се очаква и засилен трафик по пътищата на страната и през граничните пунктове. Основно вниманието на пътните полицаи ще бъде насочено по направленията към ГКПП-ата с Гърция и пътната мрежа към Велико Търново, обяснил инспектор Петър Соколов от отдел \"Пътна полиция\".За територията на останалата част от страната също са предвидени екипи, които да подпомагат движението, допълнил той.На входно-изходните артерии на столицата ще има разположени екипи, които да осигуряват трафика извън и в София. Очаква се потокът към магистрала \"Хемус\" да е голям, като ще се обособят две ленти на изход. По направление Перник лентите също ще са две, а за 24 септември ще се обърне още една лента за вход, заявил гл.инспектор Любомир Костадинов, от отдел \"Пътна полиция\" към СДВР.На магистрала \"Люлин\" няма да има ограничения за товарни и леки автомобили, но водачите трябва да се съобразяват с временната организация, тъй като там текат ремонти, допълнил той.По повод шествието \"Нощно каране\" в София, в памет на загиналите мотористи, ще се включат около 1000 мотора и се очакват затруднения, допълват от МВР. Според предварителния график те няма да влизат в центъра на столицата и мероприятието трябва да приключи до 21.30 ч., според разрешението на Столична община.Участниците са предупредени да са с изправни мотори и с документи, които ще бъдат проверявани, заявил още гл. инспектор Костадинов.Във връзка с Деня на мобилността в утрешния ден ще бъде затворен \"големият център\" в столицата от 10.00 до 17.00 ч. Това няма как да не създаде допълнителни затруднения на хората, които се предвиждат между \"Люлин\", \"Цариградско шосе\" и \"Младост\", казал още той. ", "date": "2018.09.22", "title": "МВР със засилено полицейското присъствие за празничните дни "}
{"url": "http://www.cross.bg/grad-vychich-sofiya-1584464.html", "text": "/КРОСС/ В Сърбия почистиха вандалския надпис българския паметник-костница в град Ниш, съобщи БГНЕС. Надписът „български окупатори\" се появи вчера и днес се наложи полиция да охранява паметника, докато работници на комуналната служба във втория по големина сръбски град се опитваха да го премахнат.В костницата са погребани повече от 2000 български войници, убити по време на освобождението на Ниш през Втората световна война, съобщават сръбски медии.Този вандалски акт бе осъден от министъра на труда, заетостта, ветераните и социалните въпроси Зоран Джорджевич.Извършителите на гаврата са се подписали като \"Службата за млади сърби\". Те призовават президента Александър Вучич да им помогне за преместване на костите на мъртвите българи от Ниш в София. „Българските нашественици не могат да бъдат освободители. Премести това в София, Вучич, реагирай\", са написали вандалите на паметника-костница.Генералният консул на България в Ниш Едвин Сугарев каза пред Радио Телевизия Цариброд, че оценява случая като примитивен национализъм. ", "date": "2018.09.22", "title": "Сърбия почисти поругания паметник в Ниш"}
{"url": "http://www.cross.bg/dimitrov-tochki-geiim-1584465.html", "text": "/КРОСС/ Григор Димитров започна по перфектен начин участието си на отборната надпревара Laver Cup след победа над американеца Франсес Тиафо с 6:1, 6:4 за час и 7 минути.Българинът игра изклчючително освободено и въпреки че турнирът не носи точки за ранглистата, двамата дадоха всичко от себе си за победата и направиха много красив мач в Чикаго.Димитров донесе усмивка на лицето на треньора си Бьорн Борг и впечатли съотборниците си, сред които Новак Джокович и Роджър Федерер.Първият сет беше изигран феноменално от хасковлията - с шест аса и почти без грешка. На свой сервис даде само три точки на съперника и те бяха в рамките на един гейм. Направи много успешни излизания на мрежата и красиви минаващи удари от форхенд и бекхенд през целия мач.Григор постигна важен пробив в седмия гейм, за да поведе с 4:3, но моментално той бе върнат. Димитров обаче не трепна и със завидна концентрация направи втори пореден пробив.Гейм на нула довърши американеца и така отборът на Европа поведе с 1:0 срещу отбора на света.  ", "date": "2018.09.22", "title": "Григор даде летящ старт на отбора на Европа "}
{"url": "http://www.cross.bg/ploshtad-tehnika-praznika-1584470.html", "text": "/КРОСС/Велико Търново днес е център на тържествата по случай 110-ата годишнина от обявяването на независимостта на България.Празничните прояви започват с тържествена литургия в църквата \"Св. 40 мъченици\". В крепостта \"Царевец\" от 10.30 часа е военният ритуал по издигане на националния флаг, който Българското национално радио ще излъчи пряко.Тази година има новости в ритуала, разказва Нелина Църова от Община Велико Търново:\"Едновременно със знамето на \"Царевец\" ще бъде издигнато и знамето в крепостта \"Трапезица\". Деца от Велико Търново ще пуснат във въздуха 110 балона в цветовете на националното знаме и на Велико Търново.\"100 години след поставянето му днес ще бъде открит възстановеният Багрилов надпис в скалите на хълма Света гора.Скулпторът Денислав Сираков направи новата плоча:\"5,40 метра височина, 2.70 метра широчина. Доста голямо съоръжение за времето си, то е било изчукано на ръка, с изпъкнали релефи, които са били абсолютно заличени 1945 година.\"Кулминацията на тържествата е от 19,30 часа, когато започва тържестввената заря-проверка на площад Цар Асен I, която БНР ще предаде пряко.Във Враца празникът ще бъде отбелязан с издигане на националния флаг, демонстрации на военна техника и концерт-спектакъл. Тържествената церемония за празника ще събере на площад \"Христо Ботев\" официални лица, военни, духовници, общественици и граждани.Образци от въоръжението и екипировката на сухопътните войски, част от които е врачанското поделение, ще бъдат показани за празника в парка пред Военния клуб в града.На площад \"Христо Ботев\" в концерта-спектакъл \"110 години независима България\" ще участва изпълнителни от всички общини във Врачанска област.Плевен отбелязва Деня на независимостта с тържествен ритуал и концерти. За първи път на централния площад показват част от военната техника на различни формирования в Плевенския гарнизон.Денят ще бъде отбелязан пред паметната плоча на площад \"Стефан Стамболов\". Тържественият ритуал започва в 11 часа.За първи път на централния площад \"Възраждане\" по случай националния празник в отбелязване на 100 години от Дойранската епопея, Единният център за начална военна подготовка показва военна техника на формированията от плевенския гарнизон. Началникът полк. Николай Бешев:\"Ще бъдат показани най-важните и по-съвременни образци оръжие, така че с радост бихме открехнали, бих казал, класифицираността  на нашата дейност към гражданите - да видят средствата, които се отделят от данъците за поддържането на българската армия къде отиват, с какво разполага българската армия. \"Тежка военна техника  ще бъде показана  и в центъра на Сливен днес по повод празника на независимостта. В празничния ден центърът за подготовка на специалисти организира показ на техника образци екипировка и въоръжение на съвременната българска армия. Гражданите ще могат да видят боен танк Т-72, 122-милиметрова самоходна гаубица, джипове и камиони. Ще бъдат изложени образци на леко стрелково оръжие - пистолети, автомати, снайпери и гранатомети. Военният духов оркестър ще изпълнява известни военни маршове, свързани с празника.Програмата ще продължи с концерт на ансамбъла за народни песни и танци.Празничната програма по повод Деня на независимостта  ще започне  в Търговище с ритуал по издигане на националното знаме.След церемонията гражданите и гостите на града с безплатен транспорт, осигурен от общината, ще могат да отидат до село Осен, където ще се състои традиционният общински празник \"Под крушата на осенската поляна\". Самодейни състави от пенсионерски клубове и читалища от община Търговище са подготвили възстановки на автентични народни традиции и обичаи.По време на празника ще бъдат определени и победителите от кулинарния конкурс за сладкиш и напитка с круша на тема \"Майсторлък с круши.\" ", "date": "2018.09.22", "title": "Честваме Деня на независимостта на България"}
{"url": "http://www.cross.bg/riana-barbados-ostrovnata-1584466.html", "text": "/КРОСС/ Поп звездата Риана е назначена за извънреден и пълномощен посланик на островната държава Барбадос в Карибско море, предаде ТАСС.30-годишната Риана е родена в Барбадос. На новата длъжност тя ще съдейства на властите за развитието на образованието, туризма и привличането на допълнителни инвестиции в икономиката на Барбадос.По повод назначението премиерът на Барбадос Миа Мотли каза, че Риана има значителен принос за популяризацията на островната държава в света. \"Риана изпитва дълбока любов към нашата страна, която намира отражение в нейната филантропска дейност, особено в областта на здравеопазването и на образованието\", посочи премиерът на Барбадос.Риана, чието пълно име е Робин Риана Фентли, е деветкратна носителка на наградите Грами. Миналата есен тя беше включена в списъка на най-високоплатените певци на годината на сп. \"Форбс\" с приходи от 36 млн. долара. ", "date": "2018.09.22", "title": "Риана става извънреден и пълномощен посланик на Барбадос "}
{"url": "http://www.cross.bg/vreme-zaradi-vestnik-1584471.html", "text": "/КРОСС/ \"Инерком България\" отново поиска да стане собственик на активите на ЧЕЗ в България, съобщава \"24 часа\". Компанията е внесла искане в Комисията за защита на конкуренцията за повторно разглеждане на сделката. Заедно с това регулаторът е уведомен, че \"Инерком\" вече няма в портфолиото си фотоволтаици. Именно заради собствеността в соларни паркове за електроенергия комисията отказа да даде одобрение на придобиването на активите на ЧЕЗ от \"Инерком\".Молбите към търговските вериги да продават хляба без надценка няма да доведат до поевтиняването му, пише вестник \"Труд\", цитирайки мненията на икономисти и експерти по повод идеята на министъра на земеделието Румен Порожанов. Според тях това е популизъм и ще позволи на големите вериги да ударят малките магазинчета.Реколтата от винено грозде през тази година ще е по-слаба спрямо миналогодишната, информира \"24 часа\". Причина са стотици декари лозя, които са съсипани от мана заради дъждовете. Според Агенцията по лозата и виното обаче тазгодишното грозде ще е с високо съдържание на захар и ще произведе качествено вино.Вестникът предупреждава и за понижение на температурите от утре.\"Искаме зимното време, дават ни лятното\", това е водещото заглавие на вестник \"Телеграф\". В момента няколко министерства изработват позиция на страната ни за това кое време да изберем, след като Европейската комисия сложи край на местенето на стрелките. Засега везните клонят към лятното време заради пестене на разходи за осветление и заради летния туризъм. В същото време проучвания показват, че нагласата на българите е да се запази само зимното.От образователното министерство въвеждат нови правила за системно отсъстващите ученици, съобщава \"Стандарт\". При повече от 9 отсъствия по даден предмет учениците ще трябва да полагат изпит за определяне на срочна или годишна оценка. Правилата влизат в сила веднага и ще се прилагат стриктно от директорите, посочва вестникът.Фесйбук се е превърнал в държава на 400 хиляди български емигранти. Всеки пети българин зад граница членува в онлайн група, която му помага по-лесно да се справи с културните различия в страната, показва проверка на вестник \"Монитор\". Най-активни в мрежата са сънародниците ни в Англия.В Деня на независимостта Националният военно-исторически музей в София ще бъде с вход свободен, съобщава \"Стандарт\". Само днес посетителите ще могат да видят отличия, документи и снимки на генерал-майор Стефан Паприков - външен министър при обявяването на Независимостта и главна фигура в дипломатическата защита. В Националния исторически музей пък може да се види манифестът, с който княз Фердинанд Първи провъзгласява във Велико Търново през 1908 г. Княжество България за независимо царство. ", "date": "2018.09.22", "title": "Преглед на печата на 22 септември"}
{"url": "http://www.cross.bg/ezik-kitaiiski-bulgariya-1584468.html", "text": "/КРОСС/ Догодина туристическият портал на България ще има версия и на китайски език. Това съобщи министърът на туризма Николина Ангелкова на работна среща с китайски бизнесмени и инвеститори в София, цитирана от пресцентъра на министерството.В момента освен на български език, порталът има версии на осем езика - английски, френски, немски, руски, испански, арабски, японски и иврит.Ангелкова съобщи, че през следващата година ведомството подготвя и маркетингова кампания за привличане на гости от Китай.Министерството на туризма участва в разработка на \"Балкански маршрут\" - специален продукт за далечни пазари, с който да се популяризират възможностите за туризъм в 11 страни на Балканите - България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Македония.От думите на председателя на борда на директорите на компанията \"Брайт дайъри\", която произвежда и продава на китайския пазар кисело мляко с марката \"Момчиловци\" и е съорганизатор на фестивала на киселото мляко, името на родопското село е известно на над 150 млн. китайци. ", "date": "2018.09.22", "title": "Туристическият портал на България ще има версия и на китайски език"}
{"url": "http://www.cross.bg/nezavisimostta-bulgariya-vidyat-1584469.html", "text": "/КРОСС/ Националният военноисторически музей (НВИМ) обяви, че ще пусне безплатен вход за посетителите си в Деня на независимостта на 22 септември. Той ще важи от 10 до 17 ч., като ще може да се видят постоянната и външната експозиция на музея, както и временните изложби.Посетителите ще могат да видят отличия, документи и снимки на генерал-майор Стефан Паприков - външен министър при обявяването на независимостта и главна фигура в дипломатическата ѝ защита. Те са част от личния архив на неговата наследница Зоя Паприкова и фонда на НВИМ.Специално за празника е създадена Стена на независимостта. На нея всеки посетител ще може да остави своето послание, посветено на постигнатата независимост на България.Посетителите ще могат да видят още държавния печат на Княжество България, най-високото отличие на Царство България - орден \"Св. св. равноапостоли Кирил и Методий\", униформата и шашката на цар Фердинанд I, униформата, пистолета \"Браунинг\" и част от отличията на военния министър генерал-лейтенант Данаил Николаев.Филмите \"Независима България\" на Огнян Сурдолов и \"Фердинанд Български\" на проф. Светослав Овчаров пък ще бъдат прожектирани от 11 до 13.30 ч. и от 14.30 до 16 ", "date": "2018.09.22", "title": "Националният военноисторически музей пуска безплатен вход за Деня на независимостта"}
{"url": "http://www.cross.bg/manastir-rozhenskiya-gledat-1584472.html", "text": "/КРОСС/ Делата и мерките на задържаните за нападението над свещеник и опита за обир в Роженския манастир ще се гледат от Районен съд - Пловдив, съобщиха от пресцентъра на Върховния касационен съд. Всички съдии от Районен съд - Сандански са си направили самоотвод по делото, на което трябваше да се гледат мерките на задържаните, заради това, че са работили професионално с един от обвиняемите, който е адвокат.Задържаните за нападението в Роженския манастир, което се случи в сряда, са обвинени за грабеж в съучастие и държане на незаконно оръжие.", "date": "2018.09.22", "title": "Съдиите в Сандански не искат да гледат мерките на нападателите от Роженския манастир"}
{"url": "http://www.cross.bg/gripni-virysi-temperatyra-1584463.html", "text": "/КРОСС/ Четири грипни вируса се очаква да ни атакуват, а прогнозата е първите случаи на заразата да се появят у нас до седмици. Новите грипни щамове са „Сингапур\" и „Колорадо\". Очакват се и вече познатите от миналата зима „Мичиган\" и „Пукет\". „Висока температура, болки по мускулите, губиш сили. Много често се започва с гърлобол и суха, непродуктивна кашлица\", обясни проф. Тодор Кантарджиев.Очаква се вирусите от тип „А\" да преобладават този сезон. При тях боледуват повече възрастни хора, а усложненията са предимно инфекции на белия дроб. Грип от типа „В\" се разпространява основно сред млади хора, а заразата често атакува нервната система.Първите случаи на грип вероятно ще се появят у нас през втората половина на ноември. Според лекарите обаче тук вече циркулират сезонните респираторни вируси, които са с много по-леки симптоми и не водят до сериозни усложнения.Когато е по-студено, лигавицата на носа, както и кръвоносните съдове се свиват. Защитните сили спадат. Затова неправилно казваме „настинка\". Фактически ниската температура е предпоставка да лепнем някоя вирусна или бактериална инфекция\", поясни още проф. Кантарджиев.За разлика от грипа, сезонните вируси обикновено се карат на крак и рядко дават усложнения. И в двата случая обаче е добре да подготвим организма си за заразите, като се храним с повече зеленчуци и плодове и се движим активно всеки ден.Специалистите препоръчват рисковите групи да се ваксинират, а здравните власти планират от догодина да осигурят безплатна имунизация за хората над 65 години. Лекарите напомнят - ако все пак се разболеем, самолечението може да бъде особено опасно.", "date": "2018.09.22", "title": "4 грипни вируса ни атакуват до седмици"}
{"url": "http://www.cross.bg/sedmitza-gradysa-natatuk-1584467.html", "text": "/КРОСС/ Денят на Независимостта ще е най-топлият тази седмица, с температури около и малко над 30 градуса. От неделя нататък започва плавно захлаждане, което ще продължи до средата на следващата седмица, когато дневните температури ще са около 13 градуса От запад на изток през страната ще премине хладен въздух, който ще донесе порция валежи от вторник нататък. Захлаждането ще създаде условия и за снеговалежи в най-високите части на Рила и Стара планина.В края на другата седмица над Черноморието ще има условия за развитие на циклон, с който в тази част на страната ще паднат значителни валежи. ", "date": "2018.09.22", "title": "Първият сняг у нас ще падне до седмица"}
{"url": "http://www.cross.bg/rodeni-na-septemvri-1584459.html", "text": "/КРОСС/ Анна Томова-Синтова, оперна певицаАндрей Кожухаров, журналистДимитър Костов, подуправител на БНБ, бивш финансов министърМалина Едрева, председател на групата на ГЕРБ в СОССпас Делев, футболист", "date": "2018.09.22", "title": "Родени на 22 септември "}
{"url": "http://www.cross.bg/zayavi-posledstviyata-geng-1584461.html", "text": "/КРОСС/ Пекин призова САЩ да отмени санкциите, които наложи на китайска военна организация за това, че е купила изтребители и системи за ПВО от Русия, или ще \"понесе последствията\", пише турското електронно издание Daily Sabah, цитирано от Фокус.Говорителят на външното министерство Генг Шуанг заяви, че Пекин е представил протест на Вашингтон във връзка със санкциите, които предвиждат забрана за влизане в САЩ, блокиране на транзакциите през американската финансова система и блокиране на цялото имущество и дялове в недвижимо имущество, които се намират под юрисдикцията на САЩ, отбелязва изданието.\"Китай е силно раздразнен от безотговорното действие на САЩ\", заяви Генг пред репортерите. - Ние категорично призоваваме САЩ веднага да поправят грешките и да отменят така наречените санкции. Иначе ще трябва да понесат последствията.\"Генг обаче не разкрива повече детайли какво ще означават \"последствията\".Междувременно Москва предупреди Вашингтон, че \"си играе с огъня\".\"Ще бъде добре за тях да запомнят, че има такава концепция като глобална стабилност, която те безсмислено подкопават като повишават напрежението в руско-американските отношения\", заяви заместник-външният министър Сергей Рябков чрез съобщение.\"Да си играеш с огъня е глупаво и може да стане опасно. Препоръчвам на операторите на Вашингтон, които произвеждат в санкциите, поне малко да се запознаят с нашата история и да не я повтарят\", се казва още в съобщението. ", "date": "2018.09.22", "title": "Русия към САЩ: Играете си с огъня"}
{"url": "http://www.cross.bg/naii-trydnoto-sveta-neshto-1584455.html", "text": "/КРОСС/ Най-трудното нещо на света е да мислиш с главата си. Затова толкова малко хора се занимават с това. - Хенри Форд.", "date": "2018.09.22", "title": "Най-трудното нещо на света "}
{"url": "http://www.cross.bg/roditelite-momiche-dimitrovgrad-1584454.html", "text": "/КРОСС/ 18-годишната ученичка от Природоматематическата гимназия в Димитровград е намерена мъртва в парк \"Марица\" в града. Това съобщава \"Дарик\", като цитира данни на полицията.Момичето е обявено за общодържавно издирване на 17 септември, два дни след като изчезва безследно. Сигналът е подаден от родителите й в първия учебен ден.Според предварителната информация младото момиче е посегнало само на живота си. Предстои обаче да бъде извършена аутопсия, която да изясни причината за смъртта.За последно Силвия П. е видяна в събота, 15 септември. Излязла е от къщата на баба си в село до Димитровград, като е казала, че отива на пазар с приятелка, за да си купи учебни материали. По това време родителите й са били на почивка в Гърция. Веднага след връщането си в България са подали сигнал до МВР. Вчера бе открит денонощен телефон, на който да се подава информация за изчезналото момиче и подробно описание с какво е била облечена. Тя е била засечена на видеокамери в Димитровград.Съученици и познати на семейството описват Силвия като изключително добро, кротко, свито, стеснително и затворено момиче. Почти цялото лято била при баба си на село. От там тръгнала в събота сутринта, като казала, че отива с приятелка на пазара, за да си напазарува необходими за училище неща.Родителите и по-малката й сестра били на почивка в Гърция, разказваха запознати. Веднага след като се прибрали, родителите подали сигнала в полицията, която незабавно започна издирване на момичето.  ", "date": "2018.09.22", "title": "Намериха мъртва изчезналата ученичка Силвия"}
{"url": "http://www.cross.bg/tema-nezavisimostta-veliko-1584460.html", "text": "/КРОСС/ Тема: МВР с ново лице. Какво наследство оставя досегашният министър - говори Валентин РадевТема: Независимост и ценности - разговор с Надежда ЗахариеваТема: На живо: парад на нова военна техника в столицатаРок легенди: Йордан Караджов за рождения ден на група \"Сигнал\"Милена Славова търси млади български рокзвездиЧар от екрана на БНТ - Славена ВътоСъботното издание на „Тази събота и неделя\" - изнесено предаване  за Деня на НезависимосттаУтре България чества Деня на Независимостта.bTV ще предава на живо празника от София и Велико Търново.В Старопрестолната столица преди 110 г е прочетен Манифестът, с който България се самообявява за независимо царство.Историци ще припомнят значението на знаковото събитие, специални гости ще бъдат кметът на Велико Търново Даниел Панов и футболната легенда Красимир Балъков.С празничния поздрав на Военния духов оркестър към НВУ \"Васил Левски\" ще започне \"Събуди се\" този уикенд в ефира на NOVA. В съботното издание на предаването към Мира Иванова ще се присъедини и водещият Христо Калоферов от изнесеното студио във Велико Търново.Тема: Денят на Независимостта - какво донесе Независимостта 110 години след нейното обявяване? По темата ще говорят едни от най-добрите специалисти по нова история на България.Тема:  Миролюба Бенатова представя: Радостина в света на приказките. Българската писателка, която загърби корпорациите, издаде 7 книги и вече продава в Китай.Актуалните теми от изминалата седмица ще се обсъдят с експерти в студиото - искането за по-нисък данък върху хляба, рокадите в правителството, отношенията правителство-президентство и българската позиция по казуса \"Орбан\". ", "date": "2018.09.22", "title": "Теми и гости в ефира днес"}
{"url": "http://www.cross.bg/foka-sveti-venetz-1584456.html", "text": "/КРОСС/ В град Синоп (на южния бряг на Черно море, бел.ред.) живеел един мъж на име Памфил със своята жена Мария. Те били родители на блажения Фока. От млада възраст светецът се сподобил да получи такава благодат на Светия Дух, че изгонвал бесове от хората и изцелявал недъзи.Когато свети Фока възмъжал, заради добродетелния си живот бил избран за епископ в родния си град и с ревност започнал да пасе своите словесни овце; като ги поучавал със слово, той ги и назидавал със своя пример. Водейки и преди това добродетелен живот, като приел сан на епископ, той започнал да се подвизава още повече, така че всички, които виждали добрите му дела, прославяли Небесния Отец. Той предпазил много хора от заблуди, мнозина езичници отклонил от идолопоклонството и ги привел към почитание на Единия Бог.Господ благоизволил да сподоби Своя верен раб с мъченически венец и му възвестил за това във видение по следния начин: от висините прилетял гълъб, който държал в клюна си венец от цветя. Този венец той възложил на главата на блажения и проговорил с човешки глас:- Твоята чаша вече се напълни, на тебе подобава да я изпиеш.От това видение свети Фока разбрал, че му предстои да пострада за Христа. А от това ние узнаваме, че той е бил велик угодник пред Бога, понеже, бидейки още в тяло, той се сподобил да бъде увенчан от небето. Така преблагият Бог въздига своите угодници, удостоява ги със слава и чест и възлага на главите им венци. По своята душевна и телесна чистота свети Фока бил истински небесен жених: небето възжелало да се съчетае с него и да му възложи венец. Но този венец бил предзнаменование на по-добър венец - този, в чертога на Спасителя, с който той трябва да се венчае вечно и с него да се яви на небесния брак.След това славно знамение, по време на царуването на Траян, свети Фока бил предаден на мъчение от управителя Африкан. Този властител дълго го принуждавал да принесе жертва на идолите, но светецът предпочел самия себе си да принесе жертва на Бога. Той не изпълнил заповедта на княза, не пожелал да въздаде чест на произведението на човешките ръце, чест, подобаваща на Единия Бог, седящ на херувими. Тогава князът заповядал да привържат светеца към дърво и да го мъчат. Цялото му тяло било покрито с рани. Подобно на гладните хищни птици, които нападат труп и като го късат на части, го изяждат: така мъчителите терзаели чистото тяло на страдалеца Христов. Но всичко това свети Фока претърпял мъжествено. Той чувал глас от висините, който го укрепявал. Като призовавал Иисуса Христа, той понасял мъките, презирайки всички страдания. Той не щадял плътта си заради Този, Който не пощади Себе Си и пострада за нас на кръста. Това страдание било за свети Фока като райска прохлада: така мъжествено понасял мъките, като изповядвал Името на пострадалия за нас Господ.Нищо непоносимо нямало за верния раб, който страдал за своя Владика. Ако и да се съберели от целия свят мъчителите срещу него, ако да изобретяли всички мъки, то и тогава той бил готов да страда за своя възлюбен Господ, като възгласял заедно с пророк Давид: \"Готово е сърцето ми, Боже (готово е сърцето ми)\" (Пс. 107:2).Мъчителите го положили върху силно нагорещено желязо, но то веднага изстинало, понеже сърцето на светителя горяло от любов към Бога и този духовен огън победил силата на веществения огън. И във всички мъчения, които измислили за него, свети Фока се оказал победител, понеже около него се явявало ангелско войнство и неизречена божествена светлина. В тъмниците го просвещавала небесна светлина, в оковите той се веселял с надеждата за небесната свобода, в скърбите се утешавал от ангелите, в раните бил укрепяван от Иисуса Христа - Господа. След много и различни мъчения го хвърлили в нагорещена баня, където той, като се молел, предал духа си в Божиите ръце* и се сподобил да получи венеца на победителя в Църквата на тържествуващите. Неговото свято тяло било погребано с почести и при гроба му се извършвали много чудеса.© Жития на светиите.", "date": "2018.09.22", "title": "Св. свщмчк Фока, еп. Синопийски. Св. прор. Йона. Преп. Козма Зографски"}
{"url": "http://www.cross.bg/chasa-bulgariya-nezavisimostta-1584462.html", "text": "/КРОСС/Крумовград./с. Аврен.От 10.45 часа вицепрезидентът Илияна Йотова ще участва в Националния тракийски женски събор-поклонение в село Аврен, община Крумовград. Тази година Тракийският женски съюз отбелязва 85 години от основаването си и честванията се провеждат под патронажа на вицепрезидента.***София.От 09.00 до 12.00 часа часа пред парадния вход на Министерство на отбраната (ул. „Дякон Игнатий\" № 3) ще бъдат представени основни образци военна техника на Въоръжените сили - бронирана машина „Хамър\", бойни бронирани колесни машини „Командо\", „Гардиан\" и „Пустинна котка\". Инициативата е по случай 110-ата годишнина от обявяване на Независимостта на България. Освен в София същата инициатива ще се проведе в още 16 града - Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца,Белене, Асеновград, Карлово, Казанлък, Хасково и Ямбол.***София.От 10.00 до 17.00 часа Националният военноисторически музей ще работи с вход свободен за постоянната хронологична и външната експозиция на музея, както и за временните си изложби по повод 110 години от обявяването на Независимостта на България.***София.От 10.00 часа в парк „Военната Академия\" ще започне вторият ден от фестивала „Живият огън на традициите\".***София.От 11.00 часа на площад „Княз Александър I\" пред Паметника на Независимостта ще се проведе тържествено честване на 110-ата годишнина от обявяването на Независимостта на България. В програмата ще участват Софийският духов оркестър с диригент Юли Дамянов, хор „Света София\"  с художествен ръководител акад. Валентин Бобевски, актрисата Силвия Лулчева. Военен ритуал ще изпълни Националната гвардейска част.Слова ще произнесат доц. д-р Тодор Чобанов, заместник-кмет на Столична община и доц. д-р Владимир Златарски от Института за исторически изследвания на БАН.***София.От 11.00 до 17.00 часа София отново ще се присъедини към вече традиционната за Европа инициатива - Ден без автомобили. В този интервал центърът на столицата ще бъде затворен за влизане на автомобили в обхвата на синята зона за паркиране.***София.От 18.00 часа на сцената в парк „Света Троица\" ще се проведе първият по рода си конкурс „Рап за България\". Специален оценяващ ще е  българският представител в Европейския парламент и заместник-председател на ВМРО - БНД Ангел Джамбазки.***София.От 21.00 часа пред входа на Националния исторически музей ще бъде даден стартът на на „Масово Нощно Каране\" 2018 с призив за толерантност на пътя.***Асеновград.От 09.00 часа до 12.00 часа в НЧ „Родолюбие\" ще бъдат показани военни оръжия и екипировка от фонда на Военно формирование 24490- гр. Асеновград.***Благоевград.От 09.00 до 12.00 часа по повод Деня на Независимостта в новоизградения парк „Македония\" ще бъдат показани образци от екипировка, оръжие и военна техника.***Благоевград.Oт 11.00 часа пред паметника на Македоно-Oдринското опълчение на пл. „Мите Марков\" (пред Младежкия дом) в Благоевград ще се проведе ритуал по полагане на венци и цветя в знак на признателност по повод 110 години от обявяване на Независимостта на България.***Бургас.От 10.30 часа по повод Деня на Независимостта на площад „Атанас Сиреков\" тържествено ще бъдат издигнати националният флаг, флаговете на Европейския съюз и Община Бургас. След това ще бъде извършен празничен молебен за благоденствието на Независима България. От 11.00 часа ще бъдат положени венци и цветя при паметника на 24-ти Черноморски пехотен полк в памет на загиналите за защита на българската независимост, а от 11.30 часа отново на площад „Атанас Сиреков\" жителите на града ще бъдат зарадвани с празничен фолклорен концерт на професионалистите от ансамбъл „Странджа\".***Варна.От 09.00 до 12.00 часа по случай 110-ата годишнина от обявяването на Независимостта на България на Морска гара Варна гражданите и гостите на Варна ще имат възможност да разгледат моторен катер „Георги Раковски\" и новопридобития бързоходен моторен катер с бордови номер 213.***Варна.От 09.30 часа на площад „Независимост\" ще се състои тържествено издигане на националното знаме. На място ще бъде отслужен молебен за България, а по-късно е предвиден Концерт на фолклорен ансамбъл „Варна\".***Варна.От 11.00 часа в парка край Аспарухов вал в Район „Аспарухово\" ще започне Възстановка - спектакъл: „Българската армия от Аспарух до наши  дни\".***Велико Търново.От 07.30 часа Негово Високопреосвещенство Великотърновския митрополит Григорий. ще бъде отслужена Празнична Света литургия в Църква „Св. Четиридесет мъченици\". На литургията ще присъстват заместник-председателят на Народното събрание Емил Христов и народни представители.***Велико Търново.От 09.00 часа в Църква „Св. Четиридесет мъченици\" ще бъде отслужен водосвет и ще се проведат освещаване на знамена, декламиране на Манифеста за Независимостта.***Велико Търново.От 10.30 часа на крепостта Царевец ще се проведат ритуал по издигане на знамената, официални слова, благослов. На събитието ще присъства заместник-председателят на Народното събрание Емил Христов.***Велико Търново.От 11.00 часа на крепостта Царевец ще се проведе поднасяне на венци и цветя на Пирамидата на Независимостта. заместник-председателят на Народното събрание Емил Христов ще поздрави жителите и гостите на града и ще поднесе цветя.***Карлово.От 09.00 до 12.00 часа на площад „20 юли\" 61-ва Стрямска бригада в Карлово ще покаже своето бойно въоръжение по повод Деня на независимостта.***Кюстендил.От 11.00 часа на Арката на площад „Велбъжд\" ще започне празничната програма по повод 110 години от Независимостта на България. Предвидено е издигане на националното знаме на Република България, както и празнично слово. Ще бъдат поднесени венци и цветя на паметника „Булаир\". Жителите и гостите на Кюстендил ще имат възможност да присъстват и на концерт на ансамбъл „Аноним\".***Пазарджик.От 10.00 часа в местността Добра вода ще се проведе осмият областен събор на Съюза на офицерите и сержантите от запаса и резерва в Пазарджик.***Перник.От 11.00 часа с поднасяне на венци и цветя пред паметника на „Кракра Пернишки\" ще започне честването на 110 години от обявяването на Независимостта на България. Честването ще продължи с празнично дефиле от паметника на Кракра Пернишки, през площад „Кракра\" до Двореца на културата. От 11.35 часа ще започне ритуалът по издигане знамето на Република България. След това кметът на Община Перник Вяра  Церовска и областният управител Ирена Соколова ще приветстват перничани. Празникът ще продължи с концерт на Ансамбъла за народни песни  и танци \"Граовска младост\".***Пловдив.От 10.00 часа с молебен в храм „Св. Неделя\" ще започнат честванията по повод 110-ата годишнина от обявяването на Независимостта на България. От 10.30 часа ще бъдат поднесени венци и цветя пред паметната плоча на Александър Малинов (до храм „Св. Неделя\"). От 11.30 часа  започва тържествен ритуал пред колоната на Независима България („Гроздовия пазар) на пл. „22 септември\". От 14.00 часа в Старинен Пловдив ще бъде представена възстановката на събитията от 25.09.1908 г. „По стъпките на цар Фердинанд\", когато той е посрещнат на пл. Централен в Пловдив и пред събралото се множество е прочетен манифеста, с който е обявена Независимостта на България.***Сатовча.От 09.00 до 18.00 часа специалисти от ВМА ще преглеждат безплатно жителите на община Сатовча. Прегледите ще се извършват в сградата на кметство-Сатовча.***Свищов.От 11.00 часа пред паметника на Свободата ще се състои тържествено честване по повод 110 години от Независимостта на България.***Силистра.От 11.00 часа пред паметника на Васил Левски ще се състои тържество по повод 110-та годишнина от обявяването на независимостта на България.***Сливен.От 09.00 до 12.00 часа на площад „Хаджи Димитър\" по случай Деня на Независимостта Центърът ще бъде представена техника, образци въоръжение и екипировка.***Смолян./ с. Момчиловци.През целия ден на площада пред кметството в Момчиловци ще има Празнична програма „Народно веселие\" за гостите на Фестивала на киселото мляко.***Стара Загора.От 09.00 до 12.00 часа по повод Деня на Независимостта Старозагорският военен гарнизон организира показ на техника и въоръжение на южната част на бул. „Цар Симеон Велики\" от кръстовището с бул. „Партриарх Евтимий\" до Средно училище „Васил Левски\". От 10.30 часа в парк „Александър Стамболийски\" ще започне тържествен ритуал, в който ще участват почетен караул, знаменна група и Военен духов оркестър на Старозагорския военен гарнизон. Веднага след това ще започне празничен концерт на смесен хор „Родина\" при НЧ „Родина - 1860\", туристически хор „Средногорски звуци\" и Общински духов оркестър.***Тетевен./с. Рибарица.От 11.00 часа в местността Костина ще бъдат отбелязани 110 години обявяването на Независимостта на България, 175 г. от рождението на войводата Георги Бенковски и 100 г. от битката при Дойран. В честванията участие ще вземат членове от Съюза на офицерите и сержантите от  запаса и резерва, ветерани от войните, ученици от СУ ,,Георги Бенковски\" гр. Тетевен и ОУ ,,Георги Бенковски\" с. Рибарица, родолюбиви граждани.***Търговище.От 10.00 часа на площад „Свобода\", с ритуал за издигане на националното знаме, с участието на Патриотичен клуб „Възраждане\" ще се състои тържествено честване по случай 22 септември и отбелязването на 110 години от обявяването на Независимостта на България.***Търговище.От 11.00 часа край село Осен ще започне традиционният общински празник „Под крушата на осенската поляна\".***Хасково.От 11.00 часа с тържествен ритуал по полагане на венци и цветя пред паметника на Незнайния воин ще започнат честванията в града по повод  Деня на Независимостта.***Чепеларе.Продължават проявите от Хайдушките празници „Капитан Петко войвода\" От 8.30 часа в Чепеларе започва есенен тенис-турнир за деца.***Чепеларе.От 18.00 часа ще се проведе възстановка на НС „Единение\" - Обявяване на независимостта на България.*** Шабла.От 10.00 часа в местността Малкото море, южно от фара на нос Шабла ще се проведе осмото издание на Фестивала на хвърчилата.***Ямбол.От 10.30 часа ще започне тържествената церемония с ритуал по издигане на националния флаг и празнично слово на кмета по повод 110 години от обявяването на независимостта на България. От 11.00 часа честването ще продължи с прожекция на документалния филм „Денят на Независимостта\" на режисьора Христо Живков, по сценарий на Димитър Стоянович. Представянето е в Зрителна зала на Музея на бойната слава  ", "date": "2018.09.22", "title": "Предстоящи събития в страната за 22 септември"}
{"url": "http://www.cross.bg/bulgariya-voiina-dogovor-1584457.html", "text": "/КРОСС/ 1499 - Между Австрия и Швейцария е сключен мирен договор, с което се слага край на Австрийско-швейцарската война и е призната независимостта на Швейцария.1792 - Франция е обявена за република.1862 - Ото фон Бисмарк става канцлер на Прусия.1862 - Американският президент Ейбрахам Линкълн обявява всички роби в разбунтувалите се щати за свободни от 1 януари 1863 г.1872 - Извършен е Арабаконашкият обир.1887 - Основан е град Акрън, окръг Уошингтън, щата Колорадо, САЩ.1908 - Обявена е Независимостта на България, с което страната отхвърля васалната си зависимост от Османската империя, наложена ѝ от Берлинския договор. (стар стил)1923 - Съставено е четиридесет и третото правителство на България, начело с Александър Цанков.1934 - В резултат на взрив и последвал пожар в мина в Уелс загиват 260 миньори.1944 - Военният министър Дамян Велчев издава заповед за назначаване на политически заместник командири в Българската армия.1949 - Английското, канадското и американското правителство обявяват, че наскоро са регистрирали атомна експлозия в Съветския съюз, която Москва първоначално отрича, но по-късно става ясно, че опита е извършен на 29 август.1959 - Открита е телефонна връзка между САЩ и Европа.1960 - Мали получава независимост от Франция.1973 - България скъсва дипломатически отношения с Чили, като протест срещу военния преврат на генерал Пиночет от 11 септември, който сваля от власт президента-социалист Салвадор Алиенде.1974 - ООН признава Организацията за освобождение на Палестина и нейния лидер Ясер Арафат като официални пълномощници на палестинското население.1975 - Извършва се неуспешен опит за убийство на президента на САЩ Джералд Форд в Сан Франциско.1980 - Ирак напада Иран и започва Ирано-иракската война продължила 8 години.1981 - Открит е Паметникът на незнайния войн в София.2003 - Сливат се проектите Fedora и Red Hat.", "date": "2018.09.22", "title": "22 септември в историята"}
{"url": "http://www.cross.bg/pistolet-tzacheva-ministur-1584458.html", "text": "/КРОСС/ Разпоредена е проверка във Врачанския затвор, където бяха открити части от пистолет. Експертиза ще установи дали всички те съставляват в цялост годно оръжие, или не. Случаят е обезпокоителен и недопустим, каза правосъдният министър Цецка Цачева, съобщава Дарик.По повод случая с откритите части от пистолет, правосъдният министър смята, че той е сигнал за \"неизпълнение на служебни задължения от длъжностните лица, които са допуснали подобно внасяне\".\"Къде са открити частите на пистолета, не мога да коментирам, защото в момента се извършват съответните действия от полицията, под ръководството на прокуратурата\", каза още тя.В Стара Загора Цачева връчи сертификати на магистрати, полицейски служители и социални работници, които завършват обучение на тема \"Права на децата, специализация по младежко правосъдие за професионалисти в България: Обучение за специалисти, провеждащи изслушвания на деца\".Това е последното обучение, организирано от Министерството на правосъдието съвместно с Международния институт за правата на детето в Швейцария по проект \"Укрепване на правния и институционалния капацитет на съдебната система в сферата на правосъдието за деца\", финансиран от Българо-швейцарската програма за сътрудничество.В рамките на 5 дни, в Стара Загора, 19 магистрати, социални работници и полицейски служители от Добрич, Разград, Смолян, Хасково, Ловеч, Търговище, Силистра и Кърджали бяха обучавани по отношение правото на детето да бъде изслушвано и техники за изслушване на непълнолетни.\"Аз гледам на обучените колеги като посланици, които ще предадат своя опит на останалите, когато се завърнат на работните си места\", обясни министър Цачева. ", "date": "2018.09.22", "title": "Откриха части от пистолет във Врачанския затвор"}
