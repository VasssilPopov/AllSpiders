{"url": "http://www.cross.bg/mitropolit-vsichki-nego-1572061.html", "text": "/КРОСС/ Възлюбени в Господа чеда на светата ни Църква,ХРИСТОС ВОСКРЕСЕ!Със светлина в душите и сърцата, с истинска пасхална радост и благодарност към Небесата, поради изгряващата от гроба Светлина на живота, и тази година благоговейно посрещаме Възкресение Христово. Прекланяме се пред дивния Божи Промисъл и пеем победната песен: \"Христос възкръсна от мъртвите!\" И радостта ни е пълна, защото извира от непосрамената ни вяра в победилия смъртта наш Господ, Който \"...възкръсна, както беше казал\" (Мат. 28:6). И Който претърпя унижения и страдания заради нас, като прие смърт ­ \"и то смърт кръстна\" (Фил. 2:8), за да покрие извършеното някога престъпление, да ни освободи от робството на греха и смъртта и да ни дарува Своето спасение.Възкръсналия Господ Иисус Христос, Който порази смъртта в самото нейно царство, като разтрепери самия ад и изтреби тлението (Утринна на Велика събота), Който всепобедно възкръсна тридневен и въздигна \"отдясно на Отца\" (Символ на вярата, 6) падналата някога човешка природа, и днес ние тържествено прославяме и изповядваме като наш Господ и Бог (Йоан. 20:28-29). Него славословим, Него възпяваме, заедно с небесното войнство и цялото творение, Него в единомислие изповядваме в химните и песнопенията на пасхалното богослужение и в съкровените молитви и благодарения, извиращи от нашите сърца. Него, Победителя на мрака и Източник на \"незалязващата Светлина\", и днес ние продължаваме да следваме и в Неговото име да се спасяваме, защото не познаваме на света \"друго име, на човеци дадено, чрез което трябва да се спасим\" (Деян. 4:12).Чрез Христовото славно Възкресение ­ както свидетелства божественият евангелист ­ \"народът, който седеше в мрак, видя голяма светлина, и за ония, които седяха в страна и сянка смъртна, изгря светлина\" (Мат. 4:16). Светлина, мир и спасение за всеки човек и за всички народи, във всички времена, които с вяра са приели и продължават да приемат Него ­ \"истинската светлина\" (Йоан. 1:9). Които са познали в Него своя едничък истински Бог и Спасител и на които Той предостави възможността от чеда на греха и смъртта \"да станат чеда Божии\" (Йоан. 1:12).Затова в пресветлото утро на Пасха светият наш отец Йоан Златоуст тържествува и тържествувайки, повелява: \"Никой да не оплаква своята бедност, защото Царството небесно е отворено за всички! Никой да не плаче за своите грехове, защото от гроба на Спасителя изгря опрощение! Никой да не се бои от смъртта, защото Спасовата смърт ни освободи от нея!\" (Похвално слово за Пасха). И заедно с апостола пита: \"Де ти е, смърте, жилото? Де ти е, аде, победата?\" (1 Koр. 15:55). Защото какво друго е смъртта, освен откъсване от Източника на живота? Сега обаче, след Въплъщението на Божия Син и Неговото славно Възкресение ­ сега, когато \"с нас е Бог\" (Ис. 8:10), с нас вече е и Самият Живот, и смъртта е вече обезсилена.Братя и сестри,Животът и вярата, които светата Църква изповядва и проповядва, и с които всички нейни верни живеят и се спасяват, са божествен дар за всички нас и за всеки човек; живот, който е \"в изобилие\" (Йоан. 10:10), и вяра ­ която побеждава \"света\" (1 Йоан. 5:4) и всичко онова, което е \"от света\" (Йоан. 15:19) и не е угодно Богу. Вяра, чрез която вярно намираме пътя Господен ­ пътя към Небесата и към вечния живот в лоното на Отца. Защото с тази вяра, както свидетелства и апостолът, ние \"ходим, а не с виждане...\" (2 Кор. 5:7), и с нея по благодат ставаме \"синове Божии... в Христа Иисуса\" (Гал. 3:26). Вяра, която някога, в дългите старозаветни столетия е била само очакване, но която сега, след Въплъщението, страданията и кръстната смърт, и особено след Възкресението и Възнесението на Божия Син, е вече реалност, в която и с която Църквата живее през вековете ­ подобно на кораб сред бурно море.От нас зависи да пазим и следваме тази вяра, та с това и да се спасяваме чрез нея. В нас е \"царството Божие\" (Лука. 17:21), по думите на нашия Господ и Спасител, и в наша власт е да живеем и да оделотворяваме тази наша спасителна православна вяра, и достойно да се възползваме от щедро предоставената ни от Христа, чрез Неговата преславна победа, възможност да бъдем истински \"съграждани на светиите и свои на Бога\" (Еф. 2:19). В нея в тази богодарувана ни вяра, отново ни утвърждава утрото при празния гроб, денят на светата Пасха, Празникът на празниците и Тържество на тържествата, както Църквата е наричала винаги Деня на преславното Христово Възкресение.Нека Светлината, изгряваща в този ден от празния гроб, огрява винаги всички нас. Нека тя винаги съгрява сърцата ни и просветлява умовете ни, та водени от нея да вървим неизменно по стъпките Христови, следвайки завещания ни от Него образец, а с това да се удостоим и с вечния живот с Него ­ в Царството, приготвено нам \"от създание мира\" (Мат. 25:34) ­ Царство на светлината, на божествената любов и всяка правда ­ Царството, което е \"правда и мир и радост в Светаго Духа\" (Рим. 14:17).Поздравяваме с Христовото Възкресение всички верни чеда на Православната ни църква, в Родината и далеч от нея, и всесърдечно благопожелаваме на всички светлината на Възкресението и радостта от Божията победа никога да не угасват в нашите сърца!Благодатта и мирът на Възкръсналия от мъртвите Господ наш Иисус Христос да бъдат с всички нас!ХРИСТОС ВОСКРЕСЕ!ПРЕДСЕДАТЕЛ НА СВ. СИНОД† НЕОФИТПАТРИАРХ БЪЛГАРСКИ ИМИТРОПОЛИТ СОФИЙСКИЧЛЕНОВЕ НА СВ. СИНОД:† Сливенски митрополит ЙОАНИКИЙ† На САЩ, Канада и Австралия митрополит ЙОСИФ† Великотърновски митрополит ГРИГОРИЙ† Плевенски митрополит ИГНАТИЙ† Ловчански митрополит ГАВРИИЛ† Пловдивски митрополит НИКОЛАЙ† Доростолски митрополит АМВРОСИЙ† Западно- и Средноевропейски митрополит АНТОНИЙ† Варненски и Великопреславски митрополит ЙОАН† Неврокопски митрополит СЕРАФИМ† Русенски митрополит НАУМ† Старозагорски митрополит КИПРИАН† Врачански митрополит ГРИГОРИЙ† Видински митрополит ДАНИИЛ ", "date": "2018.04.07", "title": "Великденско послание на Българския патриарх Неофит"}
{"url": "http://www.cross.bg/dvizhat-noshtniyat-transport-1572029.html", "text": "/КРОСС/ Нощният градски транспорт ще има 4 линии. Билетът ще струва 2 лева, като ще се купува от кондуктор в превозното средство и ще важи за всичките нощни линии.Общата спирка на линиите, които ще носят съответно номерата № 1, № 2, № 3 и № 4, ще е на площад „Княз Александър Първи\", от която пътниците ще могат да се прекачват. Автобусите ще се движат с интервал от 40 минути.Линия 1 ще върви по маршрута ж.к. \"Люлин 1, 2\" - ж.к. \"Младост 4\".Тази с № 2 ще свързва кв. „Обеля\" - ж.к. „Студентски град\".Автобусите с номера № 3 ще се движат между ж.к. „Овча Купел 2\" - ж.к. „Левски\" (Автостанция Изток), а тези от № 4 - ж.к. „Дружба 2\" между ж.к. „Гоце Делчев\", съобщиха от Столична община. ", "date": "2018.04.07", "title": "Нощният градски транспорт тръгва днес"}
{"url": "http://www.cross.bg/stokholm-atentata-lyoven-1572064.html", "text": "/КРОСС/ Стокхолм и цяла Швеция отбелязват днес една година от атентата с камион, при който загинаха петима души в шведската столица, предаде ДПА.Специална възпоменателна служба за жертвите на атентата бе отслужена днес в църквата \"Адолф Фредрик\". На нея присъстваха премиерът Стефан Льовен, членове на правителството, партийни лидери, представители на градските власти, полицията, епископът на шведската лутеранска църква Антие Якелен, както и крал Карл ХVI Густав и съпругата му кралица Силвия. Текстове прочетоха също така имамът на главната стокхолмска джамия и представител на еврейската конгрегация.Църквата се намира близо до пешеходната зона, където откраднат камион премина през улицата в централен район, пълен с магазини, преди да се блъсне в един от тях през април миналата година.Въздушното пространство над Стокхолм беше затворено днес. Полицията засили присъствието си.След нападението в града бяха разположени бетонни преграждения във формата на лъвове наред с огромни бетонни саксии по пешеходната улица \"Дротнинггатан\".След службата Льовен и съпругата му се разходиха по \"Дротнинггатан\" до магазина, където се блъсна камионът, и положиха цветя с картичка с надпис: \"Помним ви.\"По пътя те се поздравяваха с хората на улицата, включително 38-годишна жена, която загуби крака си при нападението.Светлината е много по-силна от мрака, каза пред журналисти Льовен, като добави, че тероризмът никога няма да победи.Хората днес полагаха цветя върху някои от бетонните лъвове, както и на централния площад \"Сергелсторг\", където е направена украса от цветя във формата на сърце. Льовен трябва да говори и на възпоменателен концерт.40-годишният Рахмат Акилов от узбекистански произход, който призна, че е извършил атентата миналата година, в момента е подсъдим за престъпления, свързани с тероризма. Той свидетелства, че е искал да накара Швеция да спре подкрепата си за борбата срещу „Ислямска държава\" в Сирия. Очаква се делото му в Стокхолм да продължи до началото на май.Нападението в Стокхолм бе едно от няколкото в Европа от 2016 г. насам, при които се използва автомобил, с който се нападат граждани.  ", "date": "2018.04.07", "title": "Швеция отбелязва една година от атентата с камион в Стокхолм"}
{"url": "http://www.cross.bg/brega-bosfora-korab-1572063.html", "text": "/КРОСС/ Товарен кораб се е врязал в брега край протока Босфор в Истанбул. Не се съобщава за жертви. С помощта на влекачи корабът беше изтеглен от брега и сега е на десетина метра от него.  ​Танкерът е ударил кея на крайбрежна вила под моста \"Султан Мехмед Завоевателя\", който свързва европейския и азиатския бряг на мегаполиса.Причината за инцидента е блокиране на руля. Съдът с дължина 225 метра е плавал под малтийски флаг от Украйна към Египет.Не се съобщава за разсипване на това на транспортния кораб, но водният трафик по Босфора беше затворен и в двете посоки.Къщата \"Хекимбашъ Салих Ефенди\" е от османската епоха, понастоящем се използва за сватбени тържества и концерти и са й нанесени сериозни щети. На мястото на инцидента по суша и море са пристигнали екипи на компетентните служби.Босфора е известен с трудностите за навигиране поради завоите и подводните си течения. Често пъти големите транспортни съдове ползват лоцмани и малки направляващи ги катери за преминаването през пролива, който свързва Черно с Мраморно море. ", "date": "2018.04.07", "title": "Товарен кораб се е врязал в брега на Босфора в Истанбул"}
{"url": "http://www.cross.bg/diop-beshe-avur-1572060.html", "text": "/КРОСС/ Нова неприятна новина дойде от Франция. 18-годишният Самба Диоп е бил намерен мъртъв в леглото си тази сутрин от родителите си. Причините за смъртта му за момента не са известни.Диоп играеше за втория отбор на Льо Авър. Новината беше потвърдена от френския клуб: „С голяма тъга съобщаваме за смъртта на нашия играч Самба Диоп. Това е изключително труден момент за всички нас. Клубът ни изказва своите съболезнования на опечаленото семейство.\"Самба Диоп беше втори капитан на националния отбор на Франция до 19 години, а през миналия сезон стана шампион на страната до 19 години с Льо Авър.Заради смъртта на младия футболист днешният мач на Льо Авър от 32 кръг на Лига 2 срещу лидера в класирането Реймс беше отложен и за момента няма назначена нова дата за провеждането му.Това е четвъртата смърт на футболист в Европа за последния месец. Първо почина 31-годишният капитан на Фиорентина Давиде Астори. След това си отидоха 18-годишният Тома Родригес от френския Тур и 12-годишният Баптист льо Фол от Гинган. ", "date": "2018.04.07", "title": "Френски младежки национал почина в съня си"}
{"url": "http://www.cross.bg/trump-makron-prezident-1572030.html", "text": "/КРОСС/ Доналд и Мелания Тръмп ще дадат вечеря на Еманюел и Брижит Макрон в Маунт Върнън - историческата резиденция на Джордж Вашингтон, при държавното посещение в САЩ на френския президент и съпругата му в края на април, предава Франс прес.Имението на първия президент на САЩ ще напомни \"по прекрасен начин уникалния статут на Франция - първия съюзник на Америка\", каза говорителката на Белия дом Сара Сандърс.След тази \"частна вечеря\" на 23 април френският президент ще гостува на Тръмп в Белия дом. Това ще бъде първото държавно посещение на чужд лидер в мандата на Доналд Тръмп.На 25 април Еманюел Макрон ще говори пред обща сесия на двете камари на Конгреса.Тръмп бе гост на Макрон в Париж през юли. Президентските двойки вечеряха на втория етаж на Айфеловата кула, откъдето се открива неповторима гледка към Париж.Резиденцията Маунт Върнън, която е отворена за посещения, е в щата Вирджиния, на двайсетина километра южно от Вашингтон. През 2007 г. там се срещнаха тогавашните президенти на Франция Никола Саркози и на САЩ Джордж Буш син, напомня АФП.  ", "date": "2018.04.07", "title": "Тръмп дава вечеря за Макрон в историческата резиденция Маунт Върнън"}
{"url": "http://www.cross.bg/dolara-hotela-hotel-1572055.html", "text": "/КРОСС/ Първият в света хотел в орбита около Земята ще отвори врати на 5 април 2022 г. съобщи Лайф. Той ще получи названието \"Аврора\" и ще бъде построен от американската компания Orion Span (Орион Спан) със седалище в Хюстън.В орбита ще бъде изведен един модул, в който ще може да се поберат шестима души, включително двамата членове на екипажа. Нощувката в хотела ще струва 792 000 долара.Оставането само една нощ там обаче ще е невъзможно. За 12-дневно пребиваване в \"Аврора\", 3-месечна предполетна подготовка и транспортиране до и от космическия хотел ще трябва да се платят 9,5 милиона долара.При това разработването на подобен модул ще струва десетки милиони долара. На посетителите ще бъде предложено да участват експерименти, свързани с отглеждане на плодове и зленчуци в околоземна орбита. Ако на клиентите на хотела им домъчнее за дома, ще могат да ползват високоскоростен безжичен интернет.\"Аврора\" ще се намира на разстояние 322 км от земната повърхност и ще извършва една обиколка около нашата планета за 90 минути. По този начин обитателите на хотела ще могат да наблюдават 16 слънчеви залеза и изгрева в денонощието.Желаещите да отдъхнат в космическия хотел ще трябва да планират това предварително, като внесат депозит от 80 хиляди долара. Регистрацията на места в хотела вече е започнала.  ", "date": "2018.04.07", "title": "792 000 долара ще струва нощувката в първия космически хотел"}
{"url": "http://www.cross.bg/imigranti-tyrtziya-dnes-1572062.html", "text": "/КРОСС/ Турските власти ще депортират в Кабул този уикенд близо 600 нелегални афганистански мигранти, намиращи в Източна Турция, съобщи днес турското министерство на вътрешните работи, цитирано от БНТ. Афганистанските имигранти са преминали нелегално в Турция от Иран заради терористичните действия и икономическите проблеми в тяхната страна, посочва министерството и уточнява, че турските сили за сигурност са предали имигрантите на окръжните власти. Министерството съобщава, че е подготвено депортирането на 591 имигранти в окръг Ерзурум (Източна Турция) и чартърни полети до Кабул ще бъдат организирани днес и в неделя за връщане на имигрантите.  ", "date": "2018.04.07", "title": "Турция връща 600 нелегални имигранти в Афганистан"}
{"url": "http://www.cross.bg/mnozinstvo-yngariya-zaedno-1572056.html", "text": "/КРОСС/ Унгария е пред парламентарни избори: прогнозите сочат, че партията „Фидес\" на премиера Виктор Орбан, заедно с коалиционните си партньори, ще спечели убедително мнозинство утре.Според последните проучвания консерваторите, заедно с християндемокартите, могат да получат 2/3 от мандатите.Квалифицираното мнозинство ще им позволи да извършват дори поправки в Конституцията.Десницата увеличи популярността си благодарение най-вече на антиимигрантската политика и твърдия си тон към Брюксел. Социолозите предвиждат подем и на крайнодясната партия „Йобик\", която смекчи ксенофобската си реторика.  ", "date": "2018.04.07", "title": "Унгария пред избори: Управляващите очакват нов успех"}
{"url": "http://www.cross.bg/gun-he-predatelka-severna-1572054.html", "text": "/КРОСС/ Северна Корея нарече \"предателка\" бившата южнокорейска президентка Пак Гън-хе, осъдена вчера на 24 години затвор за корупция и злоупотреба с власт.Обидата бе отправена по корейската новинарска агенция КЦТА. Това е първата реакция на Пхенян на присъдата на Пак. В нея се казва, че Пак Гън-хе е \"предателка\", отговорна за \"мащабна отвратителна корупция\".Отношенията между двете Кореи бяха много обтегнати по времето на управлението на консерваторката Пак. Тогава корейските държавни медии използваха изключително остър и секситски език, за да я критикуват.  ", "date": "2018.04.07", "title": "Северна Корея нарече Пак Гън-хе \"предателка\""}
{"url": "http://www.cross.bg/yakovenko-intzidenta-dzhonsun-1572057.html", "text": "/КРОСС/ От руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, предава ТАСС. Това съобщи в събота прессекретарят на руското дипломатическо представителство, отговаряйки на въпрос на журналист за текущото взаимодействие с МВнР на Великобритания във връзка с инцидента в Солсбъри.„За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри. В тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време\", заяви прессекретарят.ТАСС припомня, че на 5 април Яковенко призова британските власти да осигурят присъствието на международни експерти при изясняването на обстоятелствата около инцидента в Солсбъри, по време на който, според версията на Лондон, е бил отровен бившият полковник от Главното разузнавателно управление (ГРУ - военното разузнаване на Русия) Сергей Скрипал и неговата дъщеря Юлия.Тогава посланикът заяви, че Москва се стреми към прозрачно разследване на инцидента и към това в него да участват представители не само на страни от НАТО и ЕС, но и от Русия, Индия, Китай, страните от Латинска Америка и Африка. Яковенко обърна внимание на това, че Лондон засега така и не е разкрил информация от провежданото разследване.  ", "date": "2018.04.07", "title": "Посланикът на Русия в Лондон иска среща с Борис Джонсън за случая „Скрипал“"}
{"url": "http://www.cross.bg/spasiteli-bulgariya-chyzhbina-1572053.html", "text": "/КРОСС/ През предстоящия летен сезон спасителите по черноморските плажове ще бъдат чужденци, съобщи bTV.Концесионерите наемат чуждестранни работници. Промените в Наредбата за водно спасяване предстои да влязат в сила съвсем скоро преди старта на сезона. Статистика на министерството на туризма сочи, че едно от основните нарушения по плажовете в България е липсата на достатъчно спасители. Концесионерите твърдят, че у нас има остър недостиг на кадри.От Българския Червен кръст в морската ни столица Варна виждат друг проблем зад наемането на чужди кадри. Те се опасяват, че подобни действия могат напълно да изгонят българските спасители.И до момента е съществувала принципна възможност за наемане на спасители от чужбина. Процедурата обаче била сложна. Сертификатите на спасителите от чужбина не се признавали у нас и всички кандидати трябвало да карат в България приравнителни изпити, за да започнат работа като морски спасители.  ", "date": "2018.04.07", "title": "Наемаме чужденци за спасители по Черноморието"}
{"url": "http://www.cross.bg/zhivotnite-peta-skripal-1572051.html", "text": "/КРОСС/ Британското отделение на организацията за защита на животните ПЕТА призова да се разследват обстоятелствата около гибелта на морските свинчета и приспиването на котката на бившия полковник на ГРУ и дъщеря му Юлия. Организацията смята, че за смъртта на домашните любимци са виновни британските власти, предава РИА Новости.По-рано Министерството на околната среда, храните и селското стопанство информира, че морските свинчета са открити умрели от жажда в отцепената къща на Скрипал, а котката е намерена в състояние на стрес и се е наложило да бъде приспана. Всички животни са били кремирани по-късно в лабораторията „Портън Даун\". Още една котка е успяла да избяга от къщата като съдбата ѝ все още не е известна\".„Никой не трябваше да оставя животните в къщата. Очевидно е, че те е трябвало да бъдат спасени. ПЕТА призовава към разследване, за да се определи защо това е било допуснато\", съобщава организацията.Директор на британския клон на ПЕТА Елиза Алън нарече инцидента „трагедия\" и постави вината за тъжната съдба на домашни любимци на Скрипал върху британските власти.  ", "date": "2018.04.07", "title": "Защитници на животните винят Лондон за смъртта на домашните любимци на Скрипал"}
{"url": "http://www.cross.bg/kozynak-kipur-ministerstvoto-1572058.html", "text": "/КРОСС/ Изтеглят козунак, произведен в България, от пазара в Кипър, съобщи \"24 часа\".Проверки на Министерството на здравеопазването открили пакетиран козунак с мухъл и плесен. Здравното ведомство информира потребителите, че са идентифицирали козунаци с плесен/мухъл с име \"Cake Mania\". Теглото на тестения продукт е 450 г., той е с код 380093560323. Засегнатите партиди са: L/1/01 05 2018; L/1/19 05 2018 и L/1/15 06 2018.Министерството на здравеопазването в Кипър е наредило незабавно изтегляне от търговската мрежа на продукта. Козунакът трябва да бъде изтеглен от магазините, защото съществува риск от закупени вече количества. Здравните власти в Кипър информират гражданите да не консумират въпросния козунак и да го върнат в магазините, от където е закупен.  ", "date": "2018.04.07", "title": "Изтеглят български козунак от кипърския пазар"}
{"url": "http://www.cross.bg/germaniya-pychdemon-mart-1572048.html", "text": "/КРОСС/ Бившият лидер на Каталуния Карлес Пучдемон е разглеждал възможността да се отправи към Русия преди да бъде задържан в Германия на 25 март. Това пише испанският вестник \"Мундо\", който се позовава на източници, занимаващи се с разследването.Припомняме, вчера Пучдемон беше пуснат под гаранция в Германия, но той ще остане в страната, докато съдът не вземе окончателно решение по молбата на Испания да бъде екстрадиран.На 22 март политикът пристигна със самолет във Финландия. По време на посещението си в Хелзинки Върховният съд на Испания издаде европейска заповед за задържането му. Тогава, според изданието, Пучдемон е имал две възможности: да се отправи към Русия, която граничи с Финландия, или да отиде в Стокхолм, което каталунският лидер действително направи.На 24 март бившият лидер на Каталуния е в шведската столица. Оттам той е искал да се добере до Белгия през Дания и Германия. Но при влизането си в Германия е задържан от властите в съответствие с нареждането на испанския съд.  ", "date": "2018.04.07", "title": "Пучдемон обмислял да бяга в Русия"}
{"url": "http://www.cross.bg/blagodatniyat-bulgarskata-ogun-1572052.html", "text": "/КРОСС/ В 14:17 часа българско време снизходи Благодатният огън в Йерусалим! Благодатният огън всяка година бива измолван от Йерусалимския Патриарх Теофил III. Българската делегация, председателствана от Западно- и Средноевропейския митрополит Антоний, също се включи в обиколките около Кувуклията. Това съобщиха от пресцентъра на Св. Синод.Очаква се Българската делегация да кацне на Летище \"София\" в 19.00 часа днес и да бъде отнесен във всяка една от епархиите на Българската православна църква, а миряните да осветят с него домовете си след радостния възглас \"Христос воскресе!\" в полунощ. ", "date": "2018.04.07", "title": "Благодатният огън снизходи в Йерусалим"}
{"url": "http://www.cross.bg/teren-agentziya-hranite-1572049.html", "text": "/КРОСС/ При извършване на внезапни проверки на терен съвместни екипи от Българската агенция за безопасността на храните, Министерството на земеделието, храните и горите и Националната агенция по приходите констатираха наличие на 1 600 литра сурово краве мляко с произход от гръцки ферми, което се продава на българския пазар.Лабораторните анализи показаха, че съдържанието на общия брой микроорганизми в млякото е над пределно допустимите норми.В съответствие с изискванията на европейския регламент количествата са насочени за преработка в българско предприятие, където ще се произведат млечни продукти (сирене и кашкавал) с период на зреене най-малко 60 дни.Проверките на терен продължават. ", "date": "2018.04.07", "title": "При проверка са открити 1 600 литра гръцко мляко с влошено качество"}
{"url": "http://www.cross.bg/skripal-rysiya-namira-1572050.html", "text": "/КРОСС/ Бившият полковник от ГРУ Сергей Скрипал, пострадал най-вероятно от отравянето с нервнопаралитичен газ в английския град Солсбъри, се намира в съзнание и може да говори. Това съобщи телевизия „Скай Нюз\", цитирана от ТАСС.„Полицията скоро ще може да поговори с човека, намиращ се в центъра на историята с отравянето в Солсбъри. Бившият руски шпионин Сергей Скрипал вече не се намира в критично състояние, добре реагира на лечението, в съзнание е и разговаря\", обяви водещият на телевизионния канал, без да разкрива източника на тези сведения, напомняйки само, че след отравянето Скрипал е бил в кома.Главният лекар на болницата в градския окръг Солсбъри Кристин Бланшард каза по-рано, че Скрипал „добре реагира на лечение, неговото състояние бързо се подобрява и той повече не се намира в критично състояние\".Случаят Скрипал започна на 4 март, когато бившият полковник от ГРУ, осъден в Русия за шпионаж в полза на Великобритания, и неговата дъщеря Юлия бяха изложени на въздействието на невропаралитичен газ. От Лондон твърдят, че той е разработен в Русия и на тази основа се заключи, че Москва е отговорна за случилото се.Руската страна категорично отхвърли тези спекулации, посочвайки, че програмата за разработването на подобен вид газ не е съществувала нито в СССР, нито в Русия.Великобритания изгони 23-ма руски дипломати и предприе други антируски мерки, след което Москва отговори, изгонвайки същия брой служители на британското посолство. Русия също така затвори генералното консулство на Нейно Величество Елизабет II в Санкт Петербург и прекрати дейността на Британския съвет в РФ.  ", "date": "2018.04.07", "title": "Сергей Скрипал е в съзнание и говори"}
{"url": "http://www.cross.bg/selo-bila-ybiiistvo-1572047.html", "text": "/КРОСС/ Убийство в сливенско село. bTV съобщава, че жена от село Гавраилово е била намушкана с нож пред дома й. Вследствие на получените наранявания жената е починала.Убийството е станало в 21,30 часа в петък.58-годишната Петя Андонова, която работила в магазина в селото, била нападната, докато се прибирала.Полицията работи по случая. Селото се намира на 20 километра западно от град Сливен.  ", "date": "2018.04.07", "title": "Убийство в сливенско село"}
{"url": "http://www.cross.bg/miliona-dolara-deripaska-1572039.html", "text": "/КРОСС/ Руският милиардер Олег Дерипаска е изгубил за няколко часа 957 милиона долара заради новите санкции на САЩ, съобщава списание \"Форбс\".Припомняме, вчера САЩ наложиха санкции на 38 руски бизнесмени, държавни служители и компании. В списъка са включени седем руски милиардери. Русия заплаши с твърд отговор.Според калкулации на списанието милиардерите са изгубили 1,25 милиарда долара за няколко часа. Най-потърпевшият от санкциите е Дерипаска, чието състояние е намаляло с близо 960 милиона долара или повече от 15%. След обявяването на санкциите акциите на контролираните от Дерипаска компании паднаха с 10-20%. Конкретно енергийната компания En+ Group изгуби повече от 20% от стойността си на борсата в Москва, а втората най-голяма компания в света за алуминий UC Rusal - 12,44%.Според \"Форбс\" Сюлейман Керимов е обеднял с 265 милиона долара (- 3,9%), Виктор Векселберг - 57 милиона долара (- 0,4%), а Владимир Богданов - 6 милиона долара.Санкциите са не са засегнали богатството на Кирил Шамалов и Игор Ротенберг. Богатството на Андрей Скоч се е увеличило, въпреки че не е толкова значимо (+0,2% или 8 милиона долара). ", "date": "2018.04.07", "title": "Руски олигарси изгубиха $1,25 млрд. няколко часа след санкциите на САЩ"}
{"url": "http://www.cross.bg/voiinitzi-tzipras-gurtziya-1572040.html", "text": "/КРОСС/ Премиерът на Гърция Алексис Ципрас втвърди тона към Турция. Той поиска от Анкара да освободи двамата задържани гръцки войници, подчертавайки, че не трябва да бъдат използвани като \"пешки за изнудване\", информира АФП.\"Човешкият живот и човешката свобода не са, и не трябва да бъдат, пешки на властови игри и изнудване\", написа Ципрас в съобщение до вестник Documento.Турция вкара в ареста двама гръцки войници, които пресякоха границата на 2 март. Войниците твърдят, че са изгубили пътя заради гъста мъгла. Гърция се надяваше да бъдат освободени преди Великден. Турски медии съобщават, че двамата войници, задържани в северния турски вилает Одрин, са обвинени в шпионаж. Но Атина оспорва, че турските власти не са предоставили адекватни подробности за повдигнатите обвинения и на какви доказателства се основават. Според Анадолската агенция войниците са обвинени в \"опит за военен шпионаж\", както и навлизане в забранена военна зона.Казусът обтегна вече влошените отношения между двата натовски съюзника.Турският президент Реджеп Ердоган и правителството засилиха словесните атаки към Гърция, след като Атина не екстрадира 8 турски войници, които според Анкара са част от неуспешния опит за преврат през 2016 г. Върховният съд на Гърция блокира екстрадирането на войниците с мотива, че няма да получат справедлив процес в родината си.Отделно Анкара и Атина са в сблъсък във връзка с проучването на газови находища в източната част на Средиземно море.По-рано тази седмица Ципрас призова турското правосъдие да \"ускори\" съдебния случай срещу войниците.\"В миналото ние върнахме турски войници, които навлязоха няколко метра в Гърция, докато са патрулирали. Очаквам турският президент да направи същото\", заяви Ципрас.  ", "date": "2018.04.07", "title": "Ципрас втвърди тона към Турция"}
{"url": "http://www.cross.bg/deiistviya-stachni-april-1572038.html", "text": "/КРОСС/ Авиокомпания Air France Inter обяви нови дати, на които служителите ѝ ще предприемат стачни действия информира българското посолство в Париж. Сред отменените полети за днес, 7 април, са двата полета на компанията от Париж до София с кацане в 16.45 часа и от София до Париж с излитане в 17.35 часа.Към планираните по-рано тази седмица дни за стачни действия - 10 и 11 този месец, авиокомпанията добави и датите 17, 18, 23 и 24 април.В случай на отменен полет, авиокомпанията гарантира, че ще уведоми лично клиентите в деня преди отпътуването чрез SMS или електронна поща. Авиокомпанията поддържа актуална информация за полетите на уебсайта си. Информация за промени в дните, предвидени за стачни действия, както и за правата на потребителите може да бъде намерена на адрес: https://bit.ly/2GZlieP.По рано през седмицата бе съобщено, че стачни действия са планирани и от служителите на железопътния транспорт.На 3 април, работещите в сферата на железопътния транспорт във Франция започваха 3-месечни стачни действия. Предвижда се стачните действия да продължат до 28 юни, като ще се стачкува на всеки 5 дни.Стачни действия са обявени за следните дати:- През април : 3, 4, 8, 9, 13, 14, 18, 19, 23, 24, 28 и 29- През май : 3, 4, 8, 9, 13, 14, 18, 19, 23, 24, 28 и 29- През юни 2, 3, 7, 8, 12, 13, 17, 18, 22, 23, 27 и 28.По време на стачните действия средно само един влак TGV (високоскоростен влак) от осем ще бъде в движение. В провинцията ще се движи средно един влак TER (регионален експресен транспорт) и един влак Transilien (влакове, обслужващи предградията) от пет.  ", "date": "2018.04.07", "title": "МВнР: Нови стачки в транспортния сектор във Франция"}
{"url": "http://www.cross.bg/-mesechno-bebe-pochinalo-1572041.html", "text": "/КРОСС/ 10-месечно бебе от село Краводер е починало, съобщиха от Областната дирекция на МВР във Враца.Сигнал до полицията е подал дежурният лекар от Центъра за спешна медицинска помощ. Медикът съобщил, че току-що е констатирал смъртта на бебето.На този етап няма информация за болест, а при извършения оглед не са констатирани следи от насилие.  ", "date": "2018.04.07", "title": "10-месечно бебе от врачанско село е починало"}
{"url": "http://www.cross.bg/suveshtanie-svikva-tzacheva-1572043.html", "text": "/КРОСС/ Национално съвещание с всички началници на затвори в страната свиква правосъдният министър Цецка Цачева.Причината е бягството на двамата затворници, както и случаят, при който надзирател беше нападнат от лишен от свобода.Съвещанието ще се проведе веднага след празниците, обявиха от правосъдното ведомство. От Синдиката на надзирателите твърдят, че агресията зад решетките е ежедневие.  ", "date": "2018.04.07", "title": "Министър Цачева свиква национално съвещание"}
{"url": "http://www.cross.bg/ogun-tzurkvata-iierysalim-1572044.html", "text": "/КРОСС/ Йерусалим се готви за церемонията по посрещането на Благодатният огън.Израел изпрати няколко стотин допълнителни полицаи да охраняват събитието, с оглед напрежението между евреи и палестинци, което се засили в последната седмица.Хиляди православни християни се стичат в древния град за церемонията в църквата Възкресение Христово. За храма се вярва, че е построен на мястото, на което е разпнат и погребан Божият син.Преди около час църквата отвори врати. В ранният следобед се очаква благодатният огън да падне от небето в ръцете на Йерусалимския патриарх, откъдето да тръгне из целия православен свят. ", "date": "2018.04.07", "title": "Йерусалим се готви за Благодатния огън"}
{"url": "http://www.cross.bg/naznacheniya-politicheskite-evropa-1572046.html", "text": "/КРОСС/ Проучване в 22 страни, публикувано от Института за пазарна икономка (ИПИ) сочи, че България е на седмо място по политически назначения. Преди нас са Гърция, Австрия, Румъния, Италия, Унгария и Германия. Най-малко политически назначения има в Дания, Холандия и Великобритания. В изследването се посочва, че в Европа разликите могат да бъдат обяснени както с историческото наследство от комунизма, така и с клиентелисткия манталитет, ширещ се на юг в Европа. И обратно, отношението към бюрокрацията като добре работеща машина, която привлича подготвени хора и съответно политическите назначения са всъщност на хора, които са изявени експерти и професионалисти, е обяснението на високите стойности за Австрия и Германия.Анализът представя  Индекс, съставен от отговорите на 947 експерти, които са попълвали въпросник, базиран на една и съща методология в периода 2006-2014 г. Въпросите покриват 179 области на публичната политика в 22 страни. Всяка област е допълнително разделена на три вида институции - министерства, изпълнителни агенции/комисии и държавни предприятия.Политическите назначения в обществените медии са логични доколкото политическите партии са винаги фокусирани в стремежа да останат на власт, съответно да имат добър образ и медийна подкрепа. Икономическата политика и здравеопазването са области,  които са по-податливи на корупционен натиск и затова са по-привлекателни  за извличане на конкретни облаги под различна форма за политическите партии. Обратното, финансите, образованието и културата, както и отбраната/полицията имат най-ниска привлекателност - финансовата политика, защото е централна за макроикономическата стабилност и затова са необходими отявлени специалисти, т.е. партиите осъзнават важността ѝ, а образованието и полицията поради силната роля на професионалните групи/организации на учители и полицаи, които са по принцип деполитизирани.Анализира се и какви са качествата на хората, които биват избирани и назначавани от партиите на държавна служба. Докато в Западна Европа водещо качество са професионалните качества на кандидатите, то в Източна и Южна Европа превес вземат политическата лоялност и личните връзки. Разликите все пак са малки, което означава, че политическите партии вземат под внимание няколко критерия, когато назначават хора в публичния сектор. Това може и да е добра новина, тъй като шансът за добри професионалисти начело на администрацията е относително висок, но също така това означава, че добрите специалисти нямат шанс, ако не бъдат част от политическия живот, а това по-често не е налице, особено в България.  ", "date": "2018.04.07", "title": "България е на седмо място по политически назначения"}
{"url": "http://www.cross.bg/zdraveto-lekari-spetzialisti-1572042.html", "text": "/КРОСС/ На 7 април се отбелязва Световният ден на здравето. Датата е избрана с основаването на Световната здравна организация през 1948 г. Международният ден на здравето се чества и като Ден на здравния работник в България от 6 февруари 1964-а. На тази дата празнуват лекари, медицински сестри, фармацевти и всички, които работят в областта на здравето. Световният ден на здравето е глобална инициатива, която приканва всички - от световните лидери до хората във всички страни, да се фокусират върху едно здравно предизвикателство със световна значимост. Акцентирайки върху новопоявяващите се здравни проблеми, Световният ден на здравето дава възможност да се започнат колективни действия за опазване здравето на хората и тяхното благоденствие.Един от основните проблеми, пред които е изправено родното здравеопазване, остава желанието на българските специалисти да работят в чужбина. За 2013 г. от Лекарския съюз са издали 408 сертификата за работа извън границите на страната ни. Почти толкова е и броят на медиците, които са за същата година са се дипломирали.Независимо от конфликтите в родното здравеопазване, днешният ден е повод да покажем нашата признателност към хората, чиято кауза е здравето на нацията. На 7 април лекарите от своя страна си правят равносметка за добрините и грешките, направени от тях през изминалата година. С добра дума за българския медик е насочена и кампанията на Дарик „Най-добрите лекари\", благодарение, на която през 2012 г. специалисти от цялата страна посочиха свои колеги, в които имат най-голямо доверие. Така бяха излъчени 541 лекари от София, Пловдив и Варна, имената, на които могат да бъдат намерени на сайта bestdoctors.bg.Проучване на Българския лекарски съюз показа, че 80% от младите ни лекари изявяват готовност да напуснат България и да работят в чужбина. От съсловната организация уточниха, че броят на лекарите, завършили медицина, е равен на броя на тези медици, които емигрират. Около 500 са студентите, завършващи медицинските университети у нас всяка година.Проблемът обаче е, че емигриращите специалисти непрекъснато се увеличават, докато броят на дипломиращите се с годините остава константа. Сред предпочитаните държави, заради които кадрите напускат страната ни, е Германия. Причината - един български лекар, заминавайки за Германия, може да започне избрана от него специализация и да получава възнаграждение от 2500 евро. Тук възнаграждението на един лекар, специализиращ по държавна поръчка, е 450 лева или над 10 пъти по-ниско.След Германия, най-предпочитани от родните медици са Франция, Англия и Северна Ирландия.По информация на Здравното министерство пък нашите лекари бягат най-много от специалностите педиатрия, неонатология и патоанатомия. Сред основните причини за емиграцията на специалисти са по-добро заплащане, по-добри условия на труд, възможност за кариерно развитие, висок стандарт на живот, както и липса на доверие в българската здравна политика.  ", "date": "2018.04.07", "title": "7 април - Световен ден на здравето"}
{"url": "http://www.cross.bg/trump-shtati-suedinenite-1572045.html", "text": "/КРОСС/ Доналд Тръмп изпрати войници да пазят границата с Мексико. Президентът на Съединените щати изпълни заканата си и първите 250 войници вече тръгнаха към граничните райони на Тексас.Преди няколко дни Тръмп се закани, че докато не бъде построена стена по границата, армията ще спира нелегалните имигранти, които носели наркотици и извършвали други престъпления.Мексико е против решението и посъветва Тръмп да не ги замесва във вътрешнополитически си игри. Законът в Съединените щати забранява използването на редовна армия за правоохранителна дейност.Затова Тръмп поиска щатите да съберат 4000 души от Националната гвардия на Съединените щати, както се наричат войниците от запаса. ", "date": "2018.04.07", "title": "Тръмп изпрати войници да пазят границата с Мексико"}
{"url": "http://www.cross.bg/sistemata-plashtat-poveche-1572027.html", "text": "/КРОСС/ 81,6% смятат, че тировете трябва да плащат по-високи такси, защото амортизират повече  пътищата61% от българите одобряват въвеждането на тол системата и електронната винетка, 30,9% не могат да преценят, а 8,1% са против. Това показва Национално представително проучване на общественото мнение за новата система на плащане при преминаване през републиканската пътна мрежа. То беше извършено от Exacta Research Group сред 1500 българи в 98 населени места през февруари - март 2018 г.Според 69,7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. 56,9% от хората смятат, че така пътните инциденти ще намалеят, защото шофьорите на тирове няма да са принудени да бързат. 62,9 % споделят твърдението, че толът ще повиши приходите и тези пари ще бъдат реинвестирани в пътна инфраструктура и за повишаване на безопасността на движение. Отчетено е и друго предимство - 55,8% са убедени, че отчитането на трафика няма да доведе до забавяне, тъй като няма да се поставят бариери по пътищата, а камери ще засичат номерата на автомобилите.Най-голям процент от запитаните - 81,6%, споделят тезата, че превозните средства, които амортизират повече пътната настилка, трябва да плащат по-високи такси. Сега по данни на Агенция „Пътна инфраструктура\" през 2017 г. са продадени 7,5 млн. винетни стикери, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. От тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР. Дисбалансът е очевиден. Оказва се, че в малка България, където строителството на пътища е национална кауза, тези, които рушат  най-много, плащат по-малко. В момента например един товарен камион може да премине през страната само за 23 лв. - това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот.Интересни са и отговорите по отношение обхвата на тола. На въпрос „Одобрявате ли или не въвеждането на тол системата за тежкотоварните автомобили извън магистралите\", 53,1% отговарят с „да\", 12,9% - с „не\", а 34% не могат да преценят. Най-голям процент - 28,9 %, считат, че тировете трябва да се движат основно по магистрали и първокласни пътища. 28,1% са на мнение, че трябва да минават основно по магистралите, а 18,3% - по всички пътища от републиканската пътна мрежа.По отношение размера на таксите най-голям е процентът (47,1) на тези, които казват, че не могат да преценят колко да се плаща за километър от МПС над 3,5 т. 21,3% одобряват такса от 15 ст./км, 18,6% - 20 ст./км, а 13,1%  са за цена от 30 ст. на км. Според 39,9% таксите в България трябва да бъдат  близки до тези в държави като Гърция, Сърбия и Унгария.Анкетата показва и гледната точка на хората по отношение изразходването на събраните средства.Договорът за въвеждане на тол системата беше подписан от Агенция „Пътна инфраструктура\" с международния консорциум „КАПШ трафик солюшънс\" на 15 януари 2018 г. Очаква се системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно. ", "date": "2018.04.07", "title": "61% от българите одобряват въвеждането на тол системата"}
{"url": "http://www.cross.bg/kolev-pelov-radoslav-1572028.html", "text": "/КРОСС/ Издирването на двамата затворници, избягали от Софийския затвор продължава. Избягалите са рецидивистът Радослав Ангелов Колев, осъден на 26 години за убийство, и Владимир Пелов Стефанов, също рецидивист, осъден на 30 години за грабеж, отвличане и опит за убийство на двама служители на МВР. Те са обявени за интернационално издирване.Под засилена охрана са границите, входовете и изходите на магистралите. Разпитани са десетки хора. Владимир Пелов и Радослав Колев са опасни, съдени за убийства. Възможно е да са напуснали страната.Властите призовават, ако някой забележи бегълците да сигнализира на 112 или в най-близкото районно.  ", "date": "2018.04.07", "title": "Продължава издирването на Пелов и Колев"}
{"url": "http://www.cross.bg/gaza-zhyrnalisti-granitzata-1572031.html", "text": "/КРОСС/ Шестима палестински журналисти са били ранени от израелската армия по време на сблъсъците в петък между демонстранти и войници на границата с Газа, съобщи Палестинския журналистически синдикат, цитиран от АФП. Съюзът посочи, че по шестимата е бил открит огън, въпреки че са били с дрехи, които ясно ги идентифицирали като представители на медиите. Животът на ранените журналисти е вън от опасност, съобщиха медицинските власти.Центърът за свобода на медиите в Газа, който защитава правата на палестинските журналисти, призова международната общност да се намеси.Най-малко седем палестинци бяха убити по време на  сблъсъци с израелски войници на границата на ивицата Газа. Протестиращите палестинци подпалиха купища автомобилни гуми, за да създадат димна завеса, която да пречи на израелските снайперисти, предаде Асошиейтед прес.Хиляди палестинци от Газа се събраха след петъчната молитва на границата с Израел за втория от  общо шест седмични протеста, организирани от управляващото движение Хамас, срещу десетилетната блокада на територията. Финалният протест е планиранн за 15 май. ", "date": "2018.04.07", "title": "Шестима палестински журналисти са били ранени от израелската армия"}
{"url": "http://www.cross.bg/proizvedeno-oruzhie-zabrana-1572033.html", "text": "/КРОСС/ Не може да се докаже къде е произведено нервнопаралитичното вещество, с което беше отровен бившият руски шпионин Сергей Скрипал и дъщеря му Юлия. Това заяви в предаването „Събота 150\" професорът по химия Михаил Харалампиев, който в продължение на 10 години е работил като старши инспектор и ръководител на инспекционни групи към Организацията за забрана и унищожаване на химическо оръжие към ООН.„Тези спекулации къде е произведено и как е произведено - това са хора, които нямат най-елементарни химически познания\".Експертът е на мнение, че по случая има две сериозни юридически нарушения от Великобритания и от Организацията за забрана на химическото оръжие:„Ако Великобритания твърди, че на нейна територия е използвано химическо оръжие от Руската федерация, тя трябваше да изпрати нота на генералния директор, съгласно конвенцията, на основание на което генералният директор събира 41 души Изпълнителен съвет, информира ги за случая и в следващите 24 часа трябваше да бъде изпратен инспекционен тим на място и веднага да започнат анализите на място. ... Смешно беше твърдението - „Да, това е произведено само в Руската федерация\". Действително може да се произведе това вещество не само в 20, а в много повече уважаващи себе си лаборатории в света\".Проф. Харалампиев подчерта, че съгласно конвенцията е разрешено страните да си произвеждат или да си купуват от други страни бойни отровни вещества, които са под контрола на Организацията за забрана на химическото оръжие, но те се използват за тренировка на техните войски.„Тук става заиграване за една чиста политическа интрига, за да може да се създаде напрежение между ЕС, САЩ и Русия\".Експертът е категоричен, че е необходима твърда политика на Организацията за забрана на химическото оръжие и спазване на конвенцията.  ", "date": "2018.04.07", "title": "Проф. Харалампиев: Не може да се докаже къде е произведено веществото, с което е отровен Скрипал"}
{"url": "http://www.cross.bg/antoniii-mitropolit-blagodatniya-1572026.html", "text": "/КРОСС/ Цялатa църква страда и скърби за раздялата с божествния син. Тъжен ден, който след брони дни ще се превърне в нестихваща радост, каза на Разпети петък Негово Високопреосвещенство Западно- и Средноевропейски митрополит Антоний пред Bulgaria ON AIR. Той посочи, че суетата на ежедневието не ни дава правилна представа какво трябва да съпреживяваме с Исус Христос. Тази Страстна седмица е съпреживяване, уточни митрополит Антоний.\"Живеем във времена на духовна криза. Подрастващата младеж е оставена в ръцете на произвола. Насаждат се нови модели на поведение, които не са присъщи на нашия народ\", коментира духовникът.Той подчерта, че е много важно Църквата да бъде близо до хората и по думите му в годините тази връзка е била прекъсната. Църквата обаче се опитва да се популяризира сред младите хора, вече дори и в социалните мрежи.\"Трябва да се възстанови изучаването на религия в училище. Нека родителите не се страхуват, че ще ги правим задължително свещеници или монаси\", отбеляза още той.Днес митрополит Антоний ще лети за Ерусалим като ръководител на делегацията на Светия синод. От Божи гроб той ще вземе благодатния огън и около 19:30-20 часа по план трябва да го донесе в София. У нас ще пристигне делегация от Скопие, която ще вземе частица от благодатния огън.Изповядването в последните години у нас се популяризира, съобщи още митрополитът. По думите му в Католическата църква изповедта е безлична, защото няма визуален контакт, докато в Православната свещеникът е само свидетел и дарува опрощение на каещия се пред иконата на Исус Христос.  ", "date": "2018.04.07", "title": "Митрополит Антоний: Живеем във времена на духовна криза"}
{"url": "http://www.cross.bg/shvartzeneger-arnold-aktyorut-1572032.html", "text": "/КРОСС/ Американската екшън звезда и бивш губернатор на щата Калифорния Арнолд Шварценегер беше изписан от болница в Лос Анджелис след сърдечна операция.В „Туитър\" говорителят на Шварценегер Даниъл Кетчъл каза, че актьорът вече се е прибрал у дома и си почива. Настроението му било „фантастично\".Шварценегер беше опериран на 29 март. По време на операцията му бе подменена клапа, поставена му през 1997 заради вроден сърдечен дефект.След като се събудил от упойката, актьорът, според думите на говорителя му, казал: „Върнах се\" - шега с репликата на героя на Шварценегер от филма „Терминатор\".Арнолд Шварценегер е на 70 години.  ", "date": "2018.04.07", "title": "Арнолд Шварценегер след операцията: Върнах се"}
{"url": "http://www.cross.bg/otbor-dyshi-katastrofa-1572034.html", "text": "/КРОСС/ 14 души загинаха при катастрофа между камион и микробус, превозващ канадски младежки отбор по хокей, съобщи АФП.Инцидентът е станал в провинция Саскачеван около 17 часа местно време. Спортистите са на възраст между 16 и 21 години. В микробуса е имало 28 души, 14 от които са загинали, като сред тях е и шофьорът.От канадската полиция заявиха, че спасителните операции все още продължават. Организиран е и център за информация за близки и роднини на пострадалите.  ", "date": "2018.04.07", "title": "Тежка катастрофа погуби 14 младежи от канадския хокеен отбор"}
{"url": "http://www.cross.bg/transdzhendur-razhdaneto-purviyat-1572035.html", "text": "/КРОСС/ Във Финландия бе регистриран първият случай на раждане на мъж трансджендър, съобщи местното издание Yle, цитирано от БГНЕС.Младият баща бил жена при раждането си. После си сменил пола и по-миналата година получил нов паспорт, в който вече е регистриран като мъж. За зачеването той се подложил на хормонална терапия, а бременността минала без проблеми.Родителите разказали, че се сблъскали с бюрократични пречки преди раждането - електронните системи забивали, отказвайки да признаят забременяване на мъж.На 13 декември 2017 г. бе съобщено, че американски трансджендър стана първият човек, който е родил. Родителите отказаха да обявяват пол на бебето, защото смятат да отглеждат детето като „джендър неутрално\", докато то не израсне и не определи само какъво е.  ", "date": "2018.04.07", "title": "За първи път във Финландия роди мъж - трансджендър"}
{"url": "http://www.cross.bg/yaiit-bulgariya-pylev-1572037.html", "text": "/КРОСС/ Британският боксьор Дилиън Уайт се съгласи да се бие с Кубрат Пулев в елиминационен мач, който да определи задължителния претендент за световната титла в тежка категория на Международната боксова федерация (IBF). В момента поясът в тази дивизия принадлежи на Антъни Джошуа.Пред \"Скай Спортс\" Уайт потвърди, че ще срещне Кобрата, но даде ясно да се разбере, че не иска двубоят да се състои в България.\"Това е много добра битка, но от неговия щаб искат да организират срещата в България. Защо? Какъв е смисълът? Рекламата, парите, зрителите, всичко е във Великобритания. Тогава защо трябва да се бия с него в България? Но това е битка, която определено искам. Това ще ми даде възможност да стана задължителен претендент за титлата на IBF. Вярвам, че мога да победя Пулев\", каза Уайт пред изданието.В началото на тази седмица Международната боксова ферерация нареди мач Пулев - Уайт, който да определи задължителния претендент на световния шампион в тежка категория Антъни Джошуа. Първоначално промотърът Еди Хърн, който движи делата на Уайт, обясни, че желанието на клиента му е да срещне носителя на пояса на Световния боксов съвет (WBC) - Дионтей Уайлдър, но изглежда британецът вече е променил мнението си. ", "date": "2018.04.07", "title": "Уайт ще се бие с Кобрата, но не и в България"}
{"url": "http://www.cross.bg/koreya-sreshta-sreshtata-1572036.html", "text": "/КРОСС/ Северна и Южна Корея проведоха разговори за откриване на гореща телефонна линия между лидерите на двете държави, съобщава АП.Проведените при закрити врата разговори на работно ниво в гранично село са част от подготовката на срещата на върха на 27 април между лидера на КНДР Ким Чен-ун и президента на Република Корея Мун Дже-ин. Това ще е третата среща на върха между двете Кореи от края на Корейската война през 1950-1953 г.За май пък се предвижда среща между Ким и президента на САЩ Доналд Тръмп.Преди днешната среща Южна Корея не каза конкретно какво ще се обсъжда освен гореща линия между лидерите. Двете държави се съгласиха да не разкриват съдържанието на разговорите, докато не постигнат споразумение.Според Сеул Ким е изразил готовност да преговаря за ядрената програма на Северна Корея по време на срещите с Мун и Тръмп. Но това все още не се потвърждава официално от Пхенян.През миналия месец лидерът на Северна Корея направи изненадваща визита в Пекин, където се срещна с китайския държавен глава Си Дзинпин.По-рано тази седмица Република Корея и КНДР проведоха преговори на работно ниво, на които обсъдиха протокола, сигурността и медийното отразяване на срещата по-късно този месец. Те ще проведат най-малко още една среща, за да обсъдят дневния ред, а също така как Ким ще пристигне в граничното селце за разговорите.Южнокорейски медии спекулират дали Ким ще премине демилитаризираната зона като символичен жест на мир. Двете страни също трябва да решат колко пъти Ким и Мун ще се срещнат на 27 април и дали част от срещата ще бъде предавана на живо по телевизията.През март двете държави се съгласиха да установят пряка връзка между Мун Дже-ин и Ким Чен-ун. Според Сеул функционираща телефонна връзка между двамата ще помогне за установяване на диалог и намаляване на неразбирателството по време на напрегнати моменти. Двамата лидери планират да проведат първия си телефонен разговор преди срещата.  ", "date": "2018.04.07", "title": "Двете Кореи обсъдиха въпроса за гореща телефонна връзка между лидерите"}
{"url": "http://www.cross.bg/myunster-zapodozryaniyat-telefon-1572073.html", "text": "/КРОСС/ Кола се вряза в тълпа в германския град Мюнстер в Западна Германия, съобщи AFP. Има трима загинали. Германската полиция е потвърдила за нападението.Не е ясно дали става дума за терористичен акт.30 души са ранени, информират още властите в Германия. По думите им  заподозряният нападател е сред загиналите.В социалните мрежи свидетели и медии разпространиха снимки от местопроизшествието. Властите са на място и разследват случая.Най-вероятно заподозряният се е самоубил. Районът е отцепен. Полицията предупреждава жители и гости на града да не се движат в центъра.Германският вестник \"Шпигел\" информира, че към момента полицията работи по версия за умишлена атака. Нападателят се е самоубил с огнестрелно оръжие.Българското Министерство на външните работи следи ситуацията около инцидента в Мюнстер. Към момента няма данни за пострадали българи, съобщиха от ведомството.Сънародниците ни могат да се обърнат към Посолството на страната ни в Берлин на телефон +49302010922 и на Генералното консулство в Мюнхен на телефони: +498917117614 и +498917117615. Дежурният телефон в Мюнхен за почивни и празнични дни е: +491728881056. ", "date": "2018.04.07", "title": "Кола се вряза в тълпа в Мюнстер, има загинали"}
{"url": "http://www.cross.bg/gradysa-temperatyri-raiioni-1572059.html", "text": "/КРОСС/ В нощта на Възкресение ще има разкъсана облачност, над много райони до ясно. Това съобщиха от НИМХ при БАН. Ще духа до умерен, в източните райони временно силен североизточен вятър. Преобладаващите температури ще са от 9° до 14°, за София - около 9°. През следващото денонощие облачността ще е разкъсана, през деня над много райони намаляваща до предимно слънчево. Валежи са малко вероятни. Ще продължи да духа до умерен, в Източна България и временно силен вятър от изток-североизток.Минималните температури ще са между 5 и 10 градуса, максималните - между 17 и 22 градуса, по морския бряг ще са по-ниски - между 11 и 16 градуса.Над Черноморието облачността ще е променлива. Без валежи. Ще духа умерен и временно силен североизточен вятър. Максималните температури ще са между 11 и 16 градуса. Температурата на морската вода е около 10 градуса. Вълнението на морето ще е 3-4 бала.Над планините ще бъде предимно слънчево, с временни увеличения на облачността. Само на изолирани места след обяд краткотрайно ще превали. Ще духа умерен вятър от източната четвърт. Максималната температура на височина 1200 метра ще около 12, на 2000 метра - около 6 градуса.В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е студено с минимални температури между 3 и 8 градуса, но дневните температури ще се повишат и максималните ще бъдат между 18 и 23 градуса.Във вторник сряда ще бъде предимно слънчево. В следобедните часове над планинските райони в Западна България ще се развива купеста облачност, но вероятността за валежи е малка. Повишението на температурите ще продължи.  ", "date": "2018.04.07", "title": "В нощта на Възкресение температурите ще са 9°-14°С"}
{"url": "http://www.cross.bg/mesta-silen-ymeren-1572015.html", "text": "/КРОСС/ Днес вятърът в цялата страна ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. Преобладаващите максимални температури ще бъдат между 16° и 21°.Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще са 10-15°. Температурата на морската вода е 9-11°. Вълнението на морето ще бъде 3-4 бала.В планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 метра валежите ще са от сняг. Максималната температура на височина 1200 метра ще бъде около 10°, на 2000 метра - около 4°.В неделя ще продължи да духа до умерен, в Източна България и временно силен вятър от изток-североизток. Облачността над страната ще е променлива, само на отделни места в планинските райони ще превали слаб дъжд. Преобладаващите максимални температури ще бъдат между 16° и 21°, а минималните - между 5° и 10°.В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е по-студено, но дневните температури ще се повишат. Във вторник ще бъде предимно слънчево. В следобедните часове над планинските райони в Западна България ще се развива купеста облачност, но само на отделни места ще превали краткотрайно. Повишението на температурите ще продължи.  ", "date": "2018.04.07", "title": "Променлива облачност и вятър в страната, в Родопите - дъжд и гръмотевици"}
{"url": "http://www.cross.bg/sanktzii-rysiya-otgovor-1572019.html", "text": "/КРОСС/ Русия обеща твърд отговор на новите санкции на САЩ срещу руски бизнесмени, предприятия и висши представители, предадоха Франс прес и ТАСС.\"Няма да оставим тази атака или която и да било нова антируска атака без твърд отговор\", заяви в декларация руското външно министерство. \"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията.Според Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\". \"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство.САЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия.Между хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня АФП.Олигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс.  ", "date": "2018.04.07", "title": "Русия обещава твърд отговор на новите санкции"}
{"url": "http://www.cross.bg/sy-parada-preletyat-1572016.html", "text": "/КРОСС/ Министерството на отбраната на Русия съобщи, че два руски изтребителя пето поколение Су-57 ще прелетят над Червения площад по време на парада в чест на 73 години от победата във Втората световна война, предава РИА Новости.„Освен всичко в парада ще участват два самолета Су-57\", пише в съобщение на министерството. Отбелязва се, че ще участват и стратегически ракетоносци Ту-10, Ту-95М, бомбардировачи Ту-22МЗ, самолети-прехващачи Им-78, изтребители Су-35С, Су-30СМ, МиГ-29, МиГ-31БМ, хеликоптери Ми-26, Ми-8, Ми-28Н, Ка-52, Ми-35 и други.За целта бойните машини са пребазирани на осел летища в Московска, Тверска, Саратовска, Калужка, Вороженка и Липецка области.Екипажите на армейската авиация ще прелетят на височина 150 метра със скорост 200 км/ч.  ", "date": "2018.04.07", "title": "Изтребители Су-57 ще прелетят над Червения площад на парада по случай 9 май "}
{"url": "http://www.cross.bg/chasa-hram-plovdivv-1572018.html", "text": "/КРОСС/ ***София.Около 19.00-20.00 часа се очаква се българската църковна делегация, предвождана от Негово високопреосвещенство Западно и Средноевропейският митрополит Антоний, да кацне на Правителствения терминал и да донесе Свещения и Благодатен огън от Йерусалим. След пристигането си в София, огънят се съхранява в Синодния параклис до около 23.45 часа, когато с литийно шествие се донася в патриаршеската катедрала \"Св. Александър Невски\" за Пасхалното богослужение.***София.От 20.00 часа в Зала 1 на НДК ще се състои представлението „Исус Христос - суперзвезда\".***Бургас.От 11.00 часа в градинката до Часовника ще се проведе творчески работилници за багрене на яйца под надслов „Цветна палитра\".***Бургас.От 11.00 до 15.00 часа в Авиомузея в кв. „Сарафово\" ще се проведе играта „Открий своето Авиояйце и виж какви изненади крие то\".***Бургас.От 23.30 часа в храм „Св. св. Кирил и Методий\" Сливенският митрополит Иоаникий и бургаското православно духовенство ще отслужат Празничната пасхална служба за Великден.***Велико Търново.От 23.30 часа в Патриаршеската църква „Възнесение Господне\" ще бъде отслужено Пасхално богослужение. От 24.00 часа от храма ще бъде изнесен Благодатния огън, звън на всички църковни камбани, възвестяващ Възкресение Христово. От 24.30 часа ще тръгне Литийно шествие към Катедрален храм „Рождество на Света Богородица\", където ще бъдат раздавани боядисани яйца и козунак и ще бъде отслужена Възкресна Света литургия.***Враца.От 09.00 часа в катедралния храм „Св. 12 апостоли\" е началото на вечерня с Василиева света литургия.***Враца.От 23.30 часа в катедралния храм \"Св. 12 апостоли ще започне Възкресното богослужение.***Кюстендил.От 18.30 часа в във фоайето на сградата на Общински театър - Кюстендил ще бъде представена изложбата „новите майстори в Париж\".***Кюстендил.От 19.30 часа катедралния храм „Свето Успение Богородично\" ще започне служба за Възкресение Христово.***Пловдив.В 08.00 часа в митрополитския храм „Св. Марина\" ще се отслужи Василиева света литургия за Велика събота.***Пловдив.В 10.30 часа в клуба на ВМРО-Пловдив ще се състои работилница за боядисване на яйца по повод големия християнски празник Великден.***Пловдив.В 10.30 часа пред храм „Свети Пророк Илия\"в район „Източен\" ще бъдат раздадени над 500 козунака.***Пловдив.В 11.00 часа пред храм „Свето Преображение Господне\" в район „Тракия\" ще бъдат раздадени над 500 козунака.  ", "date": "2018.04.07", "title": "Предстоящи събития в страната за 7 април"}
{"url": "http://www.cross.bg/vuzel-puten-dvizhenieto-1572024.html", "text": "/КРОСС/ Поради обърнат ТИР временно е ограничено движението при 94-ия километър на автомагистрала \"Тракия\" в посоката към София, съобщиха от АПИ.Трафикът се осъществява по обходен маршрут: пътен възел Цалапица - Пазарджик - пътен възел Гелеменов.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, и интернет страницата на АПИ: www.api.bg, lima.api.bgДенонощно е на разположение и дежурният телефон 0700 130 20.  ", "date": "2018.04.07", "title": "Обърнат ТИР усложни движението по магистрала „Тракия“"}
{"url": "http://www.cross.bg/restorant-pistolet-oruzhiya-1572020.html", "text": "/КРОСС/ Американски конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде Франс прес.След като показа заредения пистолет, конгресменът републиканец Ралф Норман заяви: \"Няма да съм като Габи Гифърдс\". Тя е бивша депутатка в Камарата на представителите, която бе простреляна в Аризона и оттогава е с увреждания.\"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман. Той изглежда намекна, че Гифърдс - която след нападението през 2011 г. се включи активно в кампанията за ограничаване на огнестрелните оръжия, е можело да не бъде ранена, ако е била въоръжена.\"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ. \"Просто показах, че проблемът не е в самите огнестрелни оръжия\", добавя той.  ", "date": "2018.04.07", "title": "Конгресмен уплаши ресторант, извади зареден пистолет"}
{"url": "http://www.cross.bg/taksi-putnite-rezhim-1572023.html", "text": "/КРОСС/ Обработването на винетките, пътните такси и разрешителните режими в последния почивен ден ще бъде по аварийна процедура (ръчна обработка).От 20:00 ч. на 8 април до 08:00 ч. на 10 април модул \"Пътни такси и разрешителен режим\" (ПТРР) няма да работи в автоматичен режим поради извършване на технически процедури. За посочения период, до приключване на техническите процедури, обработката на пътни превозни средства ще продължи по аварийна процедура.На всички пунктове за горепосочения период пътните и винетни такси ще бъдат заплащани в брой. За периода Агенция \"Митници\" ще подсигури допълнително служители на всички трасета за ръчна обработка на товарните автомобили при контрол на пътните такси и разрешителния режим.Не се очаква техническите процедури да се отразят на обработката на леки автомобили и автобуси, тъй като при тях се контролира само наличието на валиден винетен стикер. Т.е. ръчната обработка няма да усложни допълнително интензивния лек трафик по граничните пунктове, който се очаква в края на празниците. Периодът на аварийна процедура е съобразен и с товарните превозни средства.Техническите процедури са свързани с миграция на база данни към нов сървър с по-добри параметри и са част от изпълнение на дейности по Проект 8.2.1 \"Предоставяне на експертиза за намаляване на натовареността на базата данни на модул ПТРР\". Цялостното изпълнение на проекта, включващо и други оптимизационни дейности, ще доведе до ускоряване на обработката на превозни средства при контрол на пътните такси и разрешителния режим. ", "date": "2018.04.07", "title": "Обработват ръчно пътните такси и винетките до 10 април"}
{"url": "http://www.cross.bg/stranitzi-feiisbyk-tzykurburg-1572025.html", "text": "/КРОСС/ Управата на социалната мрежа Фейсбук обяви, че ще проверява самоличността на всички потребители, чиито страници са постигнали особена популярност. Мярката се предприема като част от борбата с дезинформацията в мрежата.Основателят на Фейсбук Марк Цукърбърг заяви, че всички популярни страници ще бъдат проверени и тези, които не издържат проверката, няма да имат правото да публикуват политически съобщения.Целта е да се попречи на притежателите на фалшиви акаунти да ги използват за укриване на истинската си самоличност.\"С важните избори, които предстоят в САЩ, Мексико, Бразилия, Индия, Пакистан и други страни през следващата година, един от приоритетите ми през 2018 г. е подкрепата за надеждното общуване и противодействието срещу манипулирането на избори\", заяви Цукърбърг в профила си в социалната мрежа.\"След като установихме руската намеса в изборите през 2016 г., разработихме успешно нови инструменти с оглед на изборите във Франция, Германия и Алабама, които позволиха да отстраним десетки хиляди фалшиви профили\", коментира още той, като напомни, че през тази седмица бяха отстранени над 270 руски страници, някои от които принадлежат на руски медии.Компанията предприема още две големи стъпки, отбеляза Цукърбърг.Първо, занапред всеки рекламодател, който иска да публикува политически съобщения, ще трябва да удостовери своята самоличност и местонахождение. Който не го направи по убедителен начин, ще получи забрана за публикуване.Второ, на проверки ще бъдат подлагани и модераторите на популярни страници. Това ще направи много по-трудно управляването на страници чрез фалшиви акаунти, както и разпространяването на дезинформация и послания, всяващи разкол в обществото.Освен това, ще бъдат въведени обозначения, така че потребителите да виждат от кого е платено дадено съдържание.Наред с това потребителите ще могат да виждат всички реклами, публикувани от дадена страница във Фейсбук.Мерките ще бъдат тествани първо в Канада, а след това и в останалата част от света през следващите месеци.Сред най-показателните примери за злоупотреба с Фейсбук е т. нар. \"ферма за тролове\", чието официално название е Агенция за интернет изследвания, базирана в Санкт Петербург.  ", "date": "2018.04.07", "title": "Фейсбук въвежда нови строги мерки срещу троловете в мрежата"}
{"url": "http://www.cross.bg/rodeni-na-april-1572011.html", "text": "/КРОСС/ Бисера Йосифова, изкуствоведВалентин Ганев, актьорГеорги Величков, писателГеорги Чаушов, карикатуристПроф. д-р Николай Спасов, директор на Националния природонаучен музей  ", "date": "2018.04.07", "title": "Родени на 7 април"}
{"url": "http://www.cross.bg/tema-subota-lyubenov-1572017.html", "text": "/КРОСС/ Нова телевизия, „Събуди се\"Тема: Ден преди Великден, в рубриката \"Говори с Ива\" пред Ива Софиянска - Божкова застава братът на българския патриарх Неофит - доц. Димитър Димитров, който от 40 години е диригент на хора към Катедралния храм \"Св. Александър Невски\".БТВ, „Тази събота и неделя\"Тема: На светлия християнски празник Великден: Извънредно издание на „Тази неделя\" от Светата обител на Троянския манастир и от най-известното българско село Бели Вит. Ще празнуваме с актьорите от „Скъпи наследници\", а на трапезата ще имаме „Мастър шеф\"-меню. Празникът на вярата и любовта ще посрещнем и с Христо Мутафчиев, Михаил и Кристина Белчеви, Саня Жекова и Поли Генова.БНТ, „Денята започва с Георги Любенов\"Тема: В световния ден на здравето - акад. Богдан Петрунов и акад. Веселин БорисовТема: Британски процеси - баронеса Джули Смит пред БНТ.Тема: \"Живите архиви\", на днешния ден е открит Сатиричният театърТема: Накъде по празниците? Говорят Румен Драганов и Поли КарастояноваТема: Миро - нови музикални вдъхновения и послания в Страстната съботаТема: Ексклузививно: Актьорът-легенда Васил Михайлов специално пред Георги Любенов.Тема: Формация \"Тоника\" на 45 години - Ева, Вили и Краси Гюлмезови.  ", "date": "2018.04.07", "title": "По телевизиите на Велика събота"}
{"url": "http://www.cross.bg/vyarvate-li-v-boga-1572014.html", "text": "/КРОСС/  Вярвате ли в Бога? - Аз не вярвам, аз знам. - Карл Густав Юнг  ", "date": "2018.04.07", "title": "Вярвате ли в Бога..."}
{"url": "http://www.cross.bg/chetata-purviyat-nezavisimostta-1572013.html", "text": "/КРОСС/ 1348 г. - Карл IV основава Пражкия университет - първият в Централна Европа.1498 г. - Експедицията на португалския мореплавател Вашко да Гама стига до Кения.1795 г. - Франция приема метричната система.1805 г. - Състои се първото публично изпълнение на Симфония No.3 на Лудвиг ван Бетховен (Ероика).1880 г. - Съставено е третото правителство на България, начело с Драган Цанков.1905 г. - При с. Кашина, Мелнишко, четата на Яне Сандански разбива четата на офицерските братства начело с кап. Йордан Стоянов, която дава 9 жертви.1906 г. - Вулканът Везувий изригва и разрушава Неапол.1908 г. - Учредена е СЗО.1909 г. - Русия, Сърбия и Черна гора признават Независимостта на България.1926 г. - Англичанката Вайълет Гибсън извършва неуспешен опит за покушение срещу италианския диктатор Бенито Мусолини.1927 г. - В САЩ е демонстриран първият видеотелефон.1933 г. - „Сухият\" режим в САЩ е отменен за бира с алкохолно съдържание под 3,3%.1939 г. - Втора световна война: Италия напада Албания.1943 г. - Швейцарецът Алберт Хофман синтезира наркотика ЛСД.1946 г. - Официално е призната независимостта на Сирия от Франция.1948 г. - Влиза в сила уставът на Световната здравна организация.1956 г. - Основана е Австрийската партия на свободата.1957 г. - Открит е Държавният сатиричен театър в София.1963 г. - Създадена е Социалистическата федеративна република Югославия с маршал Йосип Броз Тито като неин пожизнен президент.1964 г. - За първи път денят започва да се празнува като Ден на здравния работник.1969 г. - Символичен рожден ден на Интернет: публикуван е RFC 1.1979 г. - Създаден е Атлантическият съвет по образование (АЕК) под егидата на Асоциацията на атлантическия договор (АТА).1989 г. - В Норвежко море потъва съветската атомна подводница Комсомолец, загиват 42 моряци от екипажа.1992 г. - Република Сръбска обявява независимостта си.1994 г. - Начало на кланетата на тутси в Руанда.1999 г. - По време на войната в Косово границите на бившата югославска републиката са затворени от сръбската армия, за да се спрат етническите албанци да напускат страната.2003 г. - Американски войници превземат Багдад; режимът на Саддам Хюсеин пада два дни по-късно.   ", "date": "2018.04.07", "title": "На 7 април през..."}
{"url": "http://www.cross.bg/hristos-groba-iisysa-1572012.html", "text": "/КРОСС/ На Велика събота Църквата възпоменава телесното погребение на Иисуса Христа и слизането Му в ада. По обичая на юдеите Йосиф и Никодим снели пречистото тяло Господне от кръста, обвили ги в пелени с благовония и го положили в нов каменен гроб в Йосифовата градина, която се намирала недалче от Голгота. При погребението на Иисуса присъствали Мария Магдалина, майка на Яков и Йосиф.Първосвещениците и фарисеите знаели, че Иисус Христос е предрекъл възкресението Си. Не вярвайки на предсказаното, а и страхувайки се да не би Апостолите да откраднат Тялото на Иисуса, измолили от Пилат военна стража. Поставили стражата до гроба, а самия гроб запечатали (Мат. 27:57-66; Иоан. 19:39-42).Църквата прославя Велика събота като \"най-благословения седми ден\". Защото това е денят, когато Словото Божие лежи в гроба като мъртъв Човек, но в същото време спасява света и отваря гробовете.Положен вече в гроба, Духът на Иисуса е в ада, за да разкъса оковите му и да отвори отново за нас райските двери. Това ще се случи на другия ден. В Неделята, наречена с най-краткото име - Великден.Страстната седмица е най-дългата седмица в годината, наситена с много тъга и покъртителни изживявания. Защото страст означава страдание. А страданията Христови са прелюдия към вечния живот.Състоянието, в което се намирал Иисус Христос след Своята смърт до възкресението Си, ни разкрива следната църковна песен:(Христе), Ти беше в гроба с тялото Си, в ада - с душата Си, в рая - с разбойника, и на престола - с Отца и Духа, изпълвайки всичко като неописуем.Като пояснение на тази пасхална песен могат да служат думите на св. апостол Петър:\"Христос, за да ни заведе при Бога, веднъж пострада за греховете ни, Праведник за неправедните, бидейки умъртвен по плът, но оживял по дух, с който Той, като слезе, проповядва и на духовете, които бяха в тъмница\" (1Петр. 3:18-19).Тук \"тъмница\" означава царството на мъртвите - ада. \"Ад\", образно казано, е място, лишено от светлина. В християнството под \"ад\" се разбира особеното състояние на грешните души, лишени от общение с Бога, т.е. лишени от светлина и блаженство.Иисус Христос слязъл в ада, за да проповядва и там победата над смъртта и дявола и да изведе оттам за царството небесно душите, които с вяра очаквали Неговото идване.Православен катехизис, Синодално издателство, София 1991Pravoslavieto.com  Христос е в гроба. Заедно с Него учениците погребват своята надежда и вяра, но не и любов. За тях смъртта на Учителя е неочаквана, независимо от всички Негови предупреждения. До последния миг те не искат да се разделят с предишните си мечти. \"Ние си мислехме, че Той е Този, който ще избави Израиля...\". Ала Той не само не създаде вечното Царство, но и погина като престъпник от ръцете на палачите. Щом Той беше безсилен, то това означава, че няма справедливост в този свят и че те самите жестоко са се лъгали. В това принудително бездействие още по-силно се усеща ужасът от случилото се. \"Ние си мислехме, че това е Той...\". Как само се надпреварваха да си поделят местата около трона Му!...Вместо царска корона - трънен венец, вместо престол - позорен кръст.Евангелистите премълчават за това какво са преживели и премислили учениците в тази пасхална събота. Но именно тяхното мълчание е по-красноречиво от всякакви думи. Апостолите \"останали безмълвни\". Страшно безмълвие, безмълвие на отчаянието. А жените? Те чакат да свърши съботният ден, за да изпълнят последния дълг на любовта: да помажат с благовония тялото на Умрелия...Спуска се нощ. Дреме стражата пред запечатания гроб. Изведнъж подземен удар разтърсва хълма. С грохот се откъртва скалата. Силна светлина, подобна на мълния поваля стражата на земята.Гробът е празен.Стражите се разбягват в ужас. Пребиваващият в смъртта Христос остава непобедим. Изпивайки до дъно чашата на синовете човешки, Той се възнася над Иерусалим и Пилат, над Каиафа и пазителите на Закона, над страданието и самата смърт.Литургията на Великата Събота преди се е извършвала по залез слънце и затова започва с вечернята. Четат се 15 паремии. Това са тези пророчества за Христа, за които Той сам е говорил на учениците си (Лк. 24:27).Преди четенето на Евангелието се пее прокименът \"Възкресни, Господи...\". В това време свещениците се обличат в бели ризи и звучат евангелските слова за явилия се на гроба светоносен ангел.Вместо Херувимската песен на литургията се пее:Да мълчи всяка плът човешка и стои със страх и трепет и нищо земно да не мисли: Защото Царят на царуващите и Господ на господстващите иде да се заколи и даде за храна на вярващите.И пред Него вървят ангелските ликове с всяко начало и власт - многооките херувими и шестокрилите серафими, които закриват лица и пеят песента: Алилуя, алилуя, алилуя!прот. Александър Мен  ", "date": "2018.04.07", "title": "Събота на Великата седмица"}
{"url": "http://www.cross.bg/hrama-ogun-vechernyata-1572022.html", "text": "/КРОСС/ \"Десетки вярващи се събраха в храма да се помолят пред Христовата Плащаница и молитвено да участват в богослужението\", информира \"24 часа\". Песнопенията на певницата бяха изпълнявани от митрополитския протодякон Иван Петков и псалтите д-р Стоян Малинов и Ангел Младенов. Четенето на евангелските текстове по време на часовете и вечернята извършиха архим. Василий, ставр. ик. Мина Минчев, ставр. ик. Антон Вълчанов и прот. Николай Цурев. По време на вечернята с тържествена лития бе изнесена от олтара св. плащаница и след трикратно обикаляне около разпятието, беше положена в центъра на храма на специално подготвена маса, символизираща Христовия ковчег. Негово Светейшество се включи в песнопенията, след това пръв целуна св. кръст, св. евангелие и самата плащаница. С трикратни земни поклони и целувание се поклониха всички, духовенството и миряните, които изпълваха храма. След изпяването на Слава и нине на стиховните стихари - \"Тебе одеющагося...\", към целия клир и народ се обърна Негово Преосвещенство епископ Поликарп, който припомни събитията от тази последна великопостна седмица - седмицата на Христовите страдания.В. \"Стандарт\" цитира митрополит Антоний: \"Велика Божия благодат и милост, че тази година мога да отида с благословението на Българския патриарх и Св. Синод до Йерусалим, до храма на Възкресението, където да взема частица от Благодатния огън, който чудодейно слиза всяка година на Гроба Господен. За България конкретно традицията датира от 2005 г., когато за пръв път вече покойният Варненски митрополит Кирил, със съдействието на българската държава донесе благодатния огън в България.\"От полунощ на 7 април по четири линии от кварталите \"Люлин\", \"Обеля\", \"Студентски град\", \"Дружба\", '\"Младост\", \"Овча купел\" и \"Гоце Делчев\" тръгват автобусите на нощния градски транспорт. Те ще се движат на интервал от 40 минути, като общата им спирка е площад \"Александър I Батенберг\".Цената на билета е 2 лева, като той важи за цялата вечер, за всички линии. Превозните документи ще се продават от контрольор, какъвто ще има във всеки автобус.\", съобщава \"Дневник\". ", "date": "2018.04.07", "title": "Вестниците пишат..."}
{"url": "http://www.cross.bg/grob-subota-ogun-1572021.html", "text": "/КРОСС/ Православната църква чества Велика събота. Това е последният ден от Страстната седмица, който предшества Христовото Възкресение.В храмовете в цялата страна ще бъде разпространен Благодатният огън, който ще бъде донесен тази вечер от Йерусалим от българска църковно-държавна делегация. Начело на делегацията е митрополит Антоний.През тази година за първи път българските пратеници ще предадат огъня и на Македонската православна църква.На Велика събота църквата възпоменава телесното погребение на Христос, пребиваването на Неговото тяло в гроба, слизането Му в ада за възвестяване на победата над смъртта и за избавлението на душите.По обичая на юдеите, Йосиф и Никодим снели тялото Господне от кръста, обвили го в платно с благовония и го положили в нов каменен гроб в Йосифовата градина, която се намирала недалеч от Голгота.Първосвещениците и фарисеите знаели, че Иисус Христос е предрекъл възкресението си. Невярвайки на предсказаното и страхувайки се да не би апостолите да откраднат тялото, те измолили от Пилат военна стража, която да пази гроба, а самия гроб запечатали.Църквата прославя Велика събота като \"най-благословения седми ден\". Защото това е денят, когато Словото Божие лежи в гроба като мъртъв човек, но в същото време спасява света и отваря гробовете.С кръстната си смърт Спасителят изкупува греховете на човечеството и отново отваря райските двери. Това се случва на следващия ден - в неделята на Великден.Богослужението на Велика събота започва от сутринта и продължава до вечерта, когато плащеницата се внася обратно в олтара минути преди пасхалното шествие на кръста.В полунощ на събота срещу неделя вярващите се поздравяват с \"Христос возкресе! - Воистина возкресе!\". Богомолците в храмовете посрещат светлия миг със свещи, запалени с Благодатния огън, донесен от Йерусалим. Огънят е най-великото чудо, което се случва в параклиса на Божи гроб.За да се избегне и най-малкото подозрение, че при запалването му има човешка намеса, параклисът на Божи гроб се проверява за всякакви запалителни средства.След това вратите на Божи гроб се запечатват с голяма пита пчелен восък. Върху него слагат печатите си духовниците от католическата, арменската и коптската църкви, които имат параклиси в големия храм при Божи гроб.При слизането на Благодатния огън в параклиса е само йерусалимският патриарх. Известно време пламъкът не топли и не пари. С него патриархът запалва снопчета от по 33 свещи, които държи в ръцете си и ги изнася на поклонниците в храма.Оттам свещеният огън тръгва по целия свят.  ", "date": "2018.04.07", "title": "Велика събота е, чакаме Благодатния огън"}
