{"url": "http://www.cross.bg/modata-godina-borbata-1595933.html", "text": "/КРОСС/ \t В Ню Йорк се проведе едно от най-бляскавите събития в света на модата. Амфар Гала е благотворителна гала вечер на фондацията, събираща средства за борбата със СПИН - amfAR.Куп известни личности всяка година минават по червения килим в звездната нощ, която бележи старта на Седмицата на модата в града. В разрез с тенденцията от предишни години, когато звездите избират тоалети във всякакви искрящи цветове, този път преобладаваше черното. Изключение направиха актрисите Мила Йовович и Мишел Родригес, които се откроиха сред дамите в черно.Безспорно едни от най-големите звезди на вечерта бяха сестрите Кортни и Ким Кардашиян.За събитието те избраха официални черни рокли на \"Версаче\". Впечатление направи деколтето на Ким. Двете бяха заложили на ефектните тоалети и семпъл грим.Амфар Гала не пропусна и моделът Хайди Клум. Тя се позира пред фотографите със сребриста рокля с ресни и пищно деколте.Всяка година фондацията награждава звезди, допринесли за борбата срещу болестта. Събитието включва още коктейл и благотворителен търг и се смята за неофициално откриване на Седмицата на модата. Тази година за доброто настроение на гостите се погрижи Грейс Джоунс.. ", "date": "2019.02.07", "title": "Кардашиян обраха овациите със секси рокли \"Версаче\""}
{"url": "http://www.cross.bg/goriva-dimitrov-emil-1595930.html", "text": "/КРОСС/ \t На газстанция в Хасково е установен камион, на който има лепенки с надпис „ВОДА\", но всъщност той превозва и съхранява нелегално газ. С този куриозен случай председателят на парламентарната Комисия за наблюдение на приходните агенции и борба със сивата икономика и контрабандата Емил Димитров онагледи нелегалната търговия с горива на територията на страната, предаде БГНЕС.Депутати от комисията проведоха среща с представители на превозвачи на горива, с цел запознаване с проблемите в сектора, а председателят Димитров направи специална презентация с много снимки, в която показа едни от най-фрапиращите случаи на нарушения.Оказва се, че подобни гледки на нерегламентирана търговия с горива съвсем не са необичайни за страната. Сред примерите, дадени от Димитров, имаше и такъв за микробус със скрит бидон, пълен с нафта, която е предназначена за продан.„Тези бусове са разположени в поредицата от паркинги между Шумен и Свиленград. Зареждат от турски камиони и продават на българи. Нищо от никъде не минава. Апаратът е само, за да се отчете каква сума да вземе този, който търгува. 900 камиона всеки ден влизат от Турция в България\", обясни Димитров.Примерите не се изчерпват дотук - цистерна, предназначена за хранителни стоки, най-често прясно мляко, също е хваната да превозва нелегално гориво. „Абсолютно недопустимо по който и да е европейски стандарт\", категоричен беше Емил Димитров.Легалните камиони, с които се доставя гориво, трябва да отговарят на определени стандартиза безопасност, както и да бъде технически обезпечен с брояч, помпа, уред за отчитане, както и данъчни документи, идващи от склада. По време на заседанието бяха показани много снимки, визуализиращи разликите между нелегалните и редовните обекти, на които се търгува с горива.„Ако има данъчна регистрация, това не означава, че има легална бензиностанция. Данъчната регистрация я има и човекът, който продава хляб и мекици, но той не продава горива. Когато продаваш горива, правилата са съвсем други. При първата взривена бензиностанция ще дойдат и ще попитат: „Вие защо го допуснахте?\" Тук големият проблем са „мобилните бензиностанции\" - камиони, които трябва да са превозвачи, те карат горива и си ги продават кой където намери. Нямат уреди или не са им заверени\", уточни още Емил Димитров.По време на срещата представители на превозвачите алармираха и за друг проблем - пълни цистерни са карани да преминават по стария път през Витиня. „Една да се обърне, заминават всички. Ние не трябва да чакаме инцидент. Те искат да минават по нормалния път, защото създават опасност за всички\", уточни Димитров.На заседанието присъстваше и заместник-министърът на транспорта Ангел Попов, който отчете пред депутатите, че в страната има общо 2166 автомобила, регистрирани за превоз на течни горива, без тези за пропан-бутан и метан. Статистика за нелегалния превоз на горива обаче не съществува.„Много умело тези, които търгуват с нелегални горива насичаха транспорта с автомобили под 3,5 тона. Така ние, като ИА „Автомобилна администрация\", нямаме право да ги контролираме\", подчерта Попов. ", "date": "2019.02.07", "title": "Цистерна с надпис \"ВОДА\" се оказа пълна с нелегално гориво"}
{"url": "http://www.cross.bg/shymen-politziyata-supryzi-1595928.html", "text": "/КРОСС/Възрастни съпрузи, за които ви съобщихме по-рано днес, са намерени простреляни в сърцето в дома им в центъра на Шумен, близо до училище. Семейството е открито тази сутрин от близки, които подали сигнал в полицията. Те обяснили, че след като влезли в апартамента, открили в една от стаите жената, а в другата стая мъжа.Незабавно мястото е отцепено от полиция и е отцепен достъпът до четириетажната кооперация. На място пристигнаха старши комисар Ялчън Расим, директор на ОДМВР Шумен, административният ръководител на Окръжна прокуратура Маргарита Георгиева и наблюдаващият прокурор Делян Димитров.„Текат процесуално-следствени действия, прави се оглед. Труповете са на мъж и жена - съпрузи. Мъжът е роден 1932 г., съпругата е родена 1934 г. Имала е здравословни проблеми. Двете тела имат огнестрелна рана в областта на гърдите. По всяка вероятност става въпрос за убийство и самоубийство\", обясни първоначалните данни от разследването директорът на полицията в Шумен.Възрастната съпруга преди седмица получила инфаркт и била на легло. Грижите за дома поел съпругът. Тя е пенсионирана учителка по литература, а той се занимавал с научна дейност в областта на земеделието. Имат син.  Оставили са предсмъртно писмо, чието съдържание полицията не разкри. ", "date": "2019.02.07", "title": "Възрастни съпрузи от Шумен са намерени простреляни в дома им"}
{"url": "http://www.cross.bg/brekzit-tereza-bryuksel-1595926.html", "text": "/КРОСС/ Ще напусне ли Великобритания ЕС на определената дата - 29 март? Отлагане на Брекзита изглежда все по-неотвратимо, въпреки че британският премиер Тереза Мей настоява срокът да бъде спазен, смятат аналитици.\"Засега е сякаш почти неизбежно Брекзитът да се забави по един или друг начин, поне с няколко седмици\", заяви пред АФП Константин Фрейзър, експерт по европейска политика в изследователския център \"Ти Ес Ломбард\".Тереза Мей не се предава - консервативната британска ръководителка повтаря неуморно, че е твърдо решена да осъществи Брекзит навреме и рязко отхвърля възможността за отсрочване, спомената от несъзвучни с общия тон гласове в нейното правителство - от външния министър Джереми Хънт и от финансовия Филип Хамънд.Според тях може би трябва да се изчака, докато бъдат приети законите, необходими за изпълнение на Брекзит. Еврофобският всекидневник \"Дейли телеграф\" дори твърди, че министри са обсъждали възможността да го отложат с осем седмици - до 24 май.През това време часовникът тиктака, а Обединеното кралство изобщо не е наясно как точно ще напусне лоното на Европа, особено след като сделката за развод, договорена между Лондон и Брюксел, в средата на януари бе провалена от британските депутати с внушително мнозинство.Оттогава Тереза Мей се мъчи да започне наново преговорите с ЕС - конкретно във връзка с разпоредба, засягаща границата с Ирландия, за да издейства компромис, който би задоволил парламента.Въпреки категоричния отказ на Брюксел да сложи текста пак на масата, Мей се ангажира сделката да мине през парламента в нова редакция \"възможно най-скоро\". Ако до 13 февруари няма споразумение, на следващия ден депутатите ще гласуват за по-нататъшното развитие на Брекзит.Във всички хипотези ще бъде твърде късно, настоява Константин Фрейзър: \"Националното законодателство ще е неподходящо за регулиране (на Брекзит), дори в минимална степен\".Остава да бъдат гласувани още седем закона, включително текстове за търговията, селското стопанство и имиграцията, а дебатите по някои от тях още не са започнали, сочат данни на британския Институт за държавно управление. С цел да ускори темпото Даунинг стрийт отмени парламентарната ваканция през февруари, а е възможно и да удължи пленарните заседания.\"Дори при ускорен ритъм времето пак не стига\", отсича Ник Райт, експерт по европейска политика в Лондонския университетски колеж, потърсен от АФП.В очите на Тереза Мей Брекзит трябва на всяка цена да настъпи на 29 март, дори ако се наложи брутално да бъдат скъсани връзките между Лондон и Брюксел, изграждани в течение на 46 години.Но заплахата с Брекзит \"без сделка\" - сценарий, потенциално катастрофален за британската икономика, е част от политическа стратегия, целяща да осигури парламентарна подкрепа за нейното споразумение, разсъждава Фрейзър.И обяснява, че \"тя вкарва в играта часовника\" по-малко от два месеца преди Брекзита, за да притисне депутатите до стената: и еврофилите, които се страхуват да напуснат ЕС без предпазна мрежа, и брекзитиърите, които се опасяват от смекчен Брекзит, дори и от никакъв Брекзит.Ник Райт съзира тук и един вид \"инат\": \"тя е толкова упорита и обсебена от това, което върши, че просто отхвърля мисълта то да е невъзможно\".Според анализаторите е \"немислимо\" останалите 27 страни от ЕС, чието одобрение се изисква, да се обявят против отсрочка - те също биха пострадали от варианта \"без сделка\". Председателят на Европейския съвет Доналд Туск впрочем увери в сряда, че ще положи всички усилия да се избегне такъв сценарий.Ако обаче има отлагане, остава неясно докога, защото графикът създава проблеми. Според мнозина в Брюксел е трудно Брекзит да се отложи за по-късно от началото на юли, когато след майските избори ще започне да заседава новият Европейски парламент - по принцип без британски депутати.По-нататъшно отлагане би могло \"да удължи мъченията, ако Обединеното кралство не направи решителната стъпка\", предупреждава Константин Фрейзър.Мартин Пауълс от Франс прес, публикуван в БТА ", "date": "2019.02.07", "title": " Отлагане на Брекзит изглежда все по-неизбежно, каквото и да казва Тереза Мей "}
{"url": "http://www.cross.bg/dimov-sreda-momenta-1595932.html", "text": "/КРОСС/ \t Министърът на околната среда и водите Нено Димов ще издаде заповед за проверка за проводимостта на речните корита във връзка с предстоящото снеготопене и пролетно пълноводие. Това съобщи той в отговор на  депутатски въпрос на заседание на парламентарната Комисия по околната среда и водите днес. Проверките ще бъдат извършени през февруари от Регионалните инспекции по околна среда и води и от Басейновите дирекции и ще бъдат направени съответните предписания към кметовете и областните управители. Целта е ако има проблемни участъци, те да бъдат почистени преди снеготопенето. „Следим изключително стриктно нивата на язовирите. Към момента язовирите за питейни нужди са пълни на 75%,  за да се гарантират нуждите на гражданите, но и да има свободни обеми. Язовирите, свързани с  енергетиката, се поддържат на около 70% от обема, а тези за напояване - малко под 50%. В момента имаме необходими свободни обеми\", увери министърът.Министър Димов информира депутатите от комисията за напредъка по Оперативна програма „Околна среда\" (ОПОС) 2014-2020, както и за хода на процедурата за изграждане на ВиК инфраструктура. Той посочи, че няма риск от загуба на средства по програмата. Към 31 декември 2018 г. е отворен за кандидатстване целият ресурс по ОПОС 2014-2020. Към края на миналата година са договорени над 50% от средствата, разплатени са 16%, а са сертифицирани 13%. „Нямаме загубени средства по ОПОС, което е плод на изключително добрата работа на екипа\", подчерта министър Димов. Относно спазването на графика за подаване на проектите за  ВиК инфраструктура министърът каза, че до момента е готов проектът на ВиК Смолян. Очаква се през февруари да бъдат подадени проектите на още 5 консолидирани ВиК оператора, а на останалите - през април.  Според министър Димов ако бъде спазен графикът за подаване на проектни предложения от ВиК операторите, няма да бъде затруднена ОПОС. ", "date": "2019.02.07", "title": "Нено Димов разпореди проверка на речните корита заради предстоящото снеготопене"}
{"url": "http://www.cross.bg/apfel-godini-aiiris-1595918.html", "text": "/КРОСС/ \t Американската колекционерка, бизнес дама и модна икона , която е на 97 години, подписа договор с една от водещите агенции за модели - \"Ай Ем Джи модълс\", съобщи в. \"Индипендънт\".Айрис Апфел е икона с огромен талант. Тя излъчва креативност и вдъхновение. Заедно ще търсим възможност да покажем на света нейния природен дар. И на 97 години Айрис продължава да доказва, че възрастта е само цифра\", заяви ръководителят на \"Ай Ем Джи модълс\" Айвън Барт. Апфел каза, че се надява успехът ѝ в модната индустрия да вдъхнови и други жени на години да изпълнят мечтите си.\"Много съм въодушевена. Никога не съм имала истински агент. Винаги всичко съм правила сама и не съм предполагала, че животът ми ще се промени толкова. Всичко се случи толкова внезапно. Кой би могъл да предположи, че на 97 години ще стана момичето от корицата\", радва се Айрис Апфел. Айрис Апфел е участвала в рекламни кампании на козметика и на Кейт Спейд. Снимала се е за италианското издание на списание Vogue, дори за корицата на списание Dazed & Confused.Тя е и първият човек, открил собствена изложба на тоалети и аксесоари в нюйорския музей \"Метрополитън\" през 2005 г., без да е моден дизайнер. Има и принос за интериора на Белия дом.  ", "date": "2019.02.07", "title": "97-годишна американка стана модел "}
{"url": "http://www.cross.bg/godina-evro-prodazhbi-1595929.html", "text": "/КРОСС/ \t За поредна година Mercedes-Benz спечели битката сред луксозните марки, реализирайки 2 310 185 продажби през изминалата година. Това прави ръст от 0,9%, благодарение на което „трилъчата звезда\" записа осма поредна рекордна година. Това постижение не бе никак лесно за постигане, тъй като в края на 2018-а се случи преминаването от цикъла NEDC към WLTP, което затрудни повечето производители.За да възнагради усилената работа на своите служители, Daimler ще раздаде бонуси на своите служители в размер на 4965 евро със заплатите им за април. Това ще засегне около 130 000 служители в Германия. Това е чудесна сума, но все пак с цели 700 евро под бонуса от 2017 г. (5700).Причината за това се крие в намалената оперативна печалба. През 2017 г. тя е била 14,3 млрд. евро, докато миналата година концернът е завършил с 11,1 млрд. евро. Бонусната схема бе въведена през 1997 г., като той се изчислява чрез формула, в която под внимание се взима въпросната оперативна печалба преди данъците (EBIT) и възвръщаемостта от продажбите.И докато продажбите на Mercedes-Benz се увеличиха през изминалата година, тези на Smart спаднаха с 4,6% до 128 802 бройки. Най-популярният модел на Mercedes бе (за пореден път) C-Class, който генерира 397 000 продажби във версиите седан и комби. E-Class също се представи достойно с 355 000 продажби и ръст на търсенето от 1,3%.Тази година също се очертава като много натоварена за Mercedes. Компанията вече представи второто поколение CLA и обновения V-Class, но това е само за началото на годината. Предстои да бъдат показани CLA Shooting Brake, фейслифтите на GLC и GLC Coupe, както и следващото поколение на GLS, а много е вероятно да видим и нов компактен кросоувър (GLB). ", "date": "2019.02.07", "title": "Daimler благодари на работниците си с по 5000 евро"}
{"url": "http://www.cross.bg/venetzyela-radev-prezidentut-1595931.html", "text": "/КРОСС/ \t България не трябва да се намесва в спора за Венецуела, но най-страшното е, че българското правителство няма собствена позиция по въпроса, обяви в четвъртък президентът Румен Радев.Той говори пред журналисти след представянето на „Анализ на подготовката, войсковия ред и дисциплината в Българската армия и структурите на пряко подчинение на министъра на отбраната през учебната 2018 г.\"„За пореден път правителството се крие зад колективната безотговорност на органи като Съвета по сигурност, който има правомощия във вътрешни проблеми, касаещи националната сигурност, а не в решаването на международни въпроси\", каза президентът. „Европа е силна, защото е люлката на демокрацията и свободомислието. По тази причина европейската позиция не е тази, която поставя ултиматуми. Не е тази, която подкрепят повече държави, а е тази, която уважава правото и суверенитета. За това ненамесата е основен принцип\".Според него в случая с Венецуела намесата рискува да ескалира напрежението, включително в международен план.„Странно е защо Министерството на външните работи ме търси за съгласуване на една преписана позиция за Венецуела, а не ме търси по важни въпроси, които касаят нашите национални интереси като Договора за добросъседство с Македония или протокола за присъединяване на Македония в НАТО\", посочи президентът.„Знаете, че само седмица след мен в Москва пристигна премиерът Бойко Борисов. Разбрах това от нашите руски партньори пред камерите на български и световни телевизии\", припомни Радев. „Нито са ме потърсили за Сесията на ООН в Ню Йорк\".„Говорим за Венецуела - когато правителството публично представи мотиви за тази позиция, трябва да бъде по-внимателно. Например, с това, че във Венецуела има тежка, остра, политическа, социално-икономическа, хуманитарна криза и криза на сигурността, която се усложнява допълнително от тежка мигрантска криза\", каза президентът. „Много лесно българските граждани могат да направят аналогия с положението в България, което до известна степен се дължи на действията на правителството. Да вземем само нашата мигрантска криза. Нека сравним с Венецуела при 32 млн. население, колко души са напуснали страната с нашето население\".Президентът коментира и настоящото състояние на българската армия.„Има пълна неяснота по отношение на финансирането на другите два проекта за модернизация на армията след финансовото приключение, в което ни вкараха политиците, по отношение на изтребителя\", каза Радев. „Виждаме какво стана с другите проекти. Някой да говори вече за корабите, за бойната машина за пехотата? Нали трябваше да се движат заедно, в пакет?\"„Предизвикателствата остават модернизацията и развитието на съвременни отбранителни способности\", смята Радев. „Това са сложни процеси, искат много тясна координация между военната експертиза и политиците. Видяхме какъв е ефектът, когато политиците грубо и изключително некомпетентно все вклиняват в едни ясно регламентирани процеси\".Той все пак отчете, че „имаме успехи в три важни направления\".„Първо по отношение на хората със взетите мерки тази година за първи път от много време имаме пречупване на негативната тенденция за увеличаване на некомплекта личен състав\", поясни президентът.„Въпреки трудностите има множество проведени, и то успешно, учения. Имаме усвояване на нови видове подготовки\", добави Радев. „Отделиха се немалко средства за поддържане на техниката и въоръжението. Това е много времеемък процес, ефектът ще бъде усетен догодина най-рано\".„Важният акцент и следващата година е воденето на съвременна бойна подготовка и останалите т.нар. малки като финансови средства, но огромни като значение проекти за модернизация, без тях не можем да осигурим мобилност, осигуреност, съвместимост и работа в единно информационно пространство на всички елементи на системата на отбраната\", категоричен е държавният глава.Президентът критикува и коментар премиера за състоянието на системата на отбраната.„Намирам думите на премиера Бойко Борисов за несполучлива шега. Българската войска много пъти е спасявала българската държава, докато политици неведнъж са я проваляли\", коментира Радев изказването на премира, че през последните години за нуждите на ВВС са купувани транспортни самолети и вертолети, с които генералите само могат да избягат при евентуална война.„Ако офицерите днес нямат самочувствието да възразят на това оскърбление, то е защото от години са били поставяни в унизително положение от политиците. Дори съвсем неотдавна, когато генералите стояха прави на Министерски съвет, седналите министри гласуваха парите им\", каза президентът. „Надявам се премиерът да пази приятни спомени от стотиците часове на борда на военнотранспортните хеликоптери и самолети\". ", "date": "2019.02.07", "title": "Президентът Радев: Българското правителство няма собствена позиция за Венецуела"}
{"url": "http://www.cross.bg/plovdiv-brunzalov-prilozhenieto-1595920.html", "text": "/КРОСС/ \t Доброволец създаде културна карта на Пловдив, която е напълно безплатна и веднъж свалена, може да работи и офлайн. Приложението се казва \"Together\", като слогана на града за Европейска столица на културата 2019, и ще бъде качено в най-големите магазини  Google Play за устройства с операционна система Android  и App Store за устройствата на Apple. То представлява карта на града, на която са отбелязани всички културни забележителности, както и локациите на събития от програмата на Пловдив - Европейска столица на културата 2019. Веднъж намерена локацията, се отваря нова страница, на която могат да бъдат намерени снимки и информация както за обекта, така и за събитията. Картата служи и за навигация, а скоро към нея ще бъдат добавени функции за оценяване и коментари.Идеята за приложението „Together\" е на 23-годишният Любен Брънзалов, който е стипендиант на два от световните гиганти в ИТ сферата - \"Google\" и „Facebook\". Той е част от „Grow with Google\" и „Facebook AI\" в платформата за онлайн обучение „Udacity\", насочена към „Уеб Приложения и Изкуствен Интелект\". Брънзалов се свърза с доброволците на „Пловдив 2019\", с които създаде екип от фотографи, програмисти и автори на съдържание. С тяхна помощ цялата информация в приложението е оригинална - както текстове, така и снимки. Фондация „Пловдив 2019\" съдейства през цялото време на Брънзалов. Работата по приложението продължава - екипът си поставя за цел да продължава да подобрява потребителския интерфейс.„Пловдив нямаше такава карта. С нейна помощ много по-лесно човек може да се ориентира и да отиде на някое събитие или да разгледа културните забележителности. Независимо къде се намира потребителя, дори и да няма интернет, приложението е активно. Решихме този проект да продължи дори и след 2019, за да може всеки човек, който не е посещавал Пловдив, да научи малко повече информация за града и събитията случващи се в него\", разказва Любен Брънзалов. Той е възпитаник на СУ „Паисий Хилендарски\" в Пловдив с технологичен профил „Информатика и Математика\". За 3 години завършва Единбургския университет в Шотландия със сертификат за Висше образование.", "date": "2019.02.07", "title": " Стипендиант на “Google” и „Facebook“ създаде безплатна културна карта на Пловдив"}
{"url": "http://www.cross.bg/film-zvyagintzev-pecheli-1595924.html", "text": "/КРОСС/ \t На 6-и февруари т.г. големият руски режисьор Андрей Звягинцев навърши 55 години. Зад гърба си режисьорът има десетки награди от най-големите международни филмови фестивали. Той е истинска звезда сред най-големите в бранша.Звягинцев е роден в Новосибирск, в семейството на учителка по руски език и литература. Майка му го отглежда сама след развода с баща му.Момчето е будно и много артистично. Завършва Новосибирското театрално училище, като същевременно работи в театъра като актьор.През 1990 г. завършва актьорския факултет на Държавния институт за театрално изкуство в Москва. Киното го забелязва и постоянно е канен като актьор в много филми, тв сериали. Участва и в театрални постановки.Като режисьор дебютира през 2000 г. По-късно се снима във филми и сериали, участва в театрални проекти. През 2000 г. дебютира като режисьор. Снима новелите \"Бусидо\", \"Obscure\" и \"Избор\".През 2003 г. прави първия си пълнометражен филм - драмата \"Завръщане\". Лентата е удостоена с няколко награди на кинофестивала във Венеция, сред които \"Златен лъв\" и приза \"Луиджи де Лаурентис\" за най-добър режисьорски дебют.През 2007 г. е премиерата на драмата на Звягинцев \"Изгнание\" . Филмът представи Русия на кинофестивала в Кан.През 2011 г. Звягинцев прави третия си филм - \"Елена\", с който получава специалната награда на журито в конкурсната програма \"Особен поглед\" на кинофестивала в Кан. Филмът печели и гран-при на международните фестивали в Дърбан (РЮА) и Гент (Белгия), както и руската награда \"Златен орел\" в категорията \"Най-добър игрален филм\".През 2014 г. филмът му \"Левиатан\" печели \"Златен глобус\" в категорията за \"най-добър чуждоезичен филм\" (2015). Завоюва и други награди от международни фестивали в Мюнхен ( 2014), Лондон (2014), Гоа (Индия, 2014), Луксор (Египет, 2015) и др.През 2017 г., на 70-ото издание на фестивала в Кан Звягинцев представя петия си филм \"Нелюбов\" и печели приза на журито. През същата година получава и още две големи награди - Голямата награда от фестивала в Мюнхен и от Международния конкурс за художествени филми \"Златен пашкул\" (Адана, Турция).През март 2018 г. филмът на Звягинцев \"Нелюбов\" става първият руски филм, който печели френската награда \"Сезар\" за \"най-добър чуждоезичен филм\". ", "date": "2019.02.07", "title": "Световно известният руски режисьор Андрей Звягинцев навърши 55"}
{"url": "http://www.cross.bg/bashtata-denyat-film-1595916.html", "text": "/КРОСС/ \t С предпремиерна прожекция Българската национална телевизия представи новия сериен филм „Денят на бащата\". Събитието се състоя в „Кино Култура\" и събра журналисти, киноексперти и представители на институции с творческия екип и актьорския състав, работили по продукцията. Присъстващите имаха възможност да гледат първия епизод от шестсерийния български филм, чиято телевизионна премиера ще бъде на 18 февруари в програмите на обществената медия. „Денят на бащата\" ще бъде излъчен в три поредни седмици, в понеделник и вторник от 22:00 ч. по БНТ1 и БНТ4, с повторения в праймтайма на БНТ2. „Денят на бащата\" е продукция на Българската национална телевизия и е първи сериен филм в портфолиото на компанията „Агитпроп\", която е изпълнителен продуцент на проекта. Телевизионният разказ проследява драматичната битка между двама родители за попечителство над малкия им син. Социалните теми в сюжета са изключително актуални с оглед на прогресиращия брой разводи, както в България, така и в Европа. Сериалът обхваща редица проблеми, свързани с отчуждението, раздялата, травматичното детство, негласната практика бащите да бъдат лишавани от право на попечителство. „Филмът представя ситуации, които могат да се случат във всяко едно семейство. А когато в центъра на събитията са децата и залогът е тяхното щастие, това е огромен социален проблем. Мисията на обществената телевизия е да участва в намирането на най-доброто решение\", отбеляза Боряна Пунчева, главен продуцент на Продуцентски център „Студия Екран\". Заедно с Янко Терзиев те са продуценти на сериала от страна на Българската национална телевизия.„Важна тема и изключително високо качество предлагаме с „Денят на бащата\". Филмът е базиран на истински истории, събирани от сценаристите в продължение на голям период от време, и се надяваме да доставим не само естетическо удоволствие у зрителя, но и да събудим неговата съпричастност към темата, да алармираме за това какво се случва с децата, когато между родителите настъпи раздяла\" - сподели Мартичка Божилова, изпълнителен продуцент на „Агитпроп\".„Двама се карат, третият губи\" е тъжната перифраза на „Денят на бащата\". Именно обществено значимите теми, които разглежда сериала, вдъхновяват сценаристите Теодора Маркова, Невена Кертова и Георги Иванов. Творческият им тандем има зад гърба си редица успешни кино и телевизионни проекти, сред които „Под прикритие\", „Стъклен дом\" и „Революция Z\". „За мен беше много важно, че от самото начало този проект беше фокусиран не толкова върху идеята да бъде поредното развлечение, а важни социални проблеми да бъдат представени в един телевизионен разказ с максимално много изразни средства на киното\", каза режисьорът и на шестте серии - Павел Веснаков. Операторът Александър Станишев определи работата си по „Денят на бащата\" като най-добре получилия му се стилово проект и акцентира, че зрителите ще имат възможността да гледат филм с кино качество, но в удобния формат на телевизионен сериал.„Денят на бащата\" срещна на снимачната площадка отново актьорите Захари Бахаров и Александър Сано, познати на зрителите на БНТ от хитовия сериал „Под прикритие\". Двамата се превъплъщават в ролите на бащи и си партнират с актрисите Глория Петкова и Весела Бабинова, която в навечерието на предпремиерата на „Денят на бащата\" бе номинирана за театралните награди „Икар\" на Съюза на артистите в България.На представянето на филма присъстваха и малките Патрик Шон Хесън и Ава Сано, които играят ролите на децата в двете приятелски семейства.В „Денят на бащата\" участват още: Петя Силянова, Иван Налбантов, Явор Гърдев, Малин Кръстев, Йоана Буковска-Давидова, Свежен Младенов, Ванина Кондова, Лидия Инджова, Станка Калчева,  някои от които проследиха с интерес предпремиерната прожекция на сериала. Сред гостите имаше и представители на Съвета за електронни медии, Столична община и Българско национално радио, където са снимани част от сцените на филма.", "date": "2019.02.07", "title": "Завъртяха предпремиерно пред публика новия български сериал на БНТ „Денят на бащата\" "}
{"url": "http://www.cross.bg/braka-samoto-mladozhentzi-1595917.html", "text": "/КРОСС/ \t Младоженци се разведоха само три минути след церемонията в Кувейт, защото мъжът нарекъл съпругата си \"глупачка\", когато тя се спънала на излизане от залата, съобщи Жената незабавно поискала от съдията, пред когото подписали брачния договор, да анулира брака. Инцидентът предизвика вълна от симпатии към злочестата младоженка в социалните мрежи. Повечето коментари са, че тя е постъпила правилно.\"Ако той се държи така в самото начало, по-добре да го напуснеш\" и \"Ако в брака няма уважение, той е провал от самото начало\", пишат потребители в Twitter.", "date": "2019.02.07", "title": "Младоженци в Кувейт се разделиха 3 минути след сватбата "}
{"url": "http://www.cross.bg/banev-nikolaii-bulgariya-1595915.html", "text": "/КРОСС/ Апелативният спецсъд потвърди определението на първата инстанция и остави обвиняемият Николай Банев за постоянно в ареста. Според съда има опасност Банев да окаже натиск на свидетели и да укрие.Бизнесменът Николай Банев, съпругата и майка му са обвинени за присвояване и данъчни престъпления.На заседанието днес Банев заяви, че подготвя дела срещу България заради престоя си в ареста. Ще съдя България в Страсбург. Това каза в съдебната зала обвиняемият Николай Банев, чието изменение на мярка от задържане под стража в по-лека се гледа от Апелативния специализиран наказателен съд. Като мотив за решението си Банев посочи, че търпи пропуснати ползи. \"В момента подготвям приватизация на дружество в друга страна и докато съм в ареста губя пари. Това ще струва скъпо на България, защото ще съдя България в Страсбург\", заяви пред съда Банев и обвини прокуратурата в избирателен подбор на свидетели.\"Още в началото на процеса предупредих прокуратурата за две свидетелки, които са тежко обвързани с криминални лица, но тя не го взе предвид\", заяви още той.Адвокатът му Христо Ботев допълни пред журналисти, че делата ще бъдат за незаконния арест на подзащитния му и провалени сделки.Бизнесмените Николай Банев и съпругата му Евгения бяха предадени от френските власти на разследващия екип от Специализираната прокуратура на 6 декември 2018 г. Наказателната отговорност на Николай Банев и Евгения Банева се ангажира за 7 престъпления от общ характер. Според прокуратурата от 2005 г. до задържането им в Ница Баневи източили четири предприятия, укрили десетки милиони данъци и изпрали повече от 1 млрд. лв.", "date": "2019.02.07", "title": "Окончателно: Банев остава в ареста"}
{"url": "http://www.cross.bg/organizatzii-pensiite-godini-1595923.html", "text": "/КРОСС/ \t Пенсионерски организации готвят масови протести за по-достойни доходи, обяви председателят на Националната инициатива \"Социална солидарност\" Венелин Новаков. Те настояват пенсиите да се преизчислят според средния осигурителен доход за 2017 година. Новаков обясни:\"Ние сме си поставили една цел, а именно преизчисляване на пенсиите. За 2017 г. искаме, с тези пенсии, които са отпуснати горе-долу до 2015-а, за да може да хване тези пенсионери, на които вече 10 години и повече не са преизчислявани пенсиите. Ако от 1 април го направим, ще струва около милиард и половина лева\".От години пенсионерските организации настояват и за приемането на Закон за възрастните хора. ", "date": "2019.02.07", "title": "Пенсионерски организации готвят масови протести за по-достойни доходи"}
{"url": "http://www.cross.bg/iiordan-izgaryaniya-lekarite-1595919.html", "text": "/КРОСС/ \t Баща на две деца от град Рила се заля с бензин и се запали, отчаян от мизерията, в която живеело семейството му. Повече от две седмици фамилията се хранела само с ориз48-годишният мъж е транспортиран по спешност в Клиниката по изгаряния в „Пирогов\" с тежки поражения по цялото тяло, съобщи \"Струма\".Сигналът за трагедията е подаден на тел. 112 около 20.20 ч. на 5 февруари. Когато екипът на Спешна помощ пристигнал на място, лекарите установили, че съпругата и сестрата на 48-годишния Йордан Дойчинов са успели да го загасят. \"Пристигайки на адреса, открихме пострадалият мъж на двора. Беше гол, загърнат с одеяло и целият в мехури от тежки изгаряния по цялото тяло. Като разбра, че ще дойде и полиция, той избяга в гората над къщата си. Семейството живее в голяма мизерия. В една стая живеят Йордан със съпругата му и двамата им синове, на 11 и 12 г., сестра му, нейният приятел и родителите му... Аз си тръгнах, в тъмното няма как да го открия в гората. След около час мъжът дойде сам в Спешния център, целият в мехури от изгарянията. Извървял е пеша близо 1 км. Умът ми не го побира как е успял с изгаряния от 20-30% да извърви такова разстояние\", обясни медикът д-р Корчев.С линейка, пострадалият е транспортиран в болницата в Благоевград. Там обаче е преценено, че състоянието му налага да бъде прехвърлен в спешната болница \"Пирогов\" в София. Пред лекарите, 48-годишният мъж обяснил, че е решил да се самоубие от отчаяние.\"На ръцете ми лежат 7 души. Нямам постоянна работа. Трепя се по цял ден, където ме повикат. Работя като вол, а повече от 2 седмици вкъщи се яде само постен ориз. Не издържам повече!\", казал Йордан на медиците. ", "date": "2019.02.07", "title": "Отчаян от мизерията баща на 2 деца се заля с бензин и се запали"}
{"url": "http://www.cross.bg/plovdiv-faiinenshul-sveta-1595922.html", "text": "/КРОСС/ \t Пловдив е в челната десетка на Файненшъл таймс в класацията за най-прогресивно развиващите се места по света.Градът като цяло и „Тракия икономическа зона\" са отличени в категориите „Възвръщаемост на инвестициите\" и „Образование, умения и обучение\".Пловдив кандидатства за включване в проучването през месец юли и оценката идва след няколкомесечен анализ на икономическите показатели.Отличени са добрият инвестиционен микроклимат, устойчивостта в производството, балансът между българските и чуждестранните компании, които започват производство тук.Кметът Иван Тотев е поканен да получи сертификата на Пловдив на церемония в Кан на 12 март. ", "date": "2019.02.07", "title": "Файненшъл таймс: Пловдив е сред най-бързо развиващите се градове в света"}
{"url": "http://www.cross.bg/nasilie-domashno-godini-1595925.html", "text": "/КРОСС/ По-строги наказания срещу домашното насилие обсъди и прие парламентът на второ четене. Депутатите измениха Наказателния кодекс, като заложиха до 5 години затвор за психически тормоз и преследване в условията на домашно насилие.С новите текстове се криминализират всички форми на домашно насилие. Наказание от 3 до 10 години са предвидени за принуда в условията на домашно насилие, както и за противозаконно лишаване от свобода в условията на домашно насилие.С лишаване от свобода до една година или с пробация се наказва човек, който системно преследва някого и създава у него страх. Ако това следене е в условията на домашно насилие, наказанието нараства до 5 години затвор.Осигурява се и защита на жертвите на принудителните бракове. Тук наказанието е от 1 до 6 години затвор.Ето какво казаха вносителят на текстовете - председателят на НС Цвета Караянчева, както и председателят на правната комисия - Данаил Кирилов.Цвета Караянчева, председател на Народното събрание: Искам да благодаря на всички за единодушието, което постигнахме днес за приемането на тези промени в Наказателния кодекс. Изключително важни промени, изключително важно послание към всички жени и деца, които са малтретирани вкъщи.Данаил Кирилов, председател на Правната комисия в НС: Психическото насилие стана компонент за домашно насилие. Убийство, принуда, заплаха, лишаване от свобода се преследват с по-тежки наказания. Наказанията са високи. От 3 до 5 години за принуда заплаха, телесна повреда.За убийство в условия на домашно насилие наказанието е лишаване от свобода до 20 години или доживотен затвор без право на замяна. Увеличават се и глобите за родител, който отказва бащата или майката да вижда детето си. Сега глобата е до 300 лева, но ще стане до 5 000 лева. ", "date": "2019.02.07", "title": "Парламентът увеличи наказанията за домашно насилие "}
{"url": "http://www.cross.bg/ycheni-tehnologii-ryskata-1595909.html", "text": "/КРОСС/ \tПрезидентът Владимир Путин връчи на млади учени дипломи за 2018 г- в областта на науката и иновациите. Церемонията се състоя в Кремъл и традиционно бе посветена на Деня на руската наука, която се чества на 8 февруари. Указът за награждаване, държавния глава подписа на 5 февруари 2019 г.Годишната награда, създадена през 2008 г., се присъжда на млади учени и специалисти за десети път. Целта е да стимулира по-нататъшни изследвания и да създаде благоприятни условия за нови научни открития. Лауреатите се награждават за значителен принос в развитието на националната наука, разработването на образци на ново оборудване и технологии, които осигуряват иновативното развитие на икономиката и социалната сфера, както и укрепване на отбранителните способности на страната. Размерът на премията тази година ще бъде 2,5 милиона рубли, а от следващата година, според президентския указ, подписан през ноември 2018 г., ще се удвои до 5 милиона рубли. Награди бяха връчени на персонала на Института по атмосферна оптика \"В. Е. Зуев\" на Сибирския клон на Руската академия на науките Евгений Горлов и Виктор Жарков, които създадоха нов метод за дистанционно откриване на експлозиви, вредители за биоинсектициди Екатерина Грисанова от Новосибирския държавен аграрен университет. Вячеслав Дячук, представител на Националния научен център по морска биология на името на А. В. Жирмунски от Далекоизточния клон на Руската академия на науките, получи награда за откриване на нови механизми за развитие на нервните системи на безгръбначни и гръбначни животни и служител на Института за наука и технологии „Сколково\" Иван Оселедец за създаване на революционни компютърни технологии за решаване на многомерни проблеми във физиката , химия, биология, анализ на данни, базиран на тензорни разширения. Наградата на президента на Руската федерация се състои от парична награда, диплома, почетен знак на лауреата на наградата и сертификат за нея, както и отличителна бележка на лауреата.", "date": "2019.02.07", "title": "Путин връчи президентските награди в областта на науката и иновациите  на младите учени"}
{"url": "http://www.cross.bg/dabch-granitza-dryzhestvo-1595927.html", "text": "/КРОСС/О Т К Р И Т О    П И С М ОДОМИНИСТЪР-ПРЕДСЕДАТЕЛЯ НА Р БЪЛГАРИЯГ-Н БОЙКО БОРИСОВОТЧЛЕНОВЕТЕ И СИМПАТИЗАНТИТЕ НА КУЛТУРНО-ПРОСВЕТНО ДРУЖЕСТВО ЗА ВРЪЗКИ С БЕСАРАБСКИТЕ И ТАВРИЙСКИТЕ БЪЛГАРИ\"РОДОЛЮБЕЦ\" - ГР. СОФИЯУважаеми господин министър-председател,Ръководството на Културно-просветно дружество за връзки с бесарабските и таврийските българи \"РОДОЛЮБЕЦ\" се обръща към Васс\tтревога и загриженост по повод случващото се в Държавната агенция за българите в чужбина към МС, както и с пълното съзнание за сложната ситуация, в която се намират нейните служители в момента.Ние, членовете и симпатизантите на една от най-старите неправителствени организации в България, особено по-възрастните от нас, но най-вече основателите й, бяхме свидетели на закриването на Комитета за българите в чужбина след началото на демократичните промени, от който сме получавали учебници, касети и грамофонни плочи и сме ги изпращали или занасяли в селищата на българите от Бесарабия и Таврия. Тогава упорито настоявахме да има нова такава институция.След създаването на ДАБЧ бяхме в постоянно взаимодействие с личности като Георги Данаилов и Марин Жабински - главен секретар на агенцията. От следващите нейни председатели на необходимата висота и познаване на проблемите беше проф. д.и.н. Пламен Павлов, а също и неговия зам.-председател д-р Спас Ташев. В най-ново време бихме откроили името на Борис Вангелов като добро изключение, проявяващ искрено отношение към сънародниците ни зад граница.Държим да изтъкнем, че през всичките тези години Дружество \"РОДОЛЮБЕЦ\" установи траен и ползотворен контакт с ДАБЧ, с редица нейни представители като: д-р Йордан Колев, Станини Дешева, Лилия Спасова, Димитър Карарусинов и др., с които сме поддържали постоянни и ползотворни връзки, получавали сме подкрепа за провеждането на редица инициативи и дейности.Многобройни са съвместните прояви на Дружеството и ДАБЧ - издадени книги, изложби, театрални спектакли и концерти.От най-актуалните инициативи и общи усилия, които ДАБЧ и \"РОДОЛЮБЕЦ\" осъществиха само през 2018 г. бихме откроили следните:1.\tНа 25 юли, в рамките на ежегодната церемония по награждаване на победителите в детските творчески конкурси, организирана от ДАБЧ в Сити Марк център за изкуство, по инициатива на Дружество „Родолюбец\" заедно организирахме дарителска кампания за животоспасяващата трансплантация на Мария Чернева, 19-годишната българка от Бесарабия;2.\tНа 23 октомври в Националния етнографски музей в София се откри Фотоизложба \"Бесарабия - извор на красота и родолюбие\" с автор Асен Великов, подготвена от Дружество „Родолюбец\", а ДАБЧ подкрепи изложбата като плати изработката на таблата;3.\tДАБЧ и \"Родолюбец\" отново бяха заедно зад идеята и номинацията на професор, д.и.н. Николай Червенков за орден \"Св. св. Кирил и Методий\" и пр., и пр.Дълбокото ни убеждение и становището на Управителния съвет на Дружество \"Родолюбец\" категорично е, че българите в чужбина имат нужда от институция като ДАБЧ. Нашето виждане за по-нататъшнатай\tсъдба обаче е свързано непременно с ПРОМЯНА на статута й. Тук бихме искали да подчертаем, че важно условие за това според нас епрехвърлянето на функциите по установяване на български произходкъм институциите, които са натоварени с осъществяване на отделни административни действия като част от политиката ни към сънародниците ни в чужбина - Министерството на правосъдието, МВР и МОН, както беше допреди десетина години. Тази административна дейност е встрани от основната цел, с която Агенцията бе създадена - да подкрепя съхраняването и разширяването на българското етнокултурно пространство зад граница. Нещо повече тя изсмуква кадровия ресурс на ДАБЧ и я прави в недостатъчна степен адекватна на динамично променящите се реалности зад граница.Разбира се, не си представяме осъществяването на подобна инициатива без добре обмислени и премерени действия, както и без широка обществена дискусия, без привличането на експертно мнение от юридически и правно-политически характер.В\tнай-общ план бихме споменали обаче, че проблемът е системен. ДАБЧ по същество е изпълнителна агенция, т.е. не тя следва да определя политиката ни сред българските общности зад граница, а трябва единствено да я изпълнява. Необходимо е конституирането на политически орган на най-високо ниво, който да формира политиката ни спрямо сънародниците ни. ДАБЧ и другите ресорни ведомства следва съвместно да разработят програма и стратегия за реализирането на тази политика, която да намери място в подходящи нормативни документи, за осъществяването на отделните направления в тези документи.В\tусловията на несистемност все пак се утвърдиха някои изключително успешни политики, чиито плодове вече жънем, като образователните програми за приемане на студенти от общностите ни зад граница по ПМС 103/1993 г. и за подкрепата на българските училища зад граница. В същото време въпросът с предоставянето на гражданство периодично се подлага на съмнение, т.к. не е дефиниран като безспорна и полезна за страната ни политика. Независимо, че отдавна е назрял, открит остава въпросът за разработването на политикаи\tвпоследствие - нормативни възможности за завръщането на наши сънародници в прародината.При сегашната ситуация и в сегашния си вид Агенцията събира само негативи и каквито и действия и инициативи да предприема, те няма да бъдат оценени подобаващо, заради създалата се ситуация с издаването на удостоверения за български произход. В същото време сме напълно убедени и настояваме проблемите, които сега излизат на повърхността и стават достояние на широката общественост у нас и посвета (за част от тях ние отдавна алармираме и пишем в нашите ОБРЪЩЕНИЯ от традиционната ни Кръгла маса), да не се превръщат в повод за неглижиране на цялата останала дейност и всички активности, които ДАБЧ има и безспорно осъществява успешно в името на каузата на българите зад граница.ДАБЧ е и трябва да остане, макар и според нас с променен статут (което е въпрос на интензивни и задълбочени обсъждания и съгласувани действия, включително и с неправителствения сектор),ИНСТИТУЦИЯТА, КОЯТО ДА ПОДПОМАГА БЪЛГАРИТЕ ЗАД ГРАНИЦА, ДА ИМ ВДЪХВА САМОЧУВСТВИЕ И УВЕРЕНОСТ, ЧЕ ВБЪЛГАРИЯ СЪЩЕСТВУВА МЯСТО, КЪДЕТО ТЕ НАЙ-ПЪЛНОЦЕННО МОГАТ ДА ВЪЗПРИЕМАТ ПРАРОДИНАТА СИ КАТО БЛИЗКА, ЗАГРИЖЕНА И ОТВОРЕНА ЗА ТЯХ!С уважение:Съпредседатели на Дружество \"Родолюбец\":Галин ГЕОРГИЕВ, Наталия ДИМИТРОВА, Александър ПЕЙЧЕВ ", "date": "2019.02.07", "title": "Открито писмо до премиера Борисов от \"Родолюбец\""}
{"url": "http://www.cross.bg/tehnite-gramotnost-tazi-1595904.html", "text": "/КРОСС/ Банка ДСК обяви началото на „Национална финансиада\" - образователна инициатива за повишаване на финансовата грамотност на младите хора в България. Банката вярва, че развитието на младежите е обвързано с техните познания и с уменията им за разумно планиране на личните финанси. Затова и основната цел на Финансиадата е да стимулира и мотивира стремежа към знания във финансовия сектор сред учениците и техните семейства. Първото издание на инициативата ще се проведе под формата на състезание между гимназисти на възраст 16 - 19 години и техните родители. Всеки екип ще се състои от двама души от едно и също семейство, които ще имат възможност да се борят за стипендия в размер на 3 000 лв. за следващата учебна година. За да кандидатстват, отборите трябва да се регистрират в уебсайта на състезанието на адрес  и да попълнят онлайн тест от 20 въпроса. Тестът ще бъде активен от днес до 24-ти февруари. За полуфиналите се класират 12-те отбора с максимален брой верни отговори и с най-добро време. На финалите ще вземат участие първите три отбора от полуфиналите. Участниците ще се състезават един срещу друг в директни елиминации, като отговарят на въпроси, степенувани по трудност и точкуване. „Младите хора държат в ръцете си не само бъдещото на България, но и своето собствено настояще. Затова бихме искали да ги провокираме да знаят повече за това как да управляват финансите си. Финансовата грамотност започва в семейството и е много важно родителите и децата да говорят на тази тема. Децата копнеят за знания, а родителите са тези, които могат да предадат тази информация по достъпен начин. Тъй като в Банка ДСК следваме една мисия - да инвестираме постоянно в развитието и знанието на хората, ние вярваме, че с инициативата „Национална финансиада\" ще помогнем на родителите и децата да повишат знанията си за парите по забавен и предизвикателен начин. Щастливи сме, че полагаме началото на нови стъпки за развитието на тази сфера в образованието\", заяви г-жа Виолина Маринова, Председател на УС и Главен изпълнителен директор на Банка ДСК. Полуфиналите и финалите на първото издание на „Национална финансиада\" ще се проведат на живо в „Сердика център\" в София, съответно на 9-и и 10-и март. Пълните правила за участие в инициативата са достъпни . Партньор на кампанията е Фондация .", "date": "2019.02.07", "title": "Стартира нова инициатива за повишаване на финансовата грамотност сред учениците и техните родители"}
{"url": "http://www.cross.bg/bombena-zaplaha-slyzhbi-1595911.html", "text": "/КРОСС/ Самолет, изпълняващ полет до Франция, беше принуден да се върне обратно на стокхолмското летище Арланда заради бомбена заплаха, съобщиха шведските спешни служби и полиция, цитирани от ДПА.Самолетът на Норвежките авиолинии със 169 души бил излетял за Ница, когато около 10.40 ч тази сутрин постъпила заплахата.\"Самолетът се върна, след като получи информацията за заплахата\", каза пред стокхолмския всекидневник \"Експресен\" говорител на шведските спасителни служби.След като кацнал в Стокхолм, самолетът \"Боинг 737\" останал паркиран на разстояние от сградите на терминала на летището. Полицията е на мястото, заяви нейна говорителка.Норвежките авиолинии разпространиха изявление, в което потвърдиха, че срещу полет DY 4321 е била отправена бомбена заплаха и \"от съображения за сигурност той се е върнал на Арланда\", и добавиха, че въпросът е от компетенцията на полицията. ", "date": "2019.02.07", "title": "Заради бомбена заплаха: Самолет за Ница се върна на летището в Стокхолм "}
{"url": "http://www.cross.bg/bulgariya-transplantatziite-tazi-1595908.html", "text": "/КРОСС/ „Основните проблеми, които могат да бъдат решени, за да имаме ефективна политика в областта на трансплантациите са: обем на финансиране, недостиг на донори, недостатъчна информираност на обществото; подобряване на принципите на разпределение, максимален достъп до трансплантациите; анализ и контрол на резултатите\", това заяви в пленарна зала народният представител от ПГ на „БСП за България\"  проф. Анелия Клисарова. По думите й за целта трябва да бъдат въвлечени всички големи болнични заведения в тази дейност, но не бива да пропускаме и по-малките болнични заведения, които могат да осигурят потенциален донор. „Изключително важна е връзката между координаторите по трансплантация от всяко болнично заведение, както и моделът на финансиране на разходите на съответното лечебно заведение и мотивацията на екипите, участващи в трансплантационния процес\", коментира тя. По думите й съгласно Националната програма за развитие на трансплантациите и за изпълнение на приоритетите и предизвикателствата, в нея трябва да бъде предвиден и втори трансплантационен център, като най-подходящ за тъкъв е Варненската университетска болница. Общата ни цел е да станем водеща държава по трансплантациите„Въпросът с трансплантациите е важен, предвид факта, че България е влошила показателите си по трансплантации и донорство през последните няколко години - а в едно друго време сме били дори водеща държава в някои области\", това заяви зам.-председателят на ПГ на „БСП за България\" Антон Кутев. „Искам да ви уверя, че решаването на проблема с трансплантациите в България е сериозна дейност - тепърва предстои развитие по нея. Тази година ще бъде годината на трансплантациите\", коментира социалистът. По думите му целта не е просто България да стане пълноправен член на Евротрансплант и да участва в системата на трансплантациите. „Общата ни цел оттук нататък е да станем водеща държава по трансплантациите в Европа, каквато България може да бъде\", категоричен бе Кутев. „Политиките, които трябва да се проведат за тази цел, следва да идват от правителството и министерството - в същата степен трябва да участва и парламентът, включително и партиите. Младежкото обединение на БСП започва кампания за подкрепа на донорството, която се надявам да бъде забелязана. Всички ние, заедно, можем да постигнем резултатите\", коментира още той. Кутев изрази мнение, че това е изключително трудна работа, която през тази година ще бъде главната тема на обществото. „Колкото по-бързо намерим решения, толкова по-безболезнено ще мине този процес за правителството\", заключи народният представител.  Д-р Тимчев: За мен проблемът не е в хората, а в организацията на трансплантологията и донорството в България„В България е прието т.н. „мълчаливо съгласие\" - за да има трансплантация, трябва да има и донор. В момента всеки може да заяви своето несъгласие да бъде донор, но не  е даден шансът- всеки гражданин приживе да даде съгласие за донорство на друг човек, при внезапно възникнал инцидент. За мен проблемът не е в хората, а в организацията на трансплантологията и донорството в България\", това заяви народният представител от ПГ на „БСП за България\" д-р Илиян Тимчев. „В крайна сметка, пациентите на България търсят спасение в чужбина - там тяхното лечение струва над 200 хил. евро. За организацията на този процес е отговорно Министерството на здравеопазването\", коментира още той. Д-р Тимчев изтъкна, че процентът на бъбречните трансплантации в България е най-висок, но въпреки това пациентите не дочакват трансплантация и загиват, вързани с апарат. „Помислете отново за условията в центровете за хемодиализа в България. Възможност за повече донори е т.н. „кръстосано донорство\", каза д-р Тимчев. „Пионерите на трансплантологията в България дадоха жалоните за извършването на тази високохуманна медицинска дейност. Наше е задължението да дадем шанс на живота\", заключи народният представител. ", "date": "2019.02.07", "title": "Проф Анелия Клисарова: Всички болнични заведения трябва да бъдат въвлечени в трансплантационната дейност"}
{"url": "http://www.cross.bg/krasimirov-ryse-razbira-1595912.html", "text": "/КРОСС/ Окръжната прокуратура в Русе ще внесе обвинителен акт срещу Северин Красимиров и ще поиска налагане на най-тежките наказания за извършените от него на 6 октомври миналата година в Русе две престъпления - изнасилване на 30-годишната Виктория Маринова, представляващо особено тежък случай, и убийството й, извършено по особено мъчителен начин за жертвата и с особена жестокост. Това съобщиха от прокуратурата.От прокуратурата информират, че той е с лека умствена изостаналост и е емоционално нестабилна личност - импулсивен тип, но може да разбира свойството и значението на извършеното и да ръководи постъпките си. Красимиров бил без фундаментални разстройства в базисни сфери от психичната дейност, които да нарушават основните му психични годности, поради което може да участва в наказателния процес и да разбира смисъла и значението на извършваните следствени действия, както и да разбира смисъла на наложеното наказание.Главният прокурор Сотир Цацаров е разпоредил вземането на досъдебното производство на специален надзор и по него се извършват интензивни следствени действия от екип от прокурори. До момента са разпитани 30 свидетели и са назначени 19 експертизи. Извършени са множество първоначални и допълнителни огледи на местопрестъплението и на веществени доказателства, както и претърсвания и изземвания. Изискани и получени са справки от мобилните оператори и медицинска документация.Двайсет и една годишният Красимиров беше настанен за изследване в психиатричното отделение на болницата за лечение на лишени от свобода към затвора в Ловеч, като решението бе взето от съда в края на ноември миналата година. Окръжната прокуратура в Русе назначи петорна комплексна съдебно-медицинска психологична и психиатрична експертиза на обвиняемия. Заключението й сочи категорично, че Северин Красимиров е вменяем и може да носи наказателна отговорност за извършеното. ", "date": "2019.02.07", "title": "Северин е вменяем и ще бъде съден за изнасилването и убийството на Виктория Маринова "}
{"url": "http://www.cross.bg/evroshans-leva-kompaniyata-1595906.html", "text": "/КРОСС/ Красимир Иванов от Дупница е горд притежател на чек за 24 000 лева от любимата числова игра . 54-годишният строител се смята за истински късметлия, защото това е втората му сериозна печалба и то само няколко месеца след като е направил първите си стъпки в играта. През ноември миналата година Красимир печели 5 000 лева, а сега постижението му се умножава почти 5 пъти, достигайки сумата от 24 000, които вече са в личната му сметка.Красимир твърди, че когато си в компанията на приятели печалбата е още по-сладка. „Често ходя в пункта, компанията там ми е много приятна. Срещам се с приятели и се забавляваме, докато играем , споделя Краси.Тегленията на играта  можете да следите в пунктовете на и на . Забавлявайте се и с новото мобилно приложение, което можете да свалите от ", "date": "2019.02.07", "title": "„Еврошанс“ донесе 24 000 лева на играч от Дупница"}
{"url": "http://www.cross.bg/ignatiev-graf-novi-1595910.html", "text": "/КРОСС/  Започват нови ремонтните дейности на столичната ул. „Граф Игнатиев\". Решението беше взето след оперативка на зам.-кметът на Столична община Дончо Барбалов с техническия ръководител на и строителния надзор на обекта. От фирмата докладваха, че със затопляне на времето  строителните работи по ул. „Граф Игнатиев\"  са възобновени.Строителството беше спряно за 48 дни - от 19 декември 2018 г. до 5 февруари 2019 г. поради лоши климатични условия.  Изпълнителят на обекта „Джи пи груп\"  е поискал от началото на строителните дейности да бъдат признати като неработни още 50 дни заради неблагоприятни метеорологични условия - дъждове през пролетта и лятото. Надзорната фирма информира, че признава 31 дни от заявените, като за тях е предоставен протокол от Националния институт по метеорология и хидрология.Представителят на изпълнителя информира, че от обектите, включени в Зона 2, до момента е изпълнена ул. „Солунска\". Изцяло са подменени подземните комуникации по ул. „Граф Игнатиев\", завършени са релсовия път и уличното осветление и са положени 50% от настилките по ул. „Граф Игнатиев\" извън трасето на релсовия път.С възстановяването на строително-монтажните дейности започва работа по площадите „Гарибалди\", „Славейков\" и „Св. Седмочисленици\", както и по  ул.\"Граф Игнатиев\" в участъка между бул. „Васил Левски\" и „Евлоги и Христо Георгиеви\". Продължава монтажът на разграничителите на трамвайното трасе и  перголите на пл. „Славейков\".  Отстраняват се и установени от надзора и възложителя забележки.От 12 февруари се предвижда да започне полагане на настилки по ул. „Цар Шишман\" в участъка между ул. „Граф Игнатиев\" и ул. „Ген. Паренсов\", където беше поставена временна асфалтова настилка. По време на ремонта ще бъдат направени нови тротоари, като ширината на този от страната на сградите ще бъде увеличена, обновяват се настилката на улицата, осветлението и озеленяването. Временно ще бъдат поставени ограждения, а работата ще се изпълнява поетапно, за да е максимално облекчен достъпът на пешеходци.В момента се извършват съгласувателни процедури със „Софийска вода\"АД и Министерство на културата за поставяне на подземни контейнери, като всички контейнери, които могат да бъдат заустени в канализацията, ще бъдат изпълнени. ", "date": "2019.02.07", "title": "Започват нови ремонти по столичната улица \"Граф Игнатиев\""}
{"url": "http://www.cross.bg/yefa-mihaiilov-florans-1595913.html", "text": "/КРОСС/ Президентът на Българския футболен съюз Борислав Михайлов не успя да запази мястото си в Изпълнителния комитет на УЕФА, посочва gong.bgБившият вратар събра 22 гласа по време на провелия се в Рим (Италия) 43-ти конгрес на Европейската футболна централа, а това бе недостатъчно, за да вземе ръководителят на БФС една от осемте квоти. Един от българските герои от САЩ 94‘ остана предпоследен според вота.Новият изпълнителен орган на УЕФА вече се състои от 8 членове, а не както бе досега 14. Единствената женска квота зае представителката на Франция Флоранс Хардуин.Президентът на БФС бе част от структурите на УЕФА още от времето на Мишел Платини. След последния конгрес, обаче, Михайлов не успя да запази мястото си.Междувременно по-рано без никаква интрига Александър Чеферин взе нов мандат. Той бе единствен кандидат за президентския пост на УЕФА.Ето и как изглежда новият Изпълком на УЕФА: Флоранс Хардуин (Франция) Шандор Шчани (Унгария), Арман Дука (Албания), Фернандо Гомеш (Португалия), Йеспер Кристенсен Мьолер (Дания), Андрий Павелко (Украйна), Давор Шукер (Хърватия) и Луис Рубиалес (Испания). ", "date": "2019.02.07", "title": "Боби Михайлов аут от Изпълкома на УЕФА "}
{"url": "http://www.cross.bg/turgovishte-podkyp-lekarkata-1595914.html", "text": "/КРОСС/ Окръжната прокуратура в Търговище внесе обвинение срещу хваната с подкуп лекарка. Делото ще бъде гледано в Окръжен съд Търговище, водено като бързо производство.На 28 януари т.г. лекарката в качеството си на длъжностно лице - член на ТЕЛК към многопрофилната болница в Търговище, в кабинет на комисията е поискала 200 лева от 66-годишен пациент.Сумата трябвало да бъде заплатена за определяне на процент трайно намалена работоспособност на пациента.След като органите на реда получиха сигнал за искания подкуп, служители на сектор „Противодействие на икономическата престъпност\" в Търговище предприеха незабавни действия, вследствие на които лекарката е била установена. В хода на следствието тя е признала, че е извършила престъпното деяние. ", "date": "2019.02.07", "title": "Внесоха обвинение срещу хванатата с подкуп лекарка от ТЕЛК Търговище "}
{"url": "http://www.cross.bg/rastezh-prognoza-ikonomika-1595901.html", "text": "/КРОСС/ През 2019 г. се очаква европейската икономика да нарасне за седма поредна година, като е налице прогноза за растеж за всички държави членки. Като цяло се очаква темпото на растеж да бъде умерено в сравнение с високите нива през последните години, а перспективите се характеризират с висока степен на несигурност.Икономическият растеж ще продължи, макар и по-умерено. Европейската икономика ще продължи да се възползва от подобрени условия на пазара на труда, благоприятни условия за финансиране и леко експанзионистична фискална позиция.През 2018 г. българската икономика отчита малко по-нисък ръст (3.2%) в сравнение с предвиждания в есенната икономическа прогноза (3.5%), главно  заради по-слабия износ. Въпреки това, темпът на растеж се запазва значително над средния за ЕС от 1.9%. Брутният вътрешен продукт се очаква да продължи да расте стабилно през 2019 и 2020, с 3.6% годишно.Комисията запазва очакванията си за инфлацията през следващите две години, съответно 2% и 1.8% през 2019 и 2020 г. Тази прогноза се основава на набор от технически допускания относно валутните курсове, лихвените проценти и цените на стоките, актуални към 25 януари 2019 г. По отношение на всички други входящи данни, в прогнозата е взета под внимание информацията, налична до 31 януари. ", "date": "2019.02.07", "title": "Зимна икономическа прогноза – 2019 г.: умерен растеж на фона на глобална несигурност"}
{"url": "http://www.cross.bg/istanbyl-godini-iierlikaya-1595896.html", "text": "/КРОСС/ \tДеветгодишно момче беше спасено живо изпод развалините на срутилия се 8-етажен блок в истанбулския квартал Картал. Детето е спасено 9 часа след началото на спасителната операция, съобщи представител на правителствената Дирекция за управление при бедствия и извънредни ситуации (АФАД), която ръководи спасителните действия.Валията на Истанбул Али Йерликая разказа, че спасителите през цялото време са разговаряли с малкия Мухамет Алемдар, докато той се намирал под развалинитe.Турските спасители са в контакт и с малко момиче на име Хайва, което е блокирано под руините, съобщи валията на Истанбул Али Йерликая, предаде ДПА. Детето разговаря със спасителите, каза Йерликая пред репортери на мястото на трагедията. \"Дай Боже, днес да я спасим\", пожела той.Осеметажният блок рухна вчера следобед и екипи работиха през цялата нощ по издирване на оцелели.Най-малко трима души са загинали при рухването на сградата.Властите огласиха техните имена. Жертвите са две жени, на 33 и 45 години, а самоличността на третия загинал е неизвестна.Общият брой на спасените към момента лица е 12. Те са настанени в болницата в Картал - най-голямата държавна болница в азиатския район на мегаполиса Истанбул. Сред тях има едно момиче на 13 години. Останалите са на възраст между 23 и 75 години. Петима са мъже, а всички други - жени. Състоянието на трима се преценява като тежко.\n\t\t\t\t\t ", "date": "2019.02.07", "title": "Спасиха 9-годишно дете изпод рухналата сграда в Истанбул (снимки, видео)"}
{"url": "http://www.cross.bg/saiitut-na-mvr-e-vremenno-nedostupen-1595902.html", "text": "/КРОСС/ Възможни са временни затруднения в достъпването на сайта на МВР, информират от ведомството на Маринов.  Причината е техническа профилактика, която ще започне след 17.30 часаОсвен затруднения при влизането в сайта на МВР, няма да е възможно и ползването на предоставяните електронни услуги.От МВР се извиняват за причинени неудобства. ", "date": "2019.02.07", "title": "Сайтът на МВР е временно недостъпен"}
{"url": "http://www.cross.bg/bulgariya-mihaiilov-organi-1595900.html", "text": "/КРОСС/ „Политическият ефект от трансплатнационната политика на управляващите  е катастрофален. Българските граждани нямат доверие в българското здравеопазване по отношение на тези животоспасяващи интервенции.  Те излизат извън територията на страната и търсят лечение там. Затова искаме конкретни мерки от министъра на здравеопазването\". Това заяви народният представител от ПГ на БСП за България\" проф. Георги Михайлов по време на разискванията по питане до министъра на здарвеопазването във връзка с трансплантациите в България. Той обясни, че трансплантацията на органи и тъкани отдавна не е експериментална технология, а рутинен метод за решаване на редица животозастрашаващи проблеми в клиничната медицина.  По думите му тя е основен критерий за нивото на здравеопазване в една държава, но и дава съществен тласък за развитието на здравеопазването изобщо. „Като част от ЕС и от глобалния свят, България трябваше отдавна да е положила усилия за развитие на своята трансплантология.  В отделни райони на страната смъртта и стандартизирания коефициент на смъртност  достигнаха нива- два пъти по-високи от средните за ЕС\", заяви той. Проф. Михайлов обясни, че  по данни на Изпълнителната агенция по трансплантации, към 02.01.2019 г. чакащите за трансплантация на бъбрек са 1039 човека, на черен дроб - 47, за сърце 47, за бял дроб - 15. Той подчерта, че за сметка на това, през 2018 г. при напълно подготвени трансплатанционни екипи  са извършени 25 бъбречни трансплантации, сърдечни - 4, чернодробни - 13. „С това темпо  нуждите на българския народ ще бъдат удовлетворени след 10-40 години, ако не се появят нови чакащи. Това е пълен абсурд\", категоричен бе той.  По думите му в световен мащаб  изискванията за брой провеждани трансплантации годишно са 25 за милион население, а за донорите- 10 на милион население. „Цифрите в България не отговарят на тези изисквания\", коментира народният представител. Той даде пример с република Хърватска за 2017г. където са извършени 154 бъбречни трансплантации; 116 чернодробни, 33 сърдечни и то при население два пъти по- малобройно от нашето.   Депутатът обясни, че поради ниското ниво на донори у нас, България не е член и на Евротрансплант.Проф. Георги Михайлов каза, че относително по-голям е броят на клетъчните трнасплантации - над 100 годишно. „И там обаче, поради лисата на всякаква инвестиционна политика и дългосрочна визия от страна на МЗ, технологичният ресурс не е обновяван повече от 10 години\", заяви той. По думите му причините за сегашното състояние на трансполантологията в България са: с години липса на усилия за подобряване на организацията на донорството и трансплантациите; ниските разходи за възстановяване на средствата за дейности и труд на трансплантационната дейност; редица странности в ценообразуването на изследванията, като цените би трябвало да намаляват, а те се покачват; лавинообразното нарастване на броя на центровете за диализа и малкият брой на трансплантациите; много слаба лекарствената политика; липсата на адекватна реимбурсна политика. „Повдигат се много въпроси, отговорите на които са неудобни\", заяви той.Проф. Георги Михайлов подчерта, че поради тези причини ПГ на левицата предлага НС да възлажи на министъра на здравеопазването в срок до 01.04.2019 г. да представи в Народното събрание на Република България: анализ на трансплантационната дейност в България - текущо състояние, проблеми, перспективи; план за действие с разписани ĸонкретни задачи, очаквани резултати, cpoĸoвe и отговорни ведомства, за да стане Република България пълноправен член на Евротрансплант; необходимите промени в: Закона за трансплантация на органи, тъкани и клетки;  Наредба № 29 от 2007 г. за възстановяване на разходите и за относителния дял на средствата за труд за дейности по трансплантация, финансирани от Министерството на здравеопазването; осъвременен стандарт за трансплантация на органи, тъкани и клетки;  Национална програма за промоция на дарителството на органи, клетки и кръвни продукти, изработена на базата на междуинституционално сътрудничество.  ", "date": "2019.02.07", "title": "Проф. Михайлов : Ефектът от трансплатнационната политика е катастрофален"}
{"url": "http://www.cross.bg/obshtinskite-bolnitzi-ananiev-1595903.html", "text": "/КРОСС/ Министерството на здравеопазването разработва пакет от мерки в подкрепа на общинските болници. Това заяви министър Кирил Ананиев пред журналисти в Народното събрание. По-рано през деня министър-председателят Бойко Борисов, вицепремиерът Томислав Дончев, здравният министър Кирил Ананиев, управителят на НЗОК д-р Дечо Дечев и представители на Сдружението на общинските болници проведоха среща, на която беше обсъдено състоянието на общинските лечебни заведения.Министерството на здравеопазването започва анализи на финансовото състояние на всяко едно от общинските лечебни заведения. „Договорихме да представим утре до обяд на премиера конкретни мерки, с които да окажем помощ на общинските болници в затруднено финансово състояние. В момента вече работи екип по този въпрос\", посочи министър Ананиев.По отношение на общинската болница в Карлово Ананиев беше категоричен, че няма намаления на лимитите за хемодиализа и раждания. Лечебното заведение има общ размер на разходи, определен на месечна база, в който да извършва своята дейност. „Няма такова нещо с отказани раждания заради липса на осигурен ресурс. Същото се отнася и за хемодиализата\", обясни още здравният министър.  ", "date": "2019.02.07", "title": "МЗ готви пакет от мерки в подкрепа на общинските болници"}
{"url": "http://www.cross.bg/gradysa-tzelziii-habarovskiya-1595883.html", "text": "/КРОСС/ \tТемпература от -50 градуса по Целзий беше регистрирана във Верхнебурейнския район на Хабаровския край в Русия. В град Комсомолск на Амур живачният стълб е паднал до минус 43, а в Чегдомин - минус 44, съобщиха от Хабаровския метеорологичен център за РИА Новости.Средната дневна температура в Консомолск на Амур е -32 градуса по Целзий, което е с 10 градуса по-ниска температура от нормалната стойност, обясниха метеоролозите.В Челябинск училищата са затворени вече трети ден заради температури от -30 по Целзий.Причина за студеното време е циклон, който ще започне да се изтегля в събота, а следващата седмица ще започне постепенно повишаване на температурите. ", "date": "2019.02.07", "title": "Минус 50 градуса по Целзий в Хабаровск "}
{"url": "http://www.cross.bg/sredstva-medikamenti-fynktziya-1595879.html", "text": "/КРОСС/ Произволното и неконтролируемо приемане на различни медикаменти с нефротоксичен ефект повиши броя на болните с нарушена бъбречна функция. Вече много често пациенти търсят помощ в отделението по нефрология към УМБАЛ-Пловдив заради бъбречно увреждане след  продължителен   прием на медикаменти от групата на нестероидните противовъзпалителни средства, антибиотици, хормоноактивни препарати, диуретици, невролептици и др. За жалост в последните 20 години не е малък броят на хората, които сами си назначават терапия или се лекуват по интернет, така без медицински контрол  приемат различни лекарствени средства. Това заяви проф. д-р Димитър Димитраков, консултант на отделението по нефрология в УМБАЛ-Пловдив. Нестероидните противовъзпалителни средства са едни от най-употребяваните препарати в световен мащаб. Голяма част от тях са без лекарско предписание, което е причина и за злоупотребата. Те са лекарствени средства  с периферен аналгетичен (обезболяващ), антипиретичен (понижават температурата), и противовъзпалителен ефект. Най-популярните нестероидни противовъзпалителни средства /НСПВС/ са аспирин, ибупрофен, напроксен, нурофен, които са лекарствени форми без рецепта. Когато се приемат  продължително, без системен контрол от специалист, те водят до  изменения в бъбреците, свързани със засягане на тубуло-интерстициалната част /интерстициума/ на бъбреците. В резултат на това настъпва нарушение на бъбречната функция, обясни професорът. Хроничната  употреба на нестероидни противовъзпалителни  медикаменти причинява аналгетична нефроптия, включваща хроничен  интерстициален  нефрит и бъбречна папиларна некроза, хронична бъбречна недостатъчност, която отвежда  пациентите в болница. Те  се свързват със съдова исхемия, водеща до нарушение на кръвотока в бъбреците. Наблюдават се основно при пациенти, податливи към бъбречни проблеми или имащи такива. Диагнозата се поставя въз основа на анамнестичните данни за прием на аналгетици, лабораторно изследване на кръв, урина, ехография на бъбреци и други.Съветвам  хората, които имат оплаквания от болки в двигателния апарат, непременно да търсят консултация с лекар и в никакъв случай да не приемат медикаменти от групата на нестроидните противовъзпалителни средства неопределено дълго време. Това са важни медикаменти за лечение  на редица заболявания в ревматологията, като  дозата и продължителността на лечението се определя от съответния специалист. При продължително лечение е необходим периодичен контрол на бъбречната  функция чрез промени в показателите за нейното влошаване. Оплакванията на болните  с нарушена бъбречна функция  в тези случаи са неспецифични: отпадналост, гадене, промени в уринирането. Те могат да се появят още в началото на тяхното  приемане, но най-често това става след по-дълъг период. Обикновено те се появяват  при жените  след настъпване на климакса, който  оказва съществено влияние върху остеопорозата на костите на крайниците и гръбначния стълб. Появилите се болки в  големите стави /коленна, тазобедрена, гръбначните прешлени/ принуждават болните да  приемат аналгитични средства без назначение  и консултация  от специалист, а когато това продължи година, честотата на тези усложнения се увеличава. Ние се присъединяваме към посланието  на  авторитетни английски учени, извършили мащабни проучвания в тази посока, заяви проф. Димитраков. Хората трябва да се възползват от този вид лекарства само когато те  действително  са необходими за контролиране на болката, при това  в най-ниската ефективна доза.", "date": "2019.02.07", "title": "Нарастват уврежданията на бъбречната функция заради самолечение"}
{"url": "http://www.cross.bg/detza-detzata-pole-1595886.html", "text": "/КРОСС/ \t12 000 деца са отпаднали от училище през миналата година, показват данни на Министерството на образованието. Сериозен проблем пред преподавателите се оказват децата, освидетелствани с ТЕЛК, които отсъстват безпричинно. Най-фрапиращият случай е от село Камено поле, където учителите случайно откриват, че две видимо здрави и адекватни деца, са глухонеми по документи.До преди няколко месеца 13-годишната Бисерка е 100% глухоняма. Но само според официалните медицински заключения. До решението на ТЕЛК, с което момичето е освидетелствано като нищо нечуващо, учителите стигат случайно. Установяват го покрай опитите им да накарат родителите на детето то да посещава училище. Покрай Бисерка и нейния братовчед - също глухоням по документи, ръководството на учебното заведение миналата година открива, че от общо 37 деца в училището в Камено поле 20 са с ТЕЛК, а системното им отсъствие от часовете не е свързано със здравословни проблеми. Неофициално се знае, че повечето диагнози на децата са астма и епилепсия. Официално нито един родител не е предупредил в училището, че детето има подобен проблем. А по закон, не е и длъжен. Оказва се, че някои от децата в тийнейджърска възраст не могат нито да четат, нито да пишат. По закон обаче трябва да бъдат пропускани в по-горен клас, тъй като ученици със специални образователни потребности не могат да повтарят. Може само да им бъдат изготвяни индивидуални програми за обучение, обясни директорката на училището в Камено поле.Няма механизъм, по който родителите на децата с ТЕЛК, които безпричинно не ги пускат на училище, да бъдат принудени да го правят. Месечната помощ, която получават на дете, е между 400 и 900 лева. Възпитатели споделят, че още с раждането, родители търсят начин да освидетелстват децата си, защото това се превръща в гаранция за сигурен месечен доход. Сега обаче законът предвижда родителите, чиито деца безпричинно отсъстват от класните стаи, да бъдат санкционирани от кмета на съответната община с глоба от 50 до 150 лева. След проверка на прокуратурата на двете деца в Камено поле, освидетелствани като глухонеми, ТЕЛК-овете са отнети. Колко от останалите са истински засега няма информация. ", "date": "2019.02.07", "title": "Здрави деца се водят инвалиди по документи заради месечни помощи"}
{"url": "http://www.cross.bg/tzisheng-bankata-milion-1595894.html", "text": "/КРОСС/ \tСамо за около година 43-годишният програмист Цин Цишенг успял да прибере близо 1 милион долара от банкомати на Huaxia Bank, съобщи The South China Morning Post.Цишенг бил мениджър в Центъра за технологично развитие на банката и точно там успял да забележи пропуск в операционната система. Този пропуск се изразявал в това, че теглените около полунощ суми от банкомати не били изваждани от сметката на клиента. Но за да не позволи сигнал от банкомата за неуспешна транзакция, програмистът променил системата и така си осигурил пълна безнаказаност.След като напуснал банката, той започнал да тегли пари и извършил за година 1358 тегления на обща сума близо милион долара. От банката забелязали липсата на средства късно и уведомили полицията.Цишенг бил разкрит и арестуван, но Huaxia Bank в стремежа си да избегне скандала приела той да върне парите и да се забрави за случая. Но съдът не прие това и въпреки върнатите пари, осъди програмиста на 10 години затвор. ", "date": "2019.02.07", "title": "Китайски програмист прибра $1 милион от банка с хитър трик"}
{"url": "http://www.cross.bg/tatyana-lolova-georgi-1595889.html", "text": "/КРОСС/ \tНа връх 85-годишнината на любимката на поколения българи Татяна Лолова, bTV ще отбележи юбилея на кралицата на комедията с филма на журналиста Георги Тошев \"Смехът на една актриса\".Точно в 12:30 часа в неделния 10 февруари зрителите ще се срещнат с голямата българска актриса, за да разберат как любовта ѝ е помагала да преодолява драматичните изпитания по пътя си. Татяна Лолова без грим, зад кулисите, на сцената, по улиците на Париж и .... повече от 50 години влюбена в своя съпруг Славето. „Никога не се уморих да се усмихвам\", изповяда тя пред Георги Тошев.За срещите и разделите, за семейството и изпитанията - Татяна Лолова говори открито, а зрителите на bTV ще я видят такава, каквато е.„Тя е моят урок по нормалност. Зад ярката артистична природа се крие един деликатен и чувствителен човек\", разкрива Георги Тошев за жената с много лица. Заедно с режисьора Ема Константинова и оператора Румен Василев те подреждат пъзела на един вълнуващ живот. ", "date": "2019.02.07", "title": "bTV отбелязва 85-ия рожден ден на голямата Татяна Лолова с филм в „НепознатиТЕ“"}
{"url": "http://www.cross.bg/blagoevgrad-sistema-atanasov-1595888.html", "text": "/КРОСС/ \tПри изключително гъста мъгла и видимост не повече от два-три метра, каквато и интелигентна система да има на пътния участък, най-важна е преценката е шофьора. Анализите, които правим след верижната катастрофа на АМ „Струма\", а и 40-годишният ми опит като шофьор показват, че при подобни природни аномалии, каквато и техника и пътни знаци да има, те остават невидими. Това обясни инж. Дончо Атанасов, член на Управителния съвет на АПИ, в сутрешния блок на Нова телевизия. Той подчерта, че внедряването на подобни интелигентни транспортни системи не отменят отговорността на шофьорите, тъй като на автомагистралите се кара с висока скорост и при непрогледна мъгла е важна преценката на водача. Инж. Атанасов посочи, че проектите и договорите за строителството на участъците от Кресна до Сандански и от Благоевград до Крупник от АМ „Струма\", включително и изграждането на интелигентната транспортна система, са наследени от Националната компания „Стратегически инфраструктурни проекти\". В тях е предвидено Центърът за управление на транспортната система да бъде в лот 3.1 между Благоевград и Крупник. Тъй като изграждането на отсечката от Кресна до Сандански завърши в средата на декември миналата година, с около 6 месеца по-рано от предвиденото, агенцията е предприела мерки за създаването на временен център в Благоевград. По този начин интелигентната система на готовия участък ще може да започне работа преди завършването на строителните работи между Благоевград и Крупник. Инж. Атанасов съобщи, че програмата на агенцията предвижда в бъдеще да бъде изградена и интелигентна система за управление на трафика и в отсечката от София до Благоевград. Желанието и амбициите ни са такива системи да има на всички автомагистрали, подчерта инж. Атанасов и посочи, че в момента се провежда тръжна процедура за изграждането на интелигентни транспортни системи и по цялото трасе на АМ „Тракия\". Той съобщи още, че около 30% от бюджета на АПИ за поддържането на пътищата се инвестират в дейности, свързани с повишаване на пътната безопасност. През 2018 г. са монтирани мантинели за 25 млн. лв. като само на ремонтирания 22-километров участък от АМ „Тракия\" монтираните мантинели са с обща дължина около 92 км.", "date": "2019.02.07", "title": "Инж. Атанасов: При гъста мъгла и видимост не повече от два-три метра най-важна е преценката е шофьора"}
{"url": "http://www.cross.bg/obshtinskite-bolnitzi-borisov-1595890.html", "text": "/КРОСС/ \"Болници в мое управление няма да закрия, парите за здраве се увеличават всяка година, затова искам решение. Не приемам сестри и лекари с години трудов стаж, които всеки ден ни лекуват и помагат, да се чувстват без подкрепа, изоставени и забравени\". Това заяви министър-председателят Бойко Борисов на среща с представители на Сдружението на общинските болници. По време на разговора присъстваха също вицепремиерът Томислав Дончев, министърът на здравеопазването Кирил Ананиев и управителят на НЗОК д-р Дечо Дечев. Поводът за срещата са финансовите проблеми на общинските болници и недостатъчните възнаграждения за труда на медицинските специалисти.  Министър-председателят Борисов разпореди на Министерството на здравеопазването да започне анализи на финансовото състояние на всяка една от  общинските болници в страната. „Правителството ще търси финансови възможности да дотира общинските болници, на които средствата не достигат\", подчерта премиерът. До утре Министерството на здравеопазването трябва да изготви предложение с конкретни решения на проблемите в общинското здравеопазване, което да представи на министър-председателя. От Сдружението на общинските болници заявиха, че също ще представят анализ на състоянието на лечебните заведения.", "date": "2019.02.07", "title": "Борисов: Болници в мое управление няма да закрия, искам решение"}
{"url": "http://www.cross.bg/staiikov-staiiko-chasa-1595892.html", "text": "/КРОСС/ \tСинът на бизнесмена Миню Стайков - Стайко, не се яви в Апелативния специализиран съд, тъй като е приет спешно в болница \"Света София\".Днес магистратите гледат мярката му за неотклонение, след като на предишното си заседание съдът остави Стайков под \"домашен арест\", заради влошеното му здравословно състояние. Прокуратурата обаче иска \"задържане под стража\". 29-годишният мъж е обвинен за данъчни престъпления и участие в организирана престъпна група.\"Той няма физическа възможност да дойде, тъй като от 36 часа поддържа висока температура с неустановен произход\", съобщи адвокатът му Димитър Вълчев, цитиран от \"24 часа\".По думите му, Стайков е бил хоспитализиран в болницата на 5 февруари, след като в 13.30 часа е бил прегледан от екип на \"Спешна помощ\". Час по-късно наблюдаващият делото прокурор Ангел Кънев дал разрешение младият мъж да остане за лечение в \"Света София\".Защитата на сина на Миню Стайков поиска жалбата му срещу мярката \"домашен арест\" да бъде разгледана при закрити врата. \"Стайко Стайков не желае здравословното му състояние да бъде обсъждано и да става обществено достояние\", поясни адвокатът му.Апелативният спецсъд уважи искането и в момента заседава в зала 4 само в присъствието на двама адвокати и на прокурор Пламен Марков. ", "date": "2019.02.07", "title": "Стайко Стайков не се яви в съда, бил в болница с температура"}
{"url": "http://www.cross.bg/neiikova-nyama-kameliya-1595921.html", "text": "/КРОСС/ \t Централната избирателна комисия подготвя техническото задание за осигуряването на машинен вот на предстоящите през май избори, за българските представители в Европейския парламент. На този етап няма окончателно решение на Народното събрание по внесените предложения за промени в Изборния кодекс, уточниха говорителите на ЦИК Камелия Нейкова и Александър Андреев.Няма да има дистанционно електронно гласуване на евроизборите, категорични бяха от ЦИК. От там припомниха, че Изборният кодекс допуска удължаване на мандата на сегашните членове на комисията, но дали ще има нов състав на ЦИК след 21-ви март ще реши законодателят.От ЦИК прилагат закона такъв, какъвто е приет, обясни говорителката Камелия Нейкова, а на въпроса дали е възможно удължаване на мандата на сегашния състав: \"Ако Централната избирателна комисия продължи в този състав да осъществява правомощията си и след края на мандата, това е допустимо съгласно разпоредбите на Изборния кодекс\", отговори Нейкова.Вече тече подготовката на европейските избори в края на май, но тогава няма да има дистанционно електронно гласуване поради липса на система за идентификация:\"Технически няма как през май месец. Законодателят промени и срока за въвеждане на електронната идентификация с промяна в закона за българските лични документи: \"Не може да се изпълни самата разпоредба на закона в тази връзка, ако я няма електронната идентификация\" - допълниха Александър Андреев и Камелия Нейкова.За промените в изборните правила в последния момент, които се готвят от парламента, говорителите казват, че това не е прецедент.Камелия Нейкова коментира: \"Би било по-добре по-рано да се приемат тези промени, за да може чисто организационно, не само Централната избирателна комисия, всички институции, които имат отношение към изборния процес, спокойно да могат да подготвят произвеждането на избори. На нашия състав не веднъж ни се е случвало да има промени в изборното законодателство в последния момент\". ", "date": "2019.02.07", "title": "ЦИК подготвя техническото задание за осигуряване на машинен вот на евроизборите "}
{"url": "http://www.cross.bg/den-na-otvorenite-vrati-v-tzik-1595891.html", "text": "/КРОСС/ \tЦентралната избирателна комисия обявява ден на отворените врати и кани всички граждани, които желаят, да присъстват на редовното заседание на Комисията днес. Поводът е Световния ден на изборите.", "date": "2019.02.07", "title": "Ден на отворените врати в ЦИК "}
{"url": "http://www.cross.bg/bulgariya-beshe-tzatzarov-1595895.html", "text": "/КРОСС/ \t„Главният прокурор Сотир Цацаров и министърът на вътрешните работи Младен Маринов са на работно посещение в Обединените арабски емирства (ОАЕ) по покана на главния прокурор на ОАЕ, д-р Хамад Сайф Бин Мусалам Ал Шамси. Целта на посещението е обсъждане на възможностите за задълбочаване на сътрудничеството по наказателноправни въпроси и противодействието на тероризма и престъпността.\"С това лаконично бланкетно съобщение прокуратурата на България и Министерството на вътрешните работи обявиха изненадващото посещение на две ключови фигури от сектор „Сигурност\" на страната в ОАЕ.Странното посещение на Цацров и Маринов беше отразено в проправителствените и обществените медии в санитарен стил със заглавия от типа „Обменяме опит с Абу Даби\". И това не е изненада. Още повече, че официалното съобщение от прокуратурата на България е в същия дух:И все пак. Най-логичният въпрос е какво за Бога търсят Сотир Цацаров и Младен Маринов в емирствата. До този момент двамата са имали редки общи публични изяви. Последната например е от декември 2018 г. и е във връзка с откриването на изложба. По-рано през миналата година пък Маринов и Цацаров се появиха в Русе в опит да тушират обществената реакция при убиството на журналистката от местната телевизия Витория Маринова.Ако България ще черпи опит в правоохранителната система от Обединените арабски емирства, това звучи направо страшно. ОАЕ е сред страните, в които все още съществува смъртно наказание. Ако причината не е обмяна на опит, а борба с тероризъм, то трябва да има наистина сериозна причина в посещението да участват толкова високопоставени български представители. Това звучи странно на фона на публичните изказвания на българския премиер Бойко Борисов за добрите връзки на България с емирствата и арабския свят. Самият Борисов впрочем беше на визита в ОАЕ само преди броени месеци. Това беше и първата визита на ниво премиер в историята на отношенията на България и ОАЕ.Емирствата не са страна, с която България да има традиционни отношения. В последните няколко години се отличават две основни линии на сближаване. Едната е търговията с оръжие. През 2017 г. Близкият изток е формирал над 50% от пазара на оръжие за българските търговци до 617 млн. евро. ОАЕ наистина все още е малка част от него.Годишният доклад за 2017 г. на Междуведомствената комисия за експортен контрол и неразпространение на оръжията за масово унищожение към министъра на икономиката за изпълнението на Закона за експортния контрол на продукти, свързани с отбраната, и на изделия и технологии с двойна употреба показва, че за ОАЕ е изнесена продукция за 17 млн. евро. За сравнение за Саудитска Арабия продукцията е за 617 млн. евро. И все пак само за три години увеличението в износа на оръжие за ОАЕ е 500 пъти.Именно ОАЕ е и дестинацията, която беше посочена в раследване на Балканската мрежа за разследващи репортажи (BIRN) за това как произведено в Източна Европа оръжие, включително и българско, стига до военни зони в Сирия.Мрежата журналисти цитира данни, според които през октомври 2014 г. цяла поредица джъмбо джетове Boeing 747, с надпис Saudi Arabian Cargo, са започнали да кацат на летището в българската столица София. А това не се е случвало в последните 20 години.Какво има на борда не е ясно. Внезапното появяване на саудитските товарни самолети странно съвпада с внезапното увеличение на одобренията за износ на българско оръжие за емирството.След като саудитските полети спират, започват да пристигат товарни самолети от Абу Даби - Обединен арабски емирства. Airbus A330F и Boing 777F с маркировка на Etihad Cargo кацат в София пет пъти от края на юни до средата на август 2015 г. На 19 октомври Etihad Cargo Airbus 330F, пристигащ от Абу Даби, каца в Бургас, а след това излита за военната база Ал Джафра, разположена на юг от столицата на Емирствата.И ако доставките на оръжие може и да не са приоритет в интереса на главния прокурор Цацаров, то с втората линия на сближаване на България и ОАЕ може и да не е точно така. Емирствата се превърнаха в основна бизнес дестинация на най-богатия български депутат Делян Пеевски. Без да е ясно с какъв бизнес се занимава Пеевски, в последните три години той декларира спестявания и имущество за десетки милиони долари главно от офшорните дестинации в региона. Основната компания под котрола на Пеевски Intrust limited е базирана именно в Абу Даби. Друго от емирствата - Дубай, пък се превърна в основна точка за търговия и преразпределяне на финансов ресурс за групата на „Булгартабак холдинг\". Именно в Дубай са регистрирани поредица от компании за представителство и посредничество за Близкия Изток с цигари на холдинга. Там беше регистриран и официалният краен купувач при промяната в собатвеността на „Булгартабак холдинг\" през 2014 г. Още с реализацията на сделката Пеевски е приеман като човекът, който държи контрола над дружеството. Той беше посочен и като сосбтвеник на „Булгартабак холдинг\" от един от бившите изпълнителни директори на КТБ Георги Христов. Преди да фалира през 2014 г., КТБ беше обслужваща банка на БТ и един от кредиторите на холдинга.Групата на „Булгартабак\" пък беше сочена от турските служби като източник на контрабандни цигари за страната, а каналът преминавал именно през Дубай. Случайно или не главният прокурор Сотир Цацаров проведе в рамките на досегашния си мандат цели четири визити в Турция. Прокуратурата, дори и МВР дори получиха доклада на турските служби за контрабандата на цигари с източник „Булгартабак\", но така и не намериха основания да се задействат и да разследват.В какво ще се завърнат от ОАЕ Цацаров и Маринов не е ясно.  Пак според официалното съобщение на прокуратурата обаче:„Като общи приоритети на двете страни бяха посочени противодействието на тероризма и екстремизма, както и противодействието на престъпления, извършвани от гражданите на едната държава на територията на другата. Постигнато бе съгласие за своевременен обмен на информация по конкретни разследвания на двете страни. Обсъдени бяха възможностите за обмен на опит на експертно ниво по различни направления на дейност.\"Източник ", "date": "2019.02.07", "title": "Какво търсят Сотир Цацаров и Младен Маринов в емирствата?"}
{"url": "http://www.cross.bg/infineon-tehnologiyata-thinq-1595898.html", "text": "/КРОСС/ \tLG Electronics и Infineon Technologies AG обединиха усилията си и въведоха технологията Time-of-Flight (ToF) за любителите на снимки на смартфони по целия свят.Сензорният чип за снимки на Infineon REAL3 TM ще играе ключова роля в предната камера на предстоящия LG G8 ThinQ, който ще бъде представен в Барселона по време на Световния мобилен конгрес тази година. Въз основа на експертизата на Infineon и алгоритмите за обработени 3D облаци от точки (набор от данни в пространството, произведени чрез 3D сканиране) на PMDtechnologies, иновативният сензор ще достави нови възможности и функции в предната камера на смартфоните.Докато други 3D технологии използват сложни алгоритми за изчисляване на разстоянието на обекта от обектива на фотоапарата, чипът за изображения на ToF технологията осигурява по-точни измервания чрез излъчване и улавяне на инфрачервената светлина, която се отразява от обекта. В резултат на това, ToF е по-бърза и по-ефективна при засягане от външна светлина, намалявайки натоварването на процесора за приложения, като по този начин намалява и консумацията на енергия.И благодарение на бързата си скорост, технологията ToF се използва широко в различни методи за биометрично удостоверяване, като например разпознаване на лица. Нещо повече, тъй като ToF вижда обекти в 3D размер и не се засяга от светлина на външни източници, тя осигурява отлична скорост за разпознаване на обекти, идеална за прилагане в приложения с добавена реалност (AR) и виртуална реалност (VR).Водещият световен производител на силови полупроводници Infineon е признат и за технологичното съвършенство в сензорните решения. Немският производител на чипове осигурява високо надеждни автомобилни, енергийни, както и дигитални приложения за сигурност. Компанията разработи технологията ToF, включена в LG G8 ThinQ, която може да бъде приложена не само в премиум и във висок клас смартфони, но и в устройствата от среден клас.„Infineon е на път да революционизира пазара\", казва Андреас Уршиц, президент на Infineon's Power Management & Multimarket division. „Ние демонстрирахме услуга, която надхвърля продуктовото ниво - специално за производители на телефони и производители на модули за камери. В рамките на пет години очакваме 3D камери да бъдат открити в повечето смартфони, а Infineon ще допринесе значително за това.\"„Имайки предвид целта на LG да предостави реална стойност на клиентите си, най-новият ни телефон е създаден с вградена технология ToF, за да даде на потребителите уникална и сигурна система за проверка, без да жертва функциите на камерата\", казва Чанг Ма, старши вицепрезидент Продуктова стратегия в LG Mobile Communications Company. \"LG G8 ThinQ с ToF ще бъде оптималният избор за потребителите в търсене на премиум смартфон, който предлага несравними възможности на камерата.\"  ", "date": "2019.02.07", "title": "LG и Infineon представят LG G8 ThinQ С ToF камера"}
{"url": "http://www.cross.bg/mihaiilov-yefa-izpulkom-1595893.html", "text": "/КРОСС/ \tКонгресът на УЕФА, който ще се проведе днес от 13 ч българско време, ще бъде съдбоносен за шефа на родния футбол Борислав Михайлов. На него ще бъде избран президент на централата и Изпълком, от който до момента част бе легендарният ни вратар.Въпросителни около президентския пост няма, защото настоящият ръководител Александър Чеферин е единствен кандидат.Интересен ще е изборът на Изпълком, защото съставът му ще бъде намален от 14 на 8 членове. Кандидатите за тези места за 10, като двама ще останат извън Изпълкома.Михайлов има доста силни позиции в УЕФА и е в отлични отношения с президента Чеферин, но това в никакъв случай не му гарантира място сред управлявашите на европейската футболна централа.Досегашните членове, които отново се кандидатират са: Борислав Михайлов (България), Шандор Шчани (Унгария), Давор Шукер (Хърватия) и Фернандо Гомеш (Португалия).Новите имена, които търсят място в Изпълкома: Арман Дука (Албания), Бегич Елведин (Босна и Херцеговина), Кайрат Боранбайев (Казахстан), Йеспер Кристенсен Мьолер (Дания), Андрий Павелко (Украйна), Луис Рубиалес (Испания). ", "date": "2019.02.07", "title": "Решителен ден за Боби Михайлов, започва конгреса на УЕФА"}
{"url": "http://www.cross.bg/katastrofa-momche-fenerche-1595897.html", "text": "/КРОСС/ \tМомче с фенерче в ръка предотврати разрастване на трагедията на АМ \"Струма\". Това разказа Валентина Иванова от Сандански, която шофирала \"Фолксваген Голф\" и е била третата кола след нанизалите се във верижната катастрофа, пише \"Струма.бг\".Втори ден в Сандански коментарите за тежкия пътен инцидент не стихват. Катастрофиралите коли - 28, както и тежкотоварните камиони и автобуса, бяха премахнати от местопроизшествието след приключилите огледи на служители на Национална следствена служба.На този етап никои от разследващите и от полицията не дава информация кой автомобил е прегазил Димитър Костадинов, докато се опитва да спре колите по магистралата и предотврати тежката катастрофа.По информация на говорителката на Главна прокуратурата Румяна Арнаудова при проведения анализ тахошайбата на тежкотоварния камион, които е прегазил 54-годишния мъж от Ново Делчево, е отчела, че скоростта в момента на удара е била 91 километра в час.Според експерти по пътна безопасност, ако наистина скоростта е била такава, то тя е ужасяващо висока спрямо видимостта. Но това предварително ще се доказва пред съда. Направени са и записи с дрон на района на злополуката, разпитани са десетки свидетели, включително и в болничните заведения, където са настанени ранените. В полунощ на вчерашния ден бе пускано движението и в платното за София на автомагистралата.Търговката Валентина Иванова от Сандански, която шофирала третата кола след катастрофиралите, разказа още подробности от видяното от нея.\"Много хора коментират и се упражняват по тази болезнена тема. Но досега никой не е споменал, че имаше още един човек, освен загиналия, който сигнализираше за опасността, която ни дебнеше отпред. Щеше да е много по-страшно, но това момче, излагайки се на опасност, спря зад вече ударилите се коли. Момчето беше с фенерче в едната ръка и махаше енергично и настойчиво към приближаващите. От него разбрахме, че отпред се е случило нещо, и трябва да спрем. Всички се подчиняваха, никой не опита да изпреварва. Не знаехме точно какво е станало пред нас, но предположихме, че има тежка катастрофа. Останахме на място, без излишни маневри. За щастие идващите зад нас шофьори най-вероятно заради сигналите с фенерче на момчето намаляваха и не се стигна до нови инциденти. Ако това момче не сигнализираше, просто щеше да стане много по-страшно! Според мен той спаси много хора. Добре, че има такива добри хора. Това момче вече е знаело, че отпред има прегазен човек, който се опитал да предотврати жестоката катастрофа, но не се поколебало да отиде назад в колоната и да предупреди идващите към опасността. Това момче трябва да бъде издирено и специално да му се благодари за смелостта и помощта. На него дължим живота си. Той се е върнал назад и спаси много автомобили. Ние започнахме да спираме. Не се виждаше нищо. Ние бяхме на мястото на верижната катастрофа в 8.06 ч. Мъглата по пътя от Левуново до колоната катастрофирали коли беше толкова гъста, че 2-3 метра напред нищо не се виждаше\", казва Иванова.Все още не е известна датата на погребението на загиналия на автомагистралата Димитър Костадинов. Очаква се големият му син, който живее и работи в САЩ, да пристигне в България. По-малкият му син тренира футбол в детско-юношеската школа на ОФК \"Вихрен\". ", "date": "2019.02.07", "title": " Момче с фенерче в ръка рискувало живота си и спасило десетки от мелето на \"Струма\" "}
{"url": "http://www.cross.bg/shymen-prokyror-tehni-1595899.html", "text": "/КРОСС/ \tКриминалисти от  РУ Шумен изясняват обстоятелствата, при които е възникнала смъртта на двама човека - възрастно семейство от град Шумен. Сигнал за това е подаден от техни близки. По техни данни след влизане в жилището им в централната част на град Шумен са открили починала възрастната жената, а в друго помещение мъжа. На място са старши комисар Ялчън Расим - директор на ОДМВР Шумен, окръжният прокурор Маргарита Георгиева - административен ръководител на Окръжна прокуратура Шумен и Делян Димитров - заместник окръжен прокурор, който е наблюдаващ прокурор по случая. Предстои да бъдат извършени процесуално следствени действия за изясняване на обстоятелствата, при които е настъпила смъртта на възрастните хора.", "date": "2019.02.07", "title": "Открива мъртви възрастни съпрузи в дома им в Шумен"}
{"url": "http://www.cross.bg/peugeot-noviyat-godinata-1595877.html", "text": "/КРОСС/ Новият PEUGEOT 508 оглави категория „Леки автомобили\", а след гласуване на журито бе провъзгласен и за абсолютния Автомобил на Годината в България за 2019г.Друг автомобил с марката Peugeot - новият Peugeot Rifter, спечели приза „Многофункционален автомобил на годината\".Този триумф на Peugeot е грандиозно признание за усилията на екипа, подема на марката и скока по отношение на качеството, които тя бележи. Наградите бяха връчени на изпълнителния директор на София Франс Ауто, официален вносител на Peugeot, Надя Божкова на 6 февруари по време на тържествена церемония.Новият Peugeot 508 ще носи титлата кола на годината 2019. Тя аплодира дръзките решения в дизайна, които ясно се разграничават от конвенционалните елементи, характерни за външния вид и стила на седаните от сегмент D. Решението да се създаде по-къс модел от предишното поколение и да се използва технология за врати без рамки му придава специално присъствие и стойка. Това са само някои от тайните зад характера на новия Peugeot 508. Новият PEUGEOT 508 е оборудван с най-новата версия на PEUGEOT i-Cockpit®, която запазва ключовите му компоненти, а именно компактен волан, голям 10-инчов капацитивен сензорен екран и цифров дисплей на нивото на очите с висока резолюция и възможност за персонализация. За пръв път в сегмента новият Peugeot 508 демонстрира и Система за нощно виждане (Night vision), която засича живи същества пред автомобила нощем или в условия на намалена видимост. Системата осигурява засичане в рамките на 200-250 м извън обхвата на предните фарове и извежда образа от инфрачервената камера централно на цифровия дисплей на нивото на очите на водача.Новият Peugeot Rifter бе избран за Многофункционален автомобил на годината. Той носи силна индивидуалност и приключенски дух. Заимствал e някои от стилистичните и функционални характеристики на SUV света: голям клирънс, големи колела, големи протектори на праговете на вратите, на долната странична част на каросерията и предната и задната брони. Предлаган в две дължини - с 5 и 7 места, оборудван с Peugeot i-Cockpit® и гарантиращ удоволствие от шофирането, Peugeot Rifter е верен съучастник в ежедневната работа и семейните приключения. ", "date": "2019.02.07", "title": "Новият Peugeot 508 е стана  автомобил на годината"}
{"url": "http://www.cross.bg/talanti-kraya-sportni-1595905.html", "text": "/КРОСС/ Двама лекоатлети и таекуондист са първите кандидатури по програма „Спортни таланти\" за 2019-та година. Всичките състезатели са били част от програмата на „Еврофутбол\" в предходните й издания. Исканите от тях средства са за екипировка, тренировъчни лагери, състезания и рехабилитация.  Припомняме, че 8-о издание на „Спортни таланти\" стартира на 30.01.2019 г. с общонационален конкурс, който ще продължи до края на февруари. В него могат да участват индивидуални спортисти на възраст до 28 години. Отново е осигурена специална квота за българските параолимпийци. Необходимо е всички кандидати да развият своя проект според изискванията на „Еврофутбол\" и партньорите от фондация „Работилница за граждански инициативи\" (ФРГИ). Формулярът може да бъде намерен на . Там са публикувани и всички указания за начина на кандидатстване. Важно е търсената от българския букмейкър сума да не надхвърля 5000 лева, а кандидатите са осигурят минимум 20% съфинансиране. След края на конкурса на 28 февруари 2019 г. ще бъде извършена оценка по административни критерии, както и такава от Групата на съветниците. В нея, както винаги, попадат много от нашите известни състезатели и треньори, представители на медийните партньори, общественици. Одобрените кандидати ще бъдат обявени до края на месец март. Програма „Спортни таланти\" е част от проект „Печелиш и помагаш\" на „Еврофутбол\", който засяга корпоративната социална отговорност на българския букмейкър. Той се реализира от 2012 г. насам в партньорство с ФРГИ и цели да подпомогне развитието на следващите поколения спортисти на България. До момента по програмата са подкрепени 186 спортисти, като някои от тях два или три пъти. Предоставените средства от 2012 година до края на 2018 г. са на стойност близо 800 000 лв. Медийни партньори на програма „Спортни таланти\" са: сайтовете actualno.com, offnews.bg, sportlive.bg, blitz.bg, viasport.bg, bgsprint.com, bgathletic.com, ngobg.info, thestarstribune.bg, dir.bg; вестниците „Труд\" и „Еврофутбол\";  агенциите КРОСС, Пик и БГНЕС, както и радиата Дарик радио и БНР. За поредна година подкрепа ни оказва и Националната спортна академия „Васил Левски\".", "date": "2019.02.07", "title": "Лекоатлети и таекуондист са първите кандидатури за „Спортни таланти\" на „ЕВРОФУТБОЛ“"}
{"url": "http://www.cross.bg/nikolovo-sever-elementi-1595880.html", "text": "/КРОСС/ През изминалата седмица електроразпределителната мрежа на ЕРП Север, захранваща с ток русенското село Николово, стана обект на вандалски прояви. Злонамерените деяния предизвикаха неколкократни изключвания по въздушната електропроводна линия Николово. Служители на електроразпределителното дружество извършиха обход и оглед на съоръженията. Констатирани бяха следи от стрелба по стълб от електропровода - счупени изолатори и множество дупки по бетонния ствол на съоръжението.Подобни вандалски деяния в същия район бяха установени и през октомври 2018 г., когато отново след стрелба по стълб, собственост на ЕРП Север, бяха счупени всички елементи от веригите на съоръжението. Като последица жителите на Николово бяха лишени от електрозахранване в продължение на няколко часа. След незабавната подмяна на повредените елементи на стълба още на същия ден електроснабдяването в селото беше възстановено.За тези посегателства по електроразпределителните съоръжения в село Николово ЕРП Север е подало жалби в прокуратурата. В миналото дружеството е давало гласност и на други подобни прояви на недобросъвестност в този район на Русе, включително кражби на елементи от електроразпределителната мрежа, вследствие на което компанията понася щети, а добросъвестните жители на населеното място търпят неудобствата от прекъсванията на тока. Близко разположените до град Русе населени места са едни от най-бързо развиващите се в областта. По тази причина ЕРП Север инвестира в обновяване и повишаване капацитета на обслужващите съоръжения в района за осигуряване на качествено електроснабдяване. Като мярка в тази насока в края на 2018 г. дружеството изгради възлова станция Изток на стойност 400 000 лева, електрозахранваща Николово, Сандрово, Мартен, Сливо поле и част от промишлената зона на града.", "date": "2019.02.07", "title": "Вандалщина остави без ток жителите на русенското село Николово"}
{"url": "http://www.cross.bg/bulgariya-makarov-prezident-1595907.html", "text": "/КРОСС/ „Голямо и почетно задължение е да работиш като руски посланик, като дипломат и представител на Русия в България.„ Това каза пред медиите руският посланник Анатолий Макаров по повод отбелязването на На въпрос дали може да каже кога руския президент Владимир Путин ще дойде на официално посещение в България и какво е отношението му към правителството и страната ни, посланикът отговори, че руският държавен глава има действаща покана от премиера Борисов и е въпрос на време да се обсъдят конкретните срокове.„Що се отнася до отношението на руския президент Владимир Путин към българския народ, то е най-добро и като представител на президента и страната си в България, мога да ви кажа искрено, че ние много обичаме България и българския народ\", допълни Анатолий Макаров. Посланикът коментира също така, че българското правителство полага много големи усилия отношенията между двете държави постоянно да се развиват.По отношение на двустранните разговори между премиера Борисов и руския президент Владимир Путин, той отбеляза, че подобни разговори имат обикновено затворен характер, но по официална информация са били обсъдени въпроси на енергийното взаимодействие на двете страни - в това число продължаването на „Турски поток\" през територията на България и възможно сътрудничество по АЕЦ „Белене\".По темата със случващото се във Венецуела, руският посланик коментира, че там се наблюдава опит за държавен преврат. Американското правителство е поставило изпълняващ длъжността президент на страната, което съвсем естествено може да не се хареса на други страни, но има и такива, които са одобрили тези действия, допълни Макаров.„Ние смятаме, че вътрешните работи на Венецуела трябва да си останат вътрешни, без външна намеса\", коментира още посланикът. А що се отнася до руските интереси във Венецуела, Анатолий Макаров допълни, че руската страна се надява, че те ще се спазват при всички положения, независимо как ще се развият нещата в  южноамериканската страна. ", "date": "2019.02.07", "title": "Посланик Анатолий Макаров: Владимир Путин много обича България и българския народ"}
{"url": "http://www.cross.bg/izzeti-nablyudenieto-ramkite-1595878.html", "text": "/КРОСС/ Полицейската операция е проведена вчера от служители на ГДБОП, ОДМВР-Перник и РУ-Радомир, под наблюдението и ръководството на Окръжна прокуратура Перник, съобщават от МВР. В рамките на операцията са осъществени процесуално-следствени действия в къща в радомирското с. Долна Диканя, обитавана от 43-годишен столичанин.В имота антимафиотите открили инсталация за производство на синтетична дрога в работен процес. Тя представлява метален съд, свързан с газова горелка, съдържащ около 20 л кафява течност, която при тестване реагира на метамфетамин.При извършеното претърсване от жилището са иззети още: туба, съдържаща около 10 л прозрачна течност, която при тестване с полеви тест реагира на амфетамин база; около един килограм бяло прахообразно вещество, дало реакция на амфетамин и други химикали и прекурсори, използвани в процеса на синтез на наркотичното вещество. Намерени и иззети са колби, хладници, мерителни чашки, стъклен съд.Столичанинът е задържан в рамките на 24 часа. По случая е образувано досъдебно производство, работата продължава под наблюдението на прокуратурата.", "date": "2019.02.07", "title": " Разбиха лаборатория за синтетична дрога в Радомирско"}
{"url": "http://www.cross.bg/zhalbi-kradtzi-krazhba-1595875.html", "text": "/КРОСС/ Крадци обират вила 104 пъти. Толкова посегателства е изброил собственик на имот във вилната зона на Казанлък. Последният път е разбита дори стена, през която крадците влезли и преобърнали всичко в къщата.Дядо Иван и съседите му отказват да застанат с лицата си заради страх от саморазправа от нападателите. Потърпевшите са подавали многократно жалби за грабежите, но те не спират, съобщава NOVA.„Взеха мерки от полицията, дори хванаха хора през 1994-95 г., съдиха ги, ама нищо не направиха\", казва дядо Иван.Набезите на крадци в района са постоянни. Това е причината десетки къщи да бъдат изоставени от собствениците си, а други се замислят да се въоръжават.„Но с този закон, че кражба под 100 лева не е кражба... Ако аз стана крадец, всеки ден да влизам в чужда къща и да вземам някаква вещ под 100 лева, няма да бъда наказан. Явно, че тези които влизат и крадат, познават закона\", казва един от потърпевшите.От полицията потвърдиха, че има периоди, в които има много жалби за разбити вили. Районът „Старите лозя\" е изключително голям, с черни пътища, но въпреки това полицейски коли патрулират там. ", "date": "2019.02.07", "title": "Крадци обират вила в Казанлък 104 пъти "}
{"url": "http://www.cross.bg/remont-georgiev-stariya-1595876.html", "text": "/КРОСС/  Започва ремонт на стария път за Ботевград през \"Витиня\". На шофьорите им се налага всеки ден да минават през огромните дупки. В репортаж, излъчен в БТВ „Тази сутрин\" зрителите имаха възможност да видят как е изглеждало трасето преди и как върви ремонтът му след проверката на телевизията.Че това е старият път през \"Витиня\" се разбира единствено по знаците и десетките коментари под клипа в социалните мрежи. Снимки през деня показват и дълбочината на дупките. Камионите и автомобилите преминават дори в насрещното. Трасето е осеяно и с различни части, изпопадали от превозните средства. В регистрите пътят е записан като първокласен републикански път. Винетки също се изискват. Ангажиментът за поддръжка е на АПИ, а оттам обещаха ремонт. Седмица по-късно движението вече е отклонено и се полага нов асфалт.Пътят не е нормален и затова трябва да се шофира съобразено с условията на пътя и пътните знаци, коментира инж. Георги Георгиев, директор на Областно пътно управление-София, АПИ. Той допълни, че ударния ремонт сега се прави с цел осигуряване на безопасността на пътуващите по въпросния път. Летния сезон ще бъде всичко нормално и ще се пусне тежкото движение по АМ „Хемус\", коментира още инж. Георгиев.При добро време ремонтът на отсечката ще приключи до месец. ", "date": "2019.02.07", "title": "Ударно асфалтират стария път за Благоевград"}
{"url": "http://www.cross.bg/blagoevgrad-mahalata-vodoem-1595874.html", "text": "/КРОСС/ 50-годишен мъж от Благоевград почина, след като падна във водоем в село над областния град.Сигналът за инцидента е получен към полунощ от махала Шоповци на село Бистрица, община Благоевград. Мъжът отишъл в махалата, за да види къщата си, там имало още един човек, с когото снощи седнали да пийнат по чашка.В полунощ гостът тръгнал да си ходи, домакинът тръгнал с него, за да го изпрати до къщата му. Тъй като в махалата няма ток, той светел с фенерче. Вървящият пред него мъж обаче изведнъж изчезнал. Приятелят му го открил паднал от скат, висок 6-7 метра в малък водоем. Извадил го от него, но мъжът не давал признаци на живот.Последвало обаждане на тел. 112. Към махалата, намираща се на 5 км южно от пътя Благоевград-Бистрица, води черен път, който минава и през Арабаджийска махала. На място пристигнал екип за аварийно-спасителни дейности на РС ПБЗН-Благоевград. Мъжът бил изваден от тях над водоема, след което тялото на загиналия е свалено до асфалтовия път. Там смъртта му е констатирана от лекарски екип, а тялото транспортирано за аутопсия в отделението по съдебна медицина на МБАЛ-Благоевград.Възможно е мъжът, който е много едър, да е получил инфаркт, вследствие на което се е търколил по ската и паднал във водоема, подобен на рибарник. Инцидентът се изяснява от служители на Второ ПУ-Благоевград.При друг инцидент, към 7.15 часа в четвъртък сутринта, 57-годишна жена е паднала на улица в Благоевград и починала на път към болницата. ", "date": "2019.02.07", "title": "Мъж падна във водоем над Благоевград и загина "}
{"url": "http://www.cross.bg/zayavi-rysiya-dogovora-1595881.html", "text": "/КРОСС/ На 2 февруари руското посолство в Съединените щати е получило нота за прекратяването на  Договора за премахване на ракети със среден и по-малък обсег. Това заяви руският заместник-министър на външните работи Сергей Рябков на пресконференция, която РИА Новости предава на живо онлайн.\"Руското посолство във Вашингтон получи нота от Държавния департамент на САЩ с официално уведомление за спиране на прилагането на режима за ракетите със среден и малък обсег от страна на САЩ като САЩ  упражняват правото си да се оттеглят от договора, използвайки член 15 за тази цел,\"  Това каза Рябков на пресконференция в МИА \"Русия днес\".Американският президент Доналд Тръмп заяви по-рано днес, че Вашингтон ще започне процедура по оттегляне от Договора за премахване на ракетите с Русия. Държавният секретар Майк Помпео заяви, че \"ако Русия не се върне към пълно и проверимо спазване на договора в рамките на шестмесечен период,\" договорът ще бъде прекратен.Руският президент Владимир Путин  на 2 февруари заяви, че Руската федерация ще отговори с огледални действия на решението на САЩ да се оттегли от Договора за ракетите и също така ще прекрати участието си в него. Държавният глава отбеляза, че Русия не трябва и няма да бъде въвлечена в скъпата и ненужда надпревара във въоръжаването. В същото време Путин добави, че всички предложения на Руската федерация за разоръжаване \"са останали на масата и вратите са отворени\", но настоява оттук нататък да не се водят преговори по този въпрос.", "date": "2019.02.07", "title": "Рябков: Руското посолство  в САЩ получи нота за прекратяване на Договора за ракетите със среден и малък обсег"}
{"url": "http://www.cross.bg/stoltenberg-obseg-nato-1595882.html", "text": "/КРОСС/ Генералният секретар на НАТО Йенс Столтенберг заяви, че иска да спаси Договора за ликвидиране на ракетите със среден и малък обсег между САЩ и Русия, като привлече в него още ядрени държави, съобщи ДПА.Вашингтон обяви миналия петък, че се оттегля от подписания през 1987 г. договор, а ден по-късно и Москва стори същото.И двете страни се обвиняват взаимно в нарушаване на договора, едно от последните големи ядрени споразумения от Студената война, забраняващо разработването на ракети с наземно базиране с обсег от 500 до 5500 км.В интервю, публикувано от германската медийна група Функе, Столтенберг заявява, че Русия винаги се е оплаквала, че страни като Китай, Индия, Пакистан и Иран са разработвали ракети със среден обсег, а на нея й е било забранено да го прави.\"Това обаче не е оправдание за нарушаване на договора\", смята шефът на НАТО. \"Напротив, това трябва да ни накара да укрепим този договор и да привлечем в него още партньори\".Столтенберг казва също, че НАТО ще обсъди собствени инициативи за запазване на договора и подобряване на контрола върху въоръженията. ", "date": "2019.02.07", "title": "Столтенберг: НАТО иска да спаси Договора за ликвидиране на ракетите със среден и малък обсег "}
{"url": "http://www.cross.bg/domashno-kyche-godina-1595884.html", "text": "/КРОСС/ \tХасковският окръжен съд наложи глоба от 1000 лева на мъж за убийството на домашно куче в стамболовското село Поповец. Инцидентът е станал през април миналата година. Тогава мъжът без причина е застрелял домашния любимец с ловна пушка. Окръжните магистрати отмениха решението на Хасковския районен съд от декември миналата година, с което извършителят е бил оправдан. Сегашното решение не подлежи на обжалване и протест.", "date": "2019.02.07", "title": "Съд наложи глоба от 1000 лева за убийството на домашно куче"}
{"url": "http://www.cross.bg/sektzii-godina-horata-1595885.html", "text": "/КРОСС/ \tКрайният срок, в който българските власти трябва да уведомят германската страна за възможността за разкриване на допълните секции - извън дипломатическите представителства, изтича, но до момента сънародниците ни не знаят дали ще има такива. Пред БНР Антоанета Тончева - българка, която живее в германския град Регенсбург, сподели:„Аз лично много се уморих от контакта с българското посолство в Берлин и от липсата на отговори. Те имат имейлите и телефоните на хората, които сме създавали на абсолютно доброволни начала изборни секции - извън дипломатическите и консулските представителства и никой до момента не ни е потърсил. Не ни потърсиха и през 2017-а година, не ни потърсиха и през 2016-а и ни  уведомявахме единствено чрез групи в социалните мрежи, форуми за българи в чужбина в интернет и от „постните\" новини на уеб страницата на посолството ни в Берлин.През 2017-а година бяха общо 13 изборни секции в общо 8 града, като по 3 секции бяха разкрити в Берлин и в Мюнхен. В Берлин имаме посолство, в Мюнхен имаме консулство /.../. Ще кажа, че в Мюнхен конкретно има, по неофициални данни, вече над 10 хиляди души български граждани. През 2017 година, март месец, на изборите, успяха да гласуват около 2 хиляди души в тези разкрити 3 секции. /..../ Лично аз трябваше да пропътувам 300 километра - отиване и връщане от Регенсбург до Мюнхен, за да мога да упражня правото си на глас\".В предаването „Преди всички\" Антоанета Тончева обясни какво може да се направи от хората на местно ниво:„На местна почва най-добрият възможен контакт с доброволци, които да се ангажират, се изразява в две посоки. Едната е да се контактува с хората, които имат общо с българските училища в Германия и училищните настоятелства, защото обикновено тези хора са свързани и с редица социални каузи на местна почва, както и работят за различни каузи, доброволни, за България. Другата посока за контакт би била да се свържат с хората, които вече са участвали в такива комисии и са създавали избирателни секции\".Тончева смята, че българските власти могат да използват различни данни, за да си създадат представа за потенциално удобните места за гласуване на германска територия. Едната информация са картите, изготвяни от доброволци на място и достъпни в интернет, а другата - електронните заявления за вота, с които разполага ЦИК:„Считано от 2014-а година вече беше достъпна електронната форма на заявление. Т. е. ако човек желае, тъй като има минимум от брой заявления, които са необходими, за да се разкрие избирателна секция - извън дипломатическите и консулските представителства, на база на попълнените заявления в различните германски градове, Министерство на външните работи би могло да оформи една собствена статистика и собствена стратегия в кои населени места в Германия има голяма българска диаспора\".Има нужда от преброяване на българите в чужбина, смята Петър Стаматов от информационния портал „ЕвроЧикаго\". Сайтът получи данни от Външно министерство за това колко сънародници живеят зад граница. Според тях най-много са те в Германия - 416 хиляди:„Колкото и да е неточна статистиката на Външно министерство, все пак даде някаква представа за статистиката и доказа още един път, че имаме нужда да направим реално преброяване на българите зад граница, което може да се постигне с активна регистрация. Още септември миналата година предложих на Националния статистически институт да включи в бъдещите преброявания в България една графа с два въпроса в бланките, която да бъде именно: „Колко време прекарвате в чужбина, в кои държави и по колко месеца?\". Това щеше да даде някакъв по-добър поглед на нещата\".Петър Стаматов обясни, че се е обръщал по този въпрос към Статистическия институт и Народното събрание. Парламентът обаче вече прие съответното законодателство, а от института са посочили, че работят по европейски стандарти, в които такива графи няма. Затова той смята, че е добре българите сами да организират преброяването:„Щом има начин да броим комарите и врабчетата, хайде да е малко по-лесно за хората. При това няма да харчим държавни средства, а ще търсим средства от българи и спонсори\". ", "date": "2019.02.07", "title": "Петър Стаматов, \"ЕвроЧикаго\": Българите в чужбина трябва да бъдат преброени "}
{"url": "http://www.cross.bg/milkov-gerb-pencho-1595887.html", "text": "/КРОСС/ \t\"Изборният кодекс ясно казва, че мандатът на ЦИК е 5 години и трябва да се избере нова. В случая това трябва да стане до 21-и този месец. Процедурата, обаче не е започната от управляващите и отново виждаме, че те не се съобразяват с правилата\". Това каза народният представител от ПГ на \"БСП за България\"  Пенчо Милков пред БСТВ.  Той добави, че  затова левицата е  била принудена да внесе проект на решение за започване на процедура, за да бъде спазен законът. \"Не искаме да саботираме изборите и не се страхуваме от това- кой има повече представители в ЦИК, а искаме спазването на правилата\", категоричен бе Милков. ГЕРБ поставят себе си над законите\"ГЕРБ поставят себе си над законите и считат, че те не се отнасят за тях\", каза още Пенчо Милков в коментар на доклада за изпълнението на решенията на Европейския съд по правата на човека по дела срещу Република България. Той добави, че ако служебно лице извърши действия, заради които държавата бъде осъдена на плати, тя трябва да потърси парите си от него. Милков каза още, че всички ние плащаме за това, че някой е нарушил правата на гражданите без да има последствия за него. \"Предложихме българските граждани да могат да търсят правата си и да се защитават у нас за всичко, което Европейската конвенция за правата на човека им дава право. Предложението ни, обаче бе отхвърлено с пълно мълчание, без никакви аргументи от новата коалиция - ГЕРБ, ОП, ВОЛЯ и ДПС\", коментира още народният представител и добави,  че така управлява ГЕРБ - с мълчаливо натискане на бутони. Милков каза още, хората непрекъснато изпращат сигнали до БСП за много нарушения от типа на \"Ало, Банов съм\" в цялата страна и показва, че управляващите се чувстват безнаказани. Пенчо Милков каза още, че днес на второ четене трябва да бъдат приети промените в Наказателния кодекс, свърани с домашното насилие. \"БСП не допусна Истанбулската конвенция да бъде приета в България, а успяхме да отразим в нашето законодателство текстовете от нея, свързани с домашното насилие. Така ще се борим с него, без да въвеждаме джендър идеологията, която е неприемлива\", коментира народният представител. Той добави, че промените в НК, обаче са само част от борбата с домашното насилие. \"Не можем да решим проблема само със санкции и наказания.Трябва да започнем да говорим за проблема с домашното насилие още от ранна детска възраст, защото агресията ескалира\", коментира още той. ", "date": "2019.02.07", "title": "Пенчо Милков: ГЕРБ поставят себе си над законите"}
{"url": "http://www.cross.bg/gradysa-dyha-ymeren-1595861.html", "text": "/КРОСС/ На 7 февруари, четвъртък,  до обяд над страната ще е облачно и в планинските райони все още ще превалява слаб сняг. След обяд валежите ще спират и облачността временно ще се разкъса. Ще духа умерен до силен вятър от изток-североизток и с него ще продължи да нахлува студен въздух.Минималните температури ще са предимно между минус 2 и 3 градуса, а максималните - ще са между 2 и 7 градуса.Над Черноморието ще бъде предимно облачно, но ще е без валежи. Ще духа умерен до силен североизточен вятър. Вълнението на морето ще е 2-3 бала. Температурите ще се понижат, максималните ще са между 2 и 6 градуса. Температурата на морската вода ще е 7- 8 градуса.Над планините ще бъде предимно облачно и преди обяд все още ще превалява слаб сняг. Ще духа умерен и силен вятър от изток-североизток и с него температурите ще се понижават. Максималната на височина 1200 метра ще е около 0 градуса, на 2000 метра - около минус 5 градуса.Атмосферното налягане ще се повиши и ще е по-високо от средното за месеца. ", "date": "2019.02.07", "title": "Ветровит и студен четвъртък "}
{"url": "http://www.cross.bg/raketi-obseg-novi-1595859.html", "text": "/КРОСС/ Русия ще разработи две нови ракетни системи с наземно базиране в отговор на очакваното излизане на САЩ от Договора за ракетите със среден и малък обсег, предаде Ройтерс.Президентът Владимир Путин съобщи, че става дума за наземна установка за крилатата ракета \"Калибър\", която сега е базирана само на бойни кораби, и за нов модел ракета с по-голям обсег, която лети пет пъти по-бързо от звука.Министърът на отбраната Сергей Шойгу каза, че е разпоредел разработките да започнат и да бъдат завършени до края на идната година, така че двете ракети да влязат на въоръжение от 2021 г.Вашингтон и Москва взаимно се обвиняват, че са нарушили сключения през 1987 г. договор, който забранява ракети с обсег от 500 км до 5500 км в Европа. На 1 февруари САЩ оповестиха, че след шест месеца ще се изтеглят от него, защото Русия вече дълго го нарушава с новата си ракета 9М729, за която Москва твърди, че попада извън обхвата на договора.Путин заяви на 2 февруари, че страната му временно ще се изтегли от договора, но няма да разполага забранени от него оръжия в Европа, докато САЩ не направят това. САЩ оповестиха, че ще започнат изследвания, развитие и конструиране на нови типове ракети, президентът Доналд Тръмп призова за нов договор на мястото на досегашния, който да включи и други държави, като например Китай.Москва не е получавала конкретни инициативи от САЩ за включване на нови страни в Договора за ликвидиране на ракети със среден и малък обсег и не знае доколко са реалистични тези планове, съобщи ТАСС, цитирана от БТА.\"Чували сме и преди изявления от администрацията на САЩ, че е необходимо в договора да бъдат включени и други страни. Доколко е реалистично това, не знаем\", заяви пред журналисти говорителят на Кремъл Дмитрий Песков. \"Както предполага курсът на президента (Владимир Путин), самите ние нямаме намерение да предлагаме и занапред инициативи в тази област, тъй като сме го правили вече неведнъж.\"Колкото до договора, казали сме всичко в отговор на голословните обвинения на САЩ, заяви пред ТАСС руският външен министър Сергей Лавров. ", "date": "2019.02.07", "title": "Русия разработва две нови ракети със среден обсег"}
{"url": "http://www.cross.bg/nyama-lekarstvata-lekarstva-1595860.html", "text": "/КРОСС/ Аптекари предупреждават клиентите си, че вече няма да могат да си купуват лекарства на блистери. Това е свързано с въвеждането на системата за верификация на лекарства.Лекарство против киселини е сред медикаментите, които потребителите най-често си купуват на блистер. Много клиенти научават от своите фармацевти, че лекарствата няма да са в продажба по този начин. Как това е свързано с новите регулации?Системата за верификация раздели фармацевтите на две. Мненията им са на двата полюса - според някои, системата дава възможност за контрол върху лекарствата, които влизат у нас и промяната е позитивна. Според други обаче, електронната система ще донесе само негативи, особено на малките аптеки.„Мисля, че ще настане пълен кошмар и случката с електронни винетки ще ни се стори като  един блян. Без винетка може, без лекарство не може\", каза Невена Цанева. От почти 30 години тя държи малка аптека в центъра на  столицата. Разказва, че на блистер се търсят всякакви лекарства.„Нямат пари. Искат си блистера  и ние им го даваме. Ще се появи бъг според мен, защото трябва да се верифицира опаковка, а после да се продават блистерите.И Българският фармацевтичен съюз, и Здравното министерство са категорични, че продажбата на лекарства на парче ще продължи. „По никакъв начин няма да има изискване за прекратяване на практиката за отпускане на блистер, защото тя е траидиционна за страната\", заяви Илко Гетов от БФС.От Здравното министерство обещаха, че достъпът до лекарствата няма да е затруднен. От Българския фармацевтичен съюз обещават още, че повишение на цените на лекарствата заради новата система няма да има.", "date": "2019.02.07", "title": "Нов еврорегламент може да спре продажбата на лекарства на блистери"}
{"url": "http://www.cross.bg/bolnitza-yslozhneniya-ozborn-1595868.html", "text": "/КРОСС/ Легендарният британски рокаджия Ози Озборн е приет в болница с усложнения от грип. Това съобщи в Туитър съпругата му Шарън.\"Както мнозина от вас разбраха, Ози бе приет в болница заради усложнения от грип. Лекарите заявиха, че това е най-доброто за него за по-бързото му възстановяване. Благодаря на всички за подкрепата и любовта\", написа 66-годишната съпруга на бившия фронтмен на \"Блек Сабат\".Новината дойде няколко дни, след като Озборн, който повече от пет десетилетия продължава да поддържа интереса на почитателите си, беше принуден да отмени цялото си европейско турне, което е част от световното \"No More Tours 2\". Първоначално Принцът на мрака обяви, че отменя първите четири дати от предстоящата концертна обиколка, но по-късно написа, че няма да успее да се възстанови и се извинява на феновете.\"No More Tours 2\" продължава на 9-и март в Австралия, след което предстоят концерти в Нова Зеландия, Япония и Северна Америка, а наесен ще бъде очакван от меломаните в Европа. ", "date": "2019.02.07", "title": "Ози Озборн е в болница с усложнения от грип"}
{"url": "http://www.cross.bg/vinetka-tzvetan-tzvetkov-1595870.html", "text": "/КРОСС/ Мъж от Пловдив се оказа със закупена два пъти електронна винетка за своя автомобил, след като на 1 февруари решил да закупи такава през телефона си. Тогава Цветан Цветков решил да закупи годишна винетка - когато попълва полетата в сайта на bgtoll.bg, оставало единствено да изпрати копие до имейла си. Тогава телефонът му звъни и той бил принуден временно да преустанови попълването. След приключване на разговорите с негови приятели, мъжът се опитал да си изпрати имейл, но системата го връща в началната страница на bgtoll.bg и той започнал попълването отначало. След като приключил с попълването, той изпратил новата винетка да имейла си, той проверил дали вече има закупена такава за автомобила си, влизайки в системата. Тогава за негово учудване Цветан Цветков установил, че всъщност има закупени две годишни винетки за един и същи автомобил, от една и съща дата. Оказало се, че сайта за закупуване на електронни винетки позволява дублиране на годишни винетки за един и същи регистрационен номер и период. Така годишната винетка на шофьора се оказва на стойност 194 лева.В случая става въпрос за прекъсната интернет връзка при позвъняването на телефона на шофьора. Това коментира от своя страна проф. Олег Асенов, началник отдел \"Управление на информационна инфраструктура\" към Националното ТОЛ управление.Такива случаи са изключителна рядкост, защото при прекъсване на транзакция, ако имаме потвърдено прекъсване, до два часа след като е блокирана сумата по сметката, тя се връща обратно на потребителя, добави той. Ако Цветан Цветков подаде молба в свободен текст с искане за възстановяване на парите, има възможност да ги получи обратно. Олег Асенов коментира, че обеща в скоро време да бъде въведена и автоматична проверка, която да не позволява изобщо на един автомобил, за един и същи период от време, да бъде закупена втори път винетка. По такъв начин ще се предотврати да има подобни случаи и да има такива плащания. ", "date": "2019.02.07", "title": "Мъж плати два пъти за винетка, опитвайки се да я купи през телефона си"}
{"url": "http://www.cross.bg/gerb-zarkov-nyama-1595871.html", "text": "/КРОСС/ Отново сблъсък между ГЕРБ и БСП - този път за Изборния кодекс. От БСП поискаха смяна на състава на ЦИК за предстоящите избори, а от ГЕРБ заявиха, че това няма да доведе до промяна в изборните резултати. Левицата вече внесе документи за стартиране на процедура за избор на нов състав.„Този дебат е абсурден, тъй като според закона до 21 февруари ЦИК трябва да има избран нов състав, защото мандатът на настоящия изтича на 21 март. Няма какво да се разсъждава по въпроса\", коментира в „Тази сутрин\" депутатът от БСП Крум Зарков.„Бяхме принудени да поемем тази инициатива, защото очевидно управляващите се ослушват. Процедурата можеше да започне още декември месец. Сега да ни обясняват, че новата ЦИК няма да има време да влезе във функциите си е неадекватно твърдение\", каза още Зарков.Той е на мнение, че има достатъчно време това да се случи. Според него ГЕРБ нарочно бави процедурата по незнайно какви причини.„Идентифицирахме два големи проблема в изборния закон. Единият е свързан с избирателните списъци. Има разминаване за това колко хора живеят в страната и колко от тях имат право да гласуват\", коментира още депутатът от БСП.Той допълни, че през декември група депутати от ГЕРБ внесоха ключови промени в Изборния кодекс без обаче да има обсъждания за това. ", "date": "2019.02.07", "title": "Крум Зарков: Дебатът за ЦИК е абсурден"}
{"url": "http://www.cross.bg/postizheniya-godinata-predpriyatie-1595947.html", "text": "/КРОСС/ Президентът Румен Радев ще бъде домакин на церемонията по отличаване на победителите в Националния конкурс „Иновативно предприятие на годината\" за издания 2016,2017 и 2018 година с марката „Високи постижения в иновациите\". Националният конкурс „Иновативно предприятие на годината\" се организира от фондация „Приложни изследвания и комуникации\" и Enterprise Europe Network - България и се провежда под патронажа на държавния глава.  Марката \"Високи постижения в иновациите\" е знак за иновативност, с който се отличават върхови постижения, въздействие и ефективност на авангардни иновации, разработени от български предприятия.   ", "date": "2019.02.07", "title": "Връчват наградите в конкурса „Иновативно предприятие на годината\""}
{"url": "http://www.cross.bg/zhertvi-zhaneiiro-duzhdove-1595872.html", "text": "/КРОСС/ Силни наводнения заляха Рио де Жанейро. Двама души загинаха, след като поройни дъждове, придружени от мощни ветрове, връхлетяха бразилския мегаполис.По информация на местни медии двете жертви са били пометени от свлачища, причинени от проливен дъжд, който започнал късно вечерта.Властите призовават жителите на Рио да останат по домовете си, докато премине бедствието. Синоптиците прогнозират нови дъждове до края на седмицата. ", "date": "2019.02.07", "title": "Наводнения в Рио де Жанейро, има жертви"}
{"url": "http://www.cross.bg/bafta-singur-rapsodiya-1595873.html", "text": "/КРОСС/ Оттеглиха номинацията на режисьора на \"Бохемска рапсодия\" Брайън Сингър от британските кинонагради БАФТА. Причината са отправените му обвинения в сексуални посегателства срещу непълнолетни момчета.Номинацията на \"Бохемска рапсодия\" за филм остава, но тази на режисьорът му е премахната, съобщиха от БАФТА.В нейно изявление се казва, че поведението, което се приписва на Сингър, е \"недопустимо и несъвместимо\" с нейните ценности. Преди дни изданието \"Атлантик\" публикува изповедите на четирима мъже, които твърдят, че досега не са говорили по случая. 53-годишният Сингър отрича обвиненията. Наградите БАФТА ще бъдат връчени в лондонската \"Роял Албърт хол\" в неделя. ", "date": "2019.02.07", "title": "Скандал на наградите БАФТА: Оттеглиха номинацията на режисьора на „Бохемска рапсодия”"}
{"url": "http://www.cross.bg/nasilie-domashnoto-zatvor-1595863.html", "text": "/КРОСС/ Парламентът ще разгледа на второ четене поправките в Наказателния кодекс за домашното насилие. Вносител на текстовете е предсeдателят на парламента Цвета Караянчева.Промените предвиждат до 5 години затвор за домашно насилие, включително и за психически тормоз.Според законопроекта тормозът извън семейството трябва да се наказва със затвор до една година или пробация. ", "date": "2019.02.07", "title": "Депутатите разглеждат промените за домашното насилие"}
{"url": "http://www.cross.bg/efrem-novi-sveti-1595811.html", "text": "/КРОСС/ Икона на свети Ефрем Нови с частица от светите му мощи пристига на 10 февруари, неделя в Бургас. Посрещането на иконата на светия великомъченик и чудотворец Ефрем Нови ще бъде в 9 часа сутринта и ще бъде изложена за поклонение в храм \"Св.Иван Рилски\", и ще престои само за ден.  В  17.30 часа пред иконата с мощите на свети Ефрем Нови ще бъде отслужен молебен за здраве и душевно спасение. Свети Ефрем Нови е известен като светецът светкавица, заради бързите чудеса, които се случват по молитвите му. Той помага за изцелението от страшни болести като рак, психични разстройства, сърдечни болести. Чудесата на свети Ефрем Нови не познават граници. Идването на мощите на свети Ефрем Нови Чудотворец съпътства и събитието по представяне на книгите за неговия живот и чудеса \"Свети великомъченик и чудотворец Ефрем Нови\" и детската \"Светецът светкавица\" от 18 часа отново в храм \"Св.Иван Рилски\" в Бургас. Автор на книгите е журналистът от Тв Европа и водещ на новините Ангел Бончев.   „Свети великомъченик и чудотворец Ефрем Нови\" е най-новата книга, която съдържа житието, чудесата, акатист, молебен канон, тропари и молитви към светеца. Дарът на чудотворството, даден му от Бога, е удивителен. Народът на Гърция го е нарекъл светец-светкавица, защото светкавично отговаря на просбите на призоваващите го. „Светецът светкавица\" е детската книга за свети Ефрем Нови чудотворец. Четивото представя по увлекателен начин през очите на едно дете, връстник на онези, които ще се докоснат до живота на свети Ефрем, неговият свят живот, който да им послужи като пример за това кой път да изберем в живота си. Книгата „Светецът светкавица\" е насочена към деца между 7 и 14 години.", "date": "2019.02.07", "title": "Мощите на свети Ефрем идват за поклонение в Бургас"}
{"url": "http://www.cross.bg/chasa-sofiyaot-provede-1595857.html", "text": "/КРОСС/София.От 09.00 часа ще започне редовното заседание на Народното събрание.***София.От 14.00 часа в сградата на Министерството на отбраната (бул. „Ген. Тотлебен\" № 34) ще започне вторият ден от годишната конференция на началника на отбраната ген. Андрей Боцев. На събитието ще присъства президентът и върховен главнокомандващ въоръжените сили на Република България Румен Радев, който ще се запознае с анализа на подготовката, войсковия ред и дисциплината в Българската армия и структурите на пряко подчинение на министъра на отбраната през учебната 2018 г.След приключването на доклада за Анализа, около 15.30 часа, министърът на отбраната Красимир Каракачанов и началникът на отбраната генерал Андрей Боцев ще направят изявления пред медиите.***София.От 15.00 часа в аула „Максима\" на УМБАЛ „Св. Екатерина\" вицепрезидентът Илияна Йотова ще изнесе публична лекция за съвременните предизвикателства пред трудовата медицина.***София.От 10.30 часа в зала „Сердика\" на София хотел Балкан ще се проведе кръгла маса на тема „Противодействие на корупцията - 2018: Обществени  очаквания и постигнати резултати\".***София.От 10.30 часа в зала 42 на етаж мецанин в сградата на Народното събрание на пл. „Княз Александър I\" № 1 (вход от страната на бул. „Дондуков\") по случай Световния ден на изборите ЦИК обявява ден на отворените врати и кани всички граждани, които желаят, да присъстват на редовното заседание на Комисията.***София.От 11.00 часа в Националния пресклуб на БТА ще се проведе пресконференция на тема „Еврозоната - акценти и перспективи\".***София.От 12.00 часа в Националния пресклуб на БТА ще се проведе пресконференция на тема: „Как българските пациенти се снабдяват с нерегистрирани лекарства и какво прави държавата, за да осигури достъп до тях\".***София.От 13.00 часа в хотел „Хилтън София\" ще се проведе Европейската среща на президентите на Международната младежка камара (Junior Chamber  International European Presidents Meeting).***София.От 14.00 часа в сградата на Агенция „Пътна инфраструктура\" ще бъдат отворени офертите за рехабилитацията на 17 км пътища в Северна България.***София.От 15.00 часа до 18.00 часа в постоянната приемна на БСП-София (ул. „Леге\" 10, ет. 1) гражданите ще получат безплатни юридически консултации.***София.От 18.00 часа на първия етаж в Княжеския дворец ще бъде представена експозицията „Кой създава и кой използва дантела\" на Националния  етнографски музей и група „СедянкаТА\".***София.От 18.30 часа в зала „Марин Дринов\" на БАН ще бъде представена книгата на легендата на алпинизма Райнхолд Меснер, посветена на Боян Петров - „Убийството на невъзможното\".***Благоевград.От 11.00 часа в зала №5 на общината ще се проведе заключителна пресконференция по проект „Въвеждане на мерки за енергийна ефективност в общински административни сгради\". В 11.30 часа на площадното пространство пред общината пък ще се състои официална церемония пооткриване на обекта.***Благоевград.От 15.00 часа в Регионален исторически музей - Благоевград ще бъде открита кръгла маса с експерти от различни институции, свързани със социализирането и развитието като атрактивна туристическа дестинация на обект 2, находящ се на трасе на АМ Струма, ЛОТ 3.1 в землището на с. Зелен дол и с. Покровник.***Варна.От 11.00 часа в 205 зала на НАП - Варна ще се проведе пресконференция, във връзка с хода на данъчна кампания 2019. На нея ще бъдат представени новости в областта на декларирането и плащането на данъци и осигурителни вноски, а така също и информация за постигнатите резултати през изминалата година.***Варна.От 11.00 часа на гроба на Капитан Петко Войвода в Старите варненски гробища с поклонение, заупокойна молитва и военен ритуал ще бъдат отбелязани 119 години от кончината на войводата.***Варна.От 14.00 до 16.00 часа в офиса на ПП ГЕРБ на ул. „Георги Бенковски\" №1 Николай Георгиев, председател на комисията „Европейски въпроси и международно сътрудничество\" към ОбС, ще приема граждани.***Видин.От 18.00 часа в залата на Общински съвет - Видин ще бъде представена информация за процедурата по одобряването на проекта за Подробен устройствен план-парцеларен план за модернизацията на пътя Видин - Ботевград. В срещата ще участва кметът Огнян Ценов.***Кюстендил.От 10.30 часа в Областна дирекция на МВР - Кюстендил ще се проведе брифинг на тема „Пътна безопасност\".***Плевен.От 10.00 часа в търговски център „Мания тауър\" се открива седемнайстото междунраодно изложение „Пчеларство\".***Стара Загора.От 12.00 часа в в зала 203 на Община Стара Загора кметът Живко Тодоров и директорът на Областно пътно управление Илия Златев ще дадат пресконференция във връзка с решаването на проблема за винетките до с. Богомилово и кв. „Зора\".***Стрелча.От 10.30 часа областният управител на Пазарджик ще проведе изнесена приемна в сградата на Общинска администрация - Стрелча.*** Шумен.От 13.30 часа старшите и младшите посланици на Европейския парламент от СУ \"Йоан Екзарх Български\" ще гостуват на връстниците си от XI клас от СУ \"Панайот Волов\" с интерактивната презентация \"Моят глас - бъдещето на младите в Европа\". На събитието ще присъства кметът на Община Шумен Любомир Христов.*** Шумен.От 10.30 часа в зала 2 на Областна администрация ще се проведе заседание на Областния обществен съвет за превенция и противодействие на корупцията.  ", "date": "2019.02.07", "title": "Предстоящи събития в страната на 7  февруари"}
{"url": "http://www.cross.bg/produlzhava-bloka-bili-1595865.html", "text": "/КРОСС/ Продължава търсенето на оцелели под руините на жилищния блок, който се срути в Истанбул. Досега бяха намерени три тела на загинали.Пострадали са 12 души, като живота им не е в опасност.Стотици спасители разчистват останките на 8-етажната сграда, която рухна по неясни причини. На моменти работата спира и се пази пълна тишина, за да чуят спасителите дали някой вика за помощ под отломките.Официално регистрираните жители на блока са 43-ма от 14 апартамента. Последните три нива на сградата обаче били надстроени без разрешение. А на приземния етаж имало незаконен шивашки цех. Така властите не знаят колко всъщност човека са в били в блока в момента, в който е рухнал. ", "date": "2019.02.07", "title": "Продължава издирването на оцелели след срутването на блок в Истанбул"}
{"url": "http://www.cross.bg/godini-naii-goreshtite-bili-1595864.html", "text": "/КРОСС/ Последните години са били най-горещите в историята, съобщават от НАСА. През последните няколко години са подобрени температурни рекорди, които датират от XIX век.2018 г. е била четвъртата най-топла от 1880 г. насам и се нарежда след 2016, 2017 и 2015-а.През миналата година крайностите на времето се смятат за причина за опустошителните пожари в Калифорния и Гърция, сушата в Южна Африка и наводненията в Керала, Индия.Причината - рекордните нива на причинени от човека емисии на парникови газове, главно от изгаряне на изкопаеми горива, задържат все повече топлина. ", "date": "2019.02.07", "title": "Последните години са били най-горещите в историята"}
{"url": "http://www.cross.bg/staiiko-staiikov-reshava-1595866.html", "text": "/КРОСС/ Спецапелативният съд ще решава съдбата на Стайко Стайков. Синът на алкохолния бос беше пуснат с мярка за неотклониение \"домашен арест\" миналата седмица, заради тежкото му здравословно състояние.Той е обвинен в участие в групата на баща си за данъчни престъпления, съхранение на акцизни стоки без бандерол и пране на пари. ", "date": "2019.02.07", "title": "Съдът решава за мярката за неотклонение на Стайко Стайков"}
{"url": "http://www.cross.bg/palace-klermon-feran-kino-1595821.html", "text": "/КРОСС/ Родният фестивал IN THE PALACE продължава да се развива и се радва на поредно постижение, което ще проправя път към световната трибуна и на тепърва прохождащите кинотворци. В продължение на мисията си да подпомага най-младите таланти, форумът за късометражно кино вече е официален партньор на Студентските награди на Академията (Student Academy Awards). Така той ще може да изпраща предложения за игрален, анимационен и документален филм и за тази ежегодна надпревара. IN THE PALACE Short Film Festival постави основата на този безпрецедентен успех през изминалата година. Благодарение на признанието на Филмовата Академия в САЩ (OSCAR® Academy of Motion Picture Arts and Sciences) той беше включен в списъка на партньори, изпращащи директно за разглеждане от журито своите предложения в три категории. С това българският форум, който се нарежда сред най-утвърдените фестивали за късометражно кино в Източна Европа, извоюва своето място до първостепенни киносъбития като Сънданс, Берлинаре, Клермон-Феран, както и даващите знаменитите премии „Гоя\" и „Сезар\".  Student Academy Awards съществува от 1972 година, а сред носителите на приз се нареждат имена като Robert Zemeckis, Trey Parker, Spike Lee, John Lasseter, Pete Docter. 46 номинирани за Оскар и 8 носители на наградата са преминали през студентската надпревара преди да достигнат до знаменитата церемония на Филмовата Академия в последващ етап от кариерата си. Условията за студентските късометражни филми включват това да не надвишават 40 минути и да са селектирани от три фестивала, одобрени като официални партньори, какъвто е IN THE PALACE, за да могат да влязат за разглеждане от журито. Тазгодишната церемония на Оскарите предстои на 24 февруари, като последният кръг от надпреварата е между 12 и 19 февруари. Победителите от IN THE PALACE - „Банго Васил\" на Милен Витанов, „Confino\" и „ Wave\" не успяха да продължат напред, но сред претендентите за Оскар за най-добър късометражен филм се нарежда презентираният през 2018 на фестивала в Балчик \"Fauve\" на Jeremy Comte. Той е и един от петте филма, които бяха предложени от IN THE PALACE за ежегодната престижна класация на Short Film Conference. Най-мащабната световна институция, ангажирана изцяло с жанра късометражно кино, го отличи за най-добър късометражен филм на 2018 година на годишната си конференция в Клермон-Феран преди броени дни.Освен с предложенията за победител в надпреварата, IN THE PALACE се включва в утвърдения форум в Клермон-Феран и с представяне на резултатите от изследването си за късометражния филм като самостоятелен жанр в изкуството.  Проучването има научна тежест и е предмет на съвместна инициатива на IN THE PALACE и Националния институт за културни изследвания и политики към Софийски университет „Св. Климент Охридски\". Посещението от страна на родния фестивал във Франция е свързано и с подкрепата на новия филмов проект на Еди Шварц и Йордан Петков, който ще бъде представен на форума за късометражни продукции Euro Connection. „Доволни сме от факта, че българското кино и индустрия успя да изгради стабилни основи и да се наложи трайно в Клермон-Феран\" - споделят организаторите на IN THE PALACE - „Павел Веснаков спечели Гран при във Франция, Еди Шварц и Йордан Петков също бяха част от програмата преди две години - и двата проекта подкрепени с финансов грант от IN THE PALACE. През 2018 г. Петър Крумов получи номинация за Европейски филмови награди именно от Клермон-Феран. Преди четири години започнахме да администрираме собствен щанд на Пазара на филмовата индустрия и виждаме плода на труда си - българското късометражно кино вече има традиция в Клермон-Феран. Сега за нас голямото предизвикателство ще е Берлинаре, където също искаме да отворим нови врати за родния късометражен филмов сектор.\" Веднага след фестивала във Франция екипът за първи път ще вземе участие в Европейския филмов пазар на световноизвестния фестивал в Берлин. В рамките на седмица IN THE PALACE ще представя своите филми, автори, програми и инициативи пред представителите на европейската и световна киноиндустрия и ще преговаря за по-добри възможности за развитие на жанра у нас и нови възможности за международни копродукции.  Междувременно родният форум за късометражно кино се готви за 16-ото си поред издание. В дългогодишната си история IN THE PALACE дава място за изява както на млади кинотворци, така и на утвърдени професионалисти, като е отворен към всички, които имат интерес към уникалното филмово съдържание от цял свят. В началото на годината , наред с другите признания, фестивалът отново бе отличен с етикет за качество от Европейска фестивална асоциация.Крайният срок за заявки за участие е 15.03.2019. ", "date": "2019.02.07", "title": "Поредно признание за фестивала IN THE PALACE "}
{"url": "http://www.cross.bg/bolnitza-karlovo-nzok-1595867.html", "text": "/КРОСС/ С масова оставка, която да подадат още в четвъртък сутрин, заплашиха лекарите и медицинските сестри от общинската болница в Карлово. Персоналът на здравното заведение излиза на бунт. Причината е, че здравната каса намалила драстично финансирането на нелимитната дейност като раждания, лечение на деца и хемодиализа. Освен това, се въвеждат и нови правила, които ограничават приема на пациенти, твърдят лекарите.Карловската болница е единственото здравно заведение в Подбалкана и обслужва население от около 90 хиляди души. Най-близката медицинска помощ е на 60 километра, а за жителите на Клисура разстоянието е даже 120 километра до областния град Пловдив.Решително подкрепям колегите, защото смятам за недопустимо закриването на една такава болница. Начинът, по който се финансира от министерството, в крайна сметка води точно до това, коментира управителят на МБАЛ „Д-р Киро Попов\" - Карлово.Ако тази болница затвори врати, пациентите ще трябва да се лекуват в Пловдив.Парите, които са отпуснати като бюджет за тази година, няма да могат да покрият консумативи, парно, ток, вода, пране, както и труда на сестрите и на лекарите, заяви директорът на болницата д-р Христо Пелев.Ние изцяло подкрепяме протеста, който в момента е организиран. Разтревожени сме от това, че системата не работи. Като статут болницата е общинска, сградата е общинска, оборудването е общинско, но финансирането е от здравните осигуровки на хората, които отиват в НЗОК. Общината за последните две години е дала около 140 000 лв. Те са недостатъчни, но това са възможностите на общината, коментира Антон Минев, заместник-кмет на Община Карлово. Според него проблемът е в закона и начините на финансиране, а не в общината.При лимит 285 000 лв. за месец януари персоналът е изработили към 32 0000, но надлимитната дейност няма да бъде платена. В писмото на д-р Пелев, изпратено и от името на колегите му, се настоява надлимитните клинични пътеки да са пак над лимита-това са раждане, грижа за новородени и хемодиализа. Ако положението остане като настоящото, и ако има повече раждания, грижа за новородени или хемодиализи, това ще е за сметка на останалите болни- от общия лимит като се извади сумата за тези 3 диагнози, каквото остане - то ще е за всички други заболявания, а това е крайно недостатъчно. И като има ограничение и на броя на леглата - става още по-лошо, обясниха притеснени медици.Такова ще е положението не само в карловската, а във всички други общински болници, тоест за сметка на частните здравни заведения, чийто бюджет е увеличен, този на общинските е орязан до минимум и болниците са на ръба на оцеляването. Медиците са недоволни от факта, че по-голямата част от бюджета на НЗОК отива в частните болници. ", "date": "2019.02.07", "title": "Лекари и сестри от Карловската болница хвърлят колективна оставка заради недомислици на НЗОК"}
{"url": "http://www.cross.bg/ministerstvo-dopulva-vestnik-1595858.html", "text": "/КРОСС/\"Кабинетът гарантира повече пари за премии на чиновниците\", съобщава вестник . Изданието обяснява, че държавните служители са си осигурили средства за премии от икономисаните заплати на незаетите щатове. Финансовото министерство иска от всяко министерство и държавна агенция да заделят резерв, равен на средствата, необходими да покрият средната основна месечна заплата за степен 2 на съответното ниво. Това става ясно от публикувани за обществено обсъждане промени в Наредбата за заплатите на служителите в държавната администрация, допълва \"Сега\".11 000 души ще напуснат училище тази година, съобщава вестник . По-голямата част от тях - 8100 души - са педагози, останалите 2900 са персонал. Тревожните данни са станали ясни от проекта на национална програма \"Оптимизиране на вътрешната структура на персонала\" на Министерството на образованието и науката. Повечето ще освободят позициите си, защото ще се пенсионират, други - заради закриване или преструктуриране на учебното заведение, допълва \"Дума\".Вестник  пише: \"Своеобразно възраждане на трудовите войски за деца, които са напуснали училище преди да навършат 16 години предлага вицепремиерът Красимир Каракачанов\". Мярката е включена в концепция за интеграция на ромите, пусната от партията му ВМРО. Каракачанов иска да се ограничи раждаемостта сред етноса, допълва изданието.\"9 млн. лв. за камери и лаборатории в училищата\", пише . Сумата ще бъде инвестирана от просветното министерство за създаването на система за контрол на достъпа до училищата, изграждане на асансьори и оборудване на лаборатории и работилници с апарати, уреди, прибори и материали за лабораторни упражнения и демонстрации. Средствата са осигурени по две от националните образователни програми за 2019 г., уточнява \"Монитор\".\"19 млн. лева платени от джоба ни за дела в Страсбург от 2005 г. досега\", информира вестник  Всекидневникът обяснява, че паричните суми се изплащат на жалбоподателите от данъците на българските граждани, но нито стотинка не е върната в хазната по Закона за държавния служител и по Закона за отговорността на държавата и общините за вреди. Най-много обезщетения са платени през 2009 г. - 3,5 млн. лева, уточнява \"Труд\". ", "date": "2019.02.07", "title": "Преглед на вестниците "}
{"url": "http://www.cross.bg/fevryari-v-istoriyata-1595852.html", "text": "/КРОСС/ 1758 г. - Учреден е първият парламент на Канада.1857 г. - В Русия е издаден указ за създаване на първата железопътна мрежа.1878 г. - Руските войски освобождават Поморие в хода на Руско-турската война.1921 г. - Започва работа Вторият църковно-народен събор.1922 г. - Мария Склодовска-Кюри става член на Френската академия на науките.1940 г. - Би Би Си открива редакция в България.1983 г. - Състои се премиерата на българския игрален драматичен филм „Ако те има\".1992 г. - Подписан е Договорът от Маастрихт, който води до създаване на Европейския съюз.1998 г. - В Нагано, Япония се откриват XVIII Зимни олимпийски игри.2000 г. - България и Румъния се договарят в Брюксел за изграждане на втори мост над Дунав при Видин и Калафат.", "date": "2019.02.07", "title": "7  февруари в историята"}
{"url": "http://www.cross.bg/dosadnoto-na-tozi-svyat-e-1595850.html", "text": "/КРОСС/ Досадното на този свят е, че идиотите са уверени в себе си, а умните са изпълнени със съмнения.БЪРТРАНД РЪСЕЛ ", "date": "2019.02.07", "title": "Досадното на този свят е"}
{"url": "http://www.cross.bg/tema-kakvi-deiistvie-1595853.html", "text": "/КРОСС/Тема:  Казусът \"ЦИК\". Трябва ли да има нова Централна избирателна комисия преди евровотаТема:  Концепция за ромите. ВМРО с предложения за справяне с ромските проблеми - какви са теТема:  Дипломация и политика. Случаят \"Венецуела\" - геополитически сценарииТема:  Изчезнали животни. Набези в Благоевград: кой краде животните от зоологическата градинаТема:  Хари Потър мания. Нощта на Хари Потър - какво ще се случи в НДКТема:  В памет на Боян Петров. В памет на Боян Петров: легендарният алпинист Рейнхолд Меснер посвещава на българина сборник със статии.Тема: След зрителски сигнал - ударно асфалтиране на стария път за БотевградТема: Интеграция? - защо ВМРО написа Стратегия за интеграция на ромите  и какви са първите спечатления от предложенията - Юлиян Ангелов и Александър МетодиевТема: Без транспорт - ще останат ли цели общини безмеждуградски транспорт след закриване ва автобусни линииТема: Преди избори - трябва ли да бъде сменен ЦИК преди изборите - в студиото Крум Зарков, БСПТема: До Антарктида и назад - ледени репортажи - климатологът Георги РачевТема:  Източванен на ТЕЛК - Защо здрави деца от Северозапада се оказват масово инвалиди?Действа ли схема за източване на ТЕЛК? -разследване на Генка ШикероваТема:  Касоразбивачи в действие - след като заловиха трупата на краз;ите, какви са методите им на действиеТема:  Неработеща система - работи ли системата за предупреждение за мъгла на АМ Струма, можеше ли чрез нея да бъде предотвратена тежката верижна катастрофа - отговорът от АПИТема:  Новата звезда на световния тенис  - Стефанос Циципас, на гости у нас   ", "date": "2019.02.07", "title": "Теми и гости в сутрешните блокове на телевизиите"}
{"url": "http://www.cross.bg/tyrtziya-merki-rysiya-1595854.html", "text": "/КРОСС/ Президентът Владимир Путин подписа указ за отмяна на някои специални икономически мерки по отношение на Турция, предаде ТАСС и БТА.Документът е публикуван на официалния интернет портал за правна информация.Ограниченията бяха въведени с указ на руския президент на 26 ноември 2015 г., отнасящ се до \"мерки за осигуряване на националната безопасност на Руската федерация и защита на гражданите на Русия от престъпни и други противоправни действия и за предприемане на специални икономически мерки по отношение на Турската република\".Тогава в отношенията между Москва и Анкара възникна криза, след като на 24 ноември турските ВВС свалиха над Сирия руски бомбардировач Су-24.В съответствие с указа се разширява кръгът на гражданите на Турция, които се изключват от действието на ограничителните мерки, въведени по отношение на тази страна през ноември 2015 г.Сега към числото на гражданите на Турция, за които е направено изключение по време на пътуванията им в Русия, са отнесени и професионалните шофьори, занимаващи се с международни автопревози, както и притежателите на валидни специални паспорти, изпратени в Русия в краткосрочни командировки, включително в дипломатическите представителства на Турция в Русия.Отбелязва се, че ограниченията ще бъдат премахнати в случай на приемане на аналогично решение от турска страна. ", "date": "2019.02.07", "title": " Путин отмени специални икономически мерки спрямо Турция "}
{"url": "http://www.cross.bg/parteniii-chovek-zliyat-1595851.html", "text": "/КРОСС/ Преподобни Партений се родил в Мелитопол и в детството си не получил образование. Но молейки се усърдно в църква и слушайки внимателна четенето на свещените книги, той обикнал Господа от все сърце, стараел се да изпълнява Неговите заповеди и да помага на нуждаещите се. Сам той бил беден, ловял риба в близкото езеро, продавал я и помагал на бедните. Господ удостоил младия Партений с благодатта Си и му дал сила да изцерява болести чрез призоваване на Божието име.Мелитополският епископ узнал за това, повикал Партений, погрижил се за неговото образование и по-късно го ръкоположил за презвитер. Св. Партений почнал още по-усърдно да служи Богу и да помага на ближните. Той бил избран за епископ на град Лампсак, пасял вярно паството си и с горещата си и силна молитва правел чудеса.Особено той бил силен над злите духове. Веднъж, когато се готвел да изгони злия дух от един бесноват човек, злият дух го молел да не го изгонва. Давам ти друг човек, в когото можеш да влезеш и живееш - казал му св. Партений. - \"А кой е тоя човек?\" запитал злият дух. - \"Сам аз съм тоя човек - отговорил му светителят, - влез и живей в мене!\" Като чул това, злият дух избягал, като от огън обгорен. \"Как бих могъл да вляза в жилището на Бога!\" - казал той.Свети Партений доживял до дълбока старост и на дело показал своята любов към Бога и ближните. Той живял във времето на св. цар Константин и се преселил във вечния и блажен Христов покой в ІV век. През 1235 г. в неговия град Лампсак (Калиопол), може би в неговата катедрала и пред ковчега с неговите св. мощи било съборно признато патриаршеското достойнство на търновския архиепископ св. Йоаким.  ", "date": "2019.02.07", "title": "Преп. Партений, еп. Лампсакийски. Преп. Лука Еладски. Св. 1003 мчци Никомидийски"}
{"url": "http://www.cross.bg/rozhdenitzi-na--fevryari-1595855.html", "text": "/КРОСС/ Асен Букарев - футболистВенцислав Йосифов - бизнесмен, бивш банкерЛюбомир Нейков - актьор, сценаристМария Мургина - бивш изпълнителен директор на НАПСветослав Шиваров, юрист, бивш вицепремиер Тодор Неделев, футболист  ", "date": "2019.02.07", "title": "Рожденици на 7  февруари"}
{"url": "http://www.cross.bg/mitropoliya-ii-montana-1595835.html", "text": "/КРОСС/ Днес в 14 ч„ в сградата на АПИ се отварят офертите на участниците в обществената поръчка за избор на изпълнители при рехабилитацията на 17 км пътища в Северна България. Със средства от програма Интеррег V-A Румъния-България 2014-2020 г. и държавния бюджет основно ще се ремонтират 7,7 км от второкласния път II-81 Берковица - Монтана (от км 86+289 до км 94+000) и 9,3 км от третокласния път III-118 Гулянци - Долна Митрополия (от км 14+786 до км 24+150). Индикативната стойност на поръчката е 10 361 134 лв. без ДДС. На третокласния път III-118 Гулянци - Долна Митрополия, в отсечката Долна Митрополия - Победа - Подем, ще бъде изцяло подменена пътната настилка, хоризонталната маркировка, пътните знаци и ограничителните системи. Ще бъде ремонтиран и мостът над р. Барата в град Долна Митрополия, който е с дължина 10 м. Индикативната стойност на ремонта е 5 928 230 лв. без ДДС. Основният ремонт на път II-81 Берковица - Монтана, в участъка Боровица - Благово, включва подмяна на пътната настилка, хоризонталната маркировка, ограничителните системи и пътните знаци. Габаритът на тесен участък от пътя, с дължина 35 м, ще бъде разширен и ще се ремонтира мостът над р. Бързия, който е 102 м. Индикативната стойност на строително-монтажните работи е 4 432 904 лв. без ДДС. Второкласният път II-81 София - Петрохан - Лом е основна комуникация на Северозападна и Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II и пристанище Лом. Подобряването на състоянието на път II-81 е сред приоритетите на Агенция „Пътна инфраструктура\" и в момента по Оперативна програма „Региони в растеж\" се рехабилитират още 43 км от пътя на територията на област София. С успешното завършване на обекта ще бъде обновен целият проход „Петрохан\", тъй като отсечката на територията на област Монтана беше ремонтирана през 2015 г. по програма „Транзитни пътища V\".", "date": "2019.02.07", "title": "Отварят офертите за рехабилитацията на 17 км пътища в Северна България"}
{"url": "http://www.cross.bg/chovek-myasto-puti-1595856.html", "text": "/КРОСС/ Стандартът на живот в София е над два пъти по-висок отколкото в Пловдив и Варна. А спрямо по-бедните области в страната благосъстоянието в столицата е над четири пъти по-високо, сочат данните на Националния статистически институтБрутният вътрешен продукт (БВП) на човек от населението в София е над 30 000 лв., сочат последните обявени от НСИ данни. А именно размерът на БВП на човек ни дава възможност да сравняваме жизнения си стандарт с останалите държави, както и начина на живот в различните региони на страната.На второ място по размер на БВП на човек от населението изненадващо се нарежда Стара Загора със 17 500 лв. като по този начин изпреварва редица по-големи градове в страната. Общината се стреми да привлича инвеститори, които дават високи заплати, а безработицата в Стара Загора е много ниска. През миналата година Стара Загора беше класирана на първо място в международна класация за инвестиционна дестинация в изследване, проведено то fDi Magazine - издание на Файненшъл Таймс. Индустрията в Стара Загора има двойно по-голяма роля за икономиката на областта от услугите, сочат данните на НСИ.На трето място е София област с 15 500 лв. БВП на човек, което се дължи на близостта до столицата. Област Варна остава на четвърто място с БВП на човек от населението в размер на 13 800 лв. След това в класацията е Габрово с 12,3 хил. лв. БВП на човек, а челната шестица се допълва от Бургас с 12 200 лева. В Габрово бяха направени много инвестиции, а индустрията, също както в Стара Загора, има по-голяма роля от услугите.Област Пловдив с 12,1 хил. лв. БВП на човек остава чак на седмо място, въпреки индустриалната зона край града, която привлича много компании. Оказва се, че стандартът на живот в столицата е точно два пъти и половина по-висок отколкото в Пловдив. А разликата между София и останалите по-малки градове е още по-голяма.Всъщност освен попадащите в топ 7 има само още две области в страната, които могат да се похвалят с БВП на човек от населението по-голям от 10 хил. лв. Това са Враца (11,6 хил. лв.) и Русе (11,1 хил. лв.). Във всички останали области стандартът на живот е поне три пъти по-нисък отколкото в София.Въпреки ръста на икономиката през последните години България остана на последно място в ЕС по БВП на човек от населението с 7300 евро. Това е четири пъти и половина по-малко от средното ниво за ЕС от 30 000 евро. ", "date": "2019.02.07", "title": "Софиянци живеят два пъти по-добре от варненци и пловдивчани"}
{"url": "http://www.cross.bg/braka-dvoiikite-fevryari-1595869.html", "text": "/КРОСС/ Разнообразни събития очакват двойките по време на Седмицата на брака, която ще се проведе от 7 до 14 февруари за осма поредна година у нас.Специалисти в сферата на семейното здраве, неправителствени организации, медицински центрове, спортна школа, хора на изкуството, бизнес-предприемачи и представители на вероизповедания се включиха в подкрепа на семейството, в отговор на апела на Седмицата на брака тази година: \"Да направим нещо за брака и семейството!\".Много от събитията са безплатни, с практична насоченост. Те целят да помогнат на двойките да подобрят уменията си за комуникация и решаване на конфликти, справяне със стреса, да разберат жизнените цикли, през които минават като семейство, как да избегнат прекомерна зависимост и крайно отчуждение и др. На 10 и 14 февруари двойките ще могат да се насладят на музикални вечери в Salted Cafe в столицата. Повече информация за събитията и предложенията на бизнеса може да бъде намерена на интернет и фейсбук страницата на инициативата (brak.bg и fb.com/brak.bg).На 9 февруари ще бъдат обявени победителите в конкурса на Седмица на брака 2019 \"Най-ценната подкрепа от моя/та съпруг/а\", по време на третото издание на Училище за успешен брак. \"15 истории, 15 човешки съдби, които са различни, но си приличат в едно. Във всяка от тях има любов, приятелство, грижа, състрадание и най-важното взаимно доверие и стремеж да се помогне на любимия човек с цената на всичко,\" Наградата на конкурса на двойките победители ще връчат Владо и Мая Николови и Стоян и Снежина Георгиеви, които също са част от журито.Седмицата на брака дава възможност на брачните двойки да усвоят практични умения, които да направят брака още по-добър, като се включат в предизвикателствата на инициативата. Тази година те са насочени да помогнат на двойките да задълбочат приятелството и близостта помежду си. Кратки и практични, изработени от специалисти в сферата на семейното здраве те целят да вдъхновят и предизвикат двойките да отделят качествено време един за друг. Всеки, който се абонира, може да ги получава безплатно всяка година, от 7 до 14 февруари, на електронната си поща.Седмицата на брака има за цел да обедини обществените усилия за укрепване и насърчаване на брака и традиционните семейни ценности и да помогне на двойките по пътя им към изграждане на успешен брак. Тя е вдъхновена и е част от Международната Седмица на брака, която се провежда ежегодно от 7 до 14 февруари, в 26 страни по света.От началото на инициативата досега браковете у нас са нараснали с 35 процента. Инициативата допринася за това с все по-широката обществена подкрепа от страна на уважавани личности в сферата на образованието, изкуството, спорта, медицината, развлекателната индустрия, подкрепата на църквите и активното участие на много двойки. ", "date": "2019.02.07", "title": "Днес стартира Седмицата на брака у нас "}
{"url": "http://www.cross.bg/tereza-obsudyat-sporazymenieto-1595862.html", "text": "/КРОСС/ Британският премиер Тереза Мей и председателят на ЕК Жан-Клод Юнкер ще обсъдят в Брюксел сделката за Брекзит. Очаква се Тереза Мей да поиска от европейските лидери законово обвързващи промени в споразумението по напускането на Великобритания. Целта е с тях да се гарантира, че Лондон няма да бъде обвързан за неопределено време с предпазен механизъм за избягване на твърда граница между Ирландия и Северна Ирландия.Преди днешната среща стана ясно, че позицията на Европейския съюз по споразумението остава непроменена и то не подлежи на предоговаряне. ", "date": "2019.02.07", "title": "Тереза Мей и Жан-Клод Юнкер ще обсъдят в Брюксел сделката за Брекзит"}
