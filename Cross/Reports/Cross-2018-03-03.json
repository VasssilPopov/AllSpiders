{"url": "http://www.cross.bg/sedmitza-sledvashtata-temperatyrite-1569223.html", "text": "/КРОСС/ Атлантически и средиземноморски циклони омаломощиха \"Звярът от Изток\" - антициклонът, който донесе ледена епоха над Европа.Вече започва затопляне, което ще се усети осезаемо в средата на следващата седмица, когато температурите ще скочат до 10, дори 15 градуса, съобщава „Дарик\".В следващите 4-5 дни ще се активизират средиземноморските циклони. Заради това над страната ще е облачно и ще превалява дъжд, а в по-високите планински части - сняг.Затоплянето ще намали и на много места ще стопи снежната покривка, а това ще е преход към пролетта. Истински пролетно време ще усетим още следващата седмица.След 12-13 март ще има краткотрайно застудяване, но после бързо температурите отново ще тръгнат нагоре, показват прогнозите. ", "date": "2018.03.03", "title": "Пролетта идва още през следващата седмица"}
{"url": "http://www.cross.bg/fevryari-samolet-chernata-1569241.html", "text": "/КРОСС/ Екипи на иранските власти са открили черната кутия на разбилия се на 18 февруари пътнически самолет ATR-72. Това е заявил Азиз Фейли, член на ръководството на местното крило на Щаба за кризисни ситуации на Иран, предава РИА Новости.Самолетът излетя от Техеран в посока град Ясудж миналия месец, но изчезна от радарите около час след началото на полета. По-късно стана ясно, че машината се е разбила на територията на планината Загрос в провинция Исфахан. На борда ѝ се намираха общо 66 души - пътници и екипаж, всички от които загинаха. ", "date": "2018.03.03", "title": "Намерена бе черната кутия на разбилия се на 18 февруари ирански самолет"}
{"url": "http://www.cross.bg/pytin-nashite-mitinga-1569254.html", "text": "/КРОСС/ Президентът Владимир Путин обеща „победи\" за Русия на многохиляден митинг с участието на известни личности от различни области, които му дадоха подкрепа преди изборите на 18 март, на които се очаква да получи нов мандат, предава БНР.Сред десетките хиляди на московския стадион „Лужники\" бяха олимпийски спортисти, космонавти, известни културни дейци, общественици и други знаменитости.„Искаме да направим страната си светло място с вперен в бъдещето поглед, защото тук са живели нашите деди, тук живеем ние, тук живеят децата ни и тук ще живеят нашите деца и внуци\", заяви Путин, който при изборна победа ще управлява до 2024 г.„Никой няма да направи това вместо нас. Ако го направим, идното десетилетие и целият XXI век ще бъде белязан от нашите светли победи\", каза президентът.„Заедно сме отбор. Отбор ли сме\", попита той и множеството отговори: „Да!\", на пълния стадион \"Лужники\", който е с капацитет от 81 000 места само по трибуните, а общо на митинга се събраха над 100 хиляди души. Кулминационен момент в митинга бе появата на Путин, който изпя националния химн заедно с поддръжниците си„Днес тук има забележителни спортисти. Всички видяхме и помним как нашите хокеисти спечелиха (златен) медал на Олимпиадата и изпяха химна, но кой знае защо не чухме музиката. Дайте сега да направим това под музиката на националния ни химн\", каза Путин преди изпълнението на химна на стадиона.В митинга участваха Хорът на Турецкий, групата \"Любе\", Григорий Лепс, Лариса Долина, Филип Киркоров, Николай Басков, Стас Михайлов и други. Присъстващите на стадиона получиха топъл чай и храна от полеви кухни и им бяха раздадени знаменца със символи на митинга. ", "date": "2018.03.03", "title": "Путин обеща руски победи пред над 100 хиляди души на \"Лужники\""}
{"url": "http://www.cross.bg/radev-rymen-spomenut-1569255.html", "text": "/КРОСС/ „140 години по-късно ние трябва да помним нашата история, защото другите не забравят тяхната. Нашата, българска историческа енергия не е в носталгията по минало величие, а в осъзнатата стойност на свободата, в отговорността пред мъчениците, които платиха цената й, в светлия идеал на „чистата и свята република\". Това заяви държавният глава Румен Радев в словото си по време на тържествената заря-проверка по повод Националния празник на България - Трети март. Президентът и Върховен главнокомандващ въоръжените сили прие почетния строй на представителните части на Българската армия на площад „Народно събрание\". В изказването си държавният глава подчерта, че на днешната дата бе подписан Санстефанският мирен договор, който сбъдна мечтите на нашите възрожденци всички българи да живеят в една свободна държава. „Този блян живя само няколко месеца. Погреба го Берлинският конгрес. В цяла Европа романтичните надежди на XIX век загинаха под откоса на драматичния XX век. Но споменът за пролетта на 1878 г. ще остане непреходното българско вдъхновение\", заяви Румен Радев.По думите на президента, „това е споменът за дързостта на младите хъшове, селяни, даскали, които след многогодишни борби, през април 76-та, с цената на живота си върнаха Българския въпрос в дневния ред на Европа, но и споменът за Виктор Юго и Макгахан, които чуха стенанията на Панагюрище и Батак\". „Това е споменът за братския порив на руското общество, който доказа, че православните българи не са сами. Него ние няма да забравим. Не ще забравим и великите слова в манифеста на император Александър II, който обявява война на Османската империя, защото „това налага чувството за справедливост и собственото наше достойнство\". „Народът сам се вдигна на война, воглаве с Царя\", пише в дневника си Достоевски, „а хората четяха манифеста и се кръстеха\", посочи президентът в словото си.Румен Радев беше категоричен, че тези сцени и чувства са дълбоки и неподвластни на користни политически интерпретации.Президентът Румен Радев изрази признателността на народа ни към войните от много народи - руснаци, румънци, финландци, украинци, белоруси, поляци, литовци, сърби и черногорци и много други, положили кости по бранните полета на Руско-турската освободителна война за Освобождението на България. „За всички тях България е последен дом, тях почитаме като свои герои\", каза държавният глава.Сред гостите, присъствали на тържествената заря-проверка на площада бяха вицепрезидентът Илияна Йотова, председателят на Народното събрание Цвета Караянчева, Българският патриарх Неофит, Московският и на цяла Русия патриарх Кирил, народни представители, посланици, стотици граждани.По-рано днес президентът Румен Радев беше посрещнат с официална церемония на историческия връх Шипка, по време на която прие рапорта на началника на караула. Държавният глава присъства на панихида в памет на загиналите български и руски воини. ", "date": "2018.03.03", "title": "Румен Радев: Българската историческа енергия е в осъзнатата стойност на свободата и в отговорността пред мъчениците, които платиха цената й"}
{"url": "http://www.cross.bg/polsha-germaniya-reparatzii-1569213.html", "text": "/КРОСС/ Полша оценява щетите, нанесени от Германия през Втората световна война, на 850 милиарда долара. Това заяви ръководителят на комисията по репарациите на Сейма Аркадиуш Мулярчик, цитиран от портала rp.pl.\"Говорим за огромни, но оправдани суми за разрушените градове и села, икономиката и промишлеността, за изгубения демографски потенциал на нашата страна\", каза Мулярчик, като отбеляза, че въпросът за репарациите не е решен, предава БГНЕС.В същото време депутатът смята, че Полша няма смисъл да иска компенсации от Русия, защото тя \"не спазва международното право\".Въпреки че задълженията на Германия бяха изчислени на 850 милиарда долара, преди това Бюрото за анализ на полския парламент стигна до заключението, че Варшава има основание да поиска от Берлин 48,8 милиарда долара репарации.Правителството на Федерална република Германия счита, че въпросът за военните репарации в Полша е закрит. По време на Потсдамската конференция през 1945 г. е постигнато споразумение, съгласно което Полша получава репарации от дела на СССР, идващ от източната част на Германия. Няколко години по-късно СССР и Полската народна република сключиха споразумение, с което се прекратява вземането на репарации от ГДР от 1954 година. ", "date": "2018.03.03", "title": "Полша: Германия ни дължи 850 милиарда долара за Втората световна война"}
{"url": "http://www.cross.bg/oskar-nagradata-nagradite-1569214.html", "text": "/КРОСС/Наградите \"Оскар\" - най-високото отличие в киноиндустрията, ще отпразнуват 90-атата си годишнина на 4-и март, предава Ройтерс.От 1929 г. бляскавата церемония вълнува въображението на кинолюбителите по цял свят, предаде БТА. Ето някои от знаковите събития в тяхната история:1929 г. - Първата церемония за наградите \"Оскар\" е организирана на 16 май 1929 г. в х-л \"Рузвелт\" в Холивуд. Неин водещ е актьорът Дъглас Феърбанкс старши. Само тогава продукция от нямото кино печели наградата за най-добър филм - \"Криле\".1939 г. - Академията за кинематографично изкуство и наука за първи път започва да използва името \"Оскар\" за наградите си. Макар и да не е потвърдена, историята за произхода на името го приписва на библиотекарката на академията Маргарет Херик, която казала, че статуетката прилича на чичо й Оскар.1940 г. Хати Макданиъл става първата чернокожа изпълнителка, спечелила \"Оскар\" за актьорство. Тя получава наградата за актриса в поддържаща роля за \"Отнесени от вихъра\". На церемонията мястото й е на маса за чернокожи. Изминават 51 години, преди друга чернокожа жена да получи \"Оскар\" - Упи Голдбърг за \"Призрак\".1953 г. - Церемонията за наградите \"Оскар\" е излъчена по телевизията за първи път. Водещият Боб Хоуп тогава казва: \"Не е ли вълнуващо, че всички тези бляскави звезди ще са в домовете Ви тази вечер? В цяла Америка съпругите казват на мъжете си: \"Облечи риза, идва Джоан Крофорд\".1963 г. - Сидни Поатие става първият чернокож, спечелил \"Оскар\" за актьорство, за \"Лилии в полето\".1968 г. \"Церемонията за наградите \"Оскар\" е отложена за два дена заради убийството на Мартин Лутър Кинг младши на 4 април.1969 - За първи и единствен път лауреатките на наградата \"Оскар\" за най-добра актриса са две - Катрин Хепбърн за \"Лъвът през зимата\" и Барбра Стрейзанд за \"Забавно момиче\". Хепбърн не присъства на церемонията.1973 г. Марлон Брандо печели наградата за най-добър актьор за ролята на Вито Корлеоне в \"Кръстникът\", но бойкотира церемонията, за да протестира срещу начина, по който са представяни индианците в киното и телевизията. На сцената вместо него се качва Сачийн Малкото перо, но отказва да получи статуетката.2002 г. - Холи Бери става първата и засега единствената чернокожа, спечелила \"Оскар\" за най-добра актриса.2003 г. - \"Властелинът на пръстените: Завръщането на краля\" печели максималния брой статуетки в историята на наградите - 11, наравно с \"Титаник\" от 1997 г. и \"Бен Хур\" от 1959 г.През същата година Роман Полански печели наградата за най-добър режисьор за \"Пианистът\", но не присъства на церемонията от страх да не бъде арестуван в САЩ заради изнасилване на малолетна през 1977 г. Публиката посреща наградата с овации на крака.2009 г. - Катрин Бигълоу става първата жена спечелила \"Оскар\" за най-добър режисьор за филма \"Войната е опиат\".2013 г. - Дженифър Лорънс се спъва и пада на път към сцената, за да приеме наградата си за най-добра актриса за ролята в \"Наръчник на оптимиста\". Публиката я аплодира на крака и тя приема това с думите: \"Изправихте се само защото паднах и това беше притеснително\".2016 г. - За втора поредна година всички 20 номинирани за награда \"Оскар\" в актьорските категории са бели. Това предизвиква критики и поражда движението #Толкова бели оскари. В отговор Академията обявява план да увеличи броя на жените и представителите на малцинствата сред членовете си.2017 г. - \"Лунна светлина\" става първият филм с изцяло чернокож състав, който печели наградата за най-добър филм. Заради объркване на пликовете зад сцената обаче статуетката е връчена първоначално на създателите на мюзикъла \"La La Land\".След поредица скандали и истински гаф в края на миналогодишната церемония за наградите \"Оскар\", когато по погрешка за най-добър филм бе обявен \"La La Land\", вместо \"Лунна светлина\", ръководителите на Американската академия за кинематографично изкуство и наука успяха отчасти да възстановят блясъка на тези отличия, предаде Франс прес.Американската академия за кинематографично изкуство и наука, която ще връчи престижните награди в неделя, бе критикувана заради липсата на разнообразие през 2015 г. и 2016 г., преди триумфа на \"Лунна светлина\", чийто снимачен екип е съставен изцяло от чернокожи. Тя бе критикувана и заради малкия брой жени сред членовете й и сред номинираните за \"Оскар\"-и.Холивуд по принцип е критикуван за разликата в заплащането на актьори и актриси, недостатъчния брой женски образи на големия екран и малкия брой жени зад камерата, без да забравяме разкритията за сексуални посегателства във филмовите среди, след като продуцентът Харви Уайнстийн бе обвинен в сексуален тормоз и сексуално насилие от около 100 актриси и сътруднички.Според експерта Джитендър Седев, няма никакво съмнение, че наградите \"Оскар\" напълно са се променили. \"Това е феноменално, като се има предвид, че имиджът им бе дискредитиран през последните няколко години\", отбеляза той.Седев извършил изследване, озаглавено \"Влиянието на \"Оскар\"-ите\". 71 на сто от анкетираните заявили, че имиджът на \"Оскар\"-ите вдъхва доверие, докато на същото мнение през 2015 г. били едва 51 на сто от интервюираните. Три четвърти от запитаните преценяват имиджа на \"Оскар\"-ите като ясновидски, въпреки миналогодишния гаф, когато действителният победител \"Лунна светлина\" бе обявен със закъснение от повече от 2 минути. ", "date": "2018.03.03", "title": "Оскарите стават на 90 години утре"}
{"url": "http://www.cross.bg/rysiya-dali-machovete-1569228.html", "text": "/КРОСС/ Видеоповторенията влизат в действие на световното първенство по футбол в Русия това лято. Това бе решено на днешното годишно заседание на Международния борд към ФИФА, който отговаря за правилата на играта.На него бяха утвърдени някои промени в правилника именно за Мондиала в Русия. Най-важната от тях именно употребата на видеоповторения. Съдиите на мачовете ще могат да ги „повикат\" на помощ в следните спорни ситуации: когато е спорно дали топката е влезла във вратата или не; спорна ситуация за дузпа; дали има ситуация за директен червен картон или не (никога няма да се използва видеоповторението, ако става въпрос за втори жълт картон); и при вероятна грешка при обозначаването на даден играч - било то с картон или нещо друго.Другата промяна, която ще важи за световното е, че в мачовете на директни елиминации, в продълженията, отборите ще имат право да направят четвърта смяна.Предстои промените да бъдат утвърдени и от Изпълкома на ФИФА, който ще заседава на 16 март в Богота. ", "date": "2018.03.03", "title": "Ще има видеоповторения на Световното в Русия"}
{"url": "http://www.cross.bg/lynata-dalechniya-kosmos-1569211.html", "text": "/КРОСС/ „Роскосмос\" и Китайската национална космическа администрация (КНКА) имат намерение да си сътрудничат в областта на изследването на Луната и далечния космос, съобщава руското космическо ведомство. Съответстващото споразумение между страните е подписано на международния форум по усвояването на космоса, който се провежда в Токио, предава „Фокус\".Документът предвижда взаимодействие в рамките на руския проект за пускането на орбиталния космически апарат „Луна-Ресурс-1\" през 2022 година и китайската мисия за кацане на южния полюс на Луната, планирана за 2023 година.Документът е подписан от генералния директор на „Роскосмос\" Игор Комаров и заместник-директорът на КНКА У Янхуа.Освен това те са се договорили да създадат съвместен Централен архив за данни по лунните проекти и далечния космос, към който, при необходимост, ще бъдат привлечени научни и промишлени компании от двете страни. ", "date": "2018.03.03", "title": "Русия и Китай подписаха договор за сътрудничество при изследването на Луната и Космоса"}
{"url": "http://www.cross.bg/iztochna-gyta-hymanitarna-1569239.html", "text": "/КРОСС/ ООН се готви да достави първата от месеци хуманитарна помощ в контролирания от бунтовници срещу Башар Асад сирийски квартал Източна Гута, след като от Дамаск дадоха разрешения на организацията да влезе в блокирания район на четвърти март, неделя, предава радио Voice of America.Конвоят ще носи храна, лекарства и други жизненоважни запаси, които ще бъдат раздадени на около 180 хил. души от живеещите в Източна Гута. Допълнително ООН ще достави и хуманитарна помощ за още около 70 хил. деца.", "date": "2018.03.03", "title": "Сирийските власти позволиха на хуманитарен конвой на ООН да влезе в Източна Гута"}
{"url": "http://www.cross.bg/bulgariya-predsedatel-narodniyat-1569250.html", "text": "/КРОСС/ Днешната светла дата, Трети март, младежите от БСП в област Пазарджик отбелязаха с началото на своя инициатива. Първата проява бе областен турнир по волейбол, който се проведе в спортната зала в град Костандово. В турнира участваха 10 отбора от цялата област, които играха равностойни мачове по волейбол. Идеята на организаторите бе младите хора да бъдат мотивирани да спортуват и да има екипност и добро настроение между състезателите. По време на целия турнир младежи раздаваха на жителите в община Ракитово български трибагреници и картички с емблематичния паметник „Шипка\". В залата се издигаше, пресъздаден от самите тях, паметникът „Шипка\". „Трябва да пазим духа на България, защото историята е доказала, че обединени можем да постигнем просперитет за Родината ни\", обърна се към младите хора народният представител от \"БСП за България\" Йордан Младенов. Той пожела спортсменска игра и турнирът да стане традиция.„Това е най-важният ден за нашата страна - ден, в който си спомнямe с гордост за саможертвата на нашите предци. Това е един паметен момент в историята на Родината ни, който ни прави свободни и горди да се наречем българи!\",  коментира областният председател на БСП-Пазарджик Петя Цанкова.След това народният представител от Коалиция  БСП за България Йордан Младенов, областният председател на БСП Петя Цанкова и общинският председател на партията в Ракитово Нина Димова взеха участие в тържеството, посветено на 140-годишнината от Освобождението на България. те поднесоха цветя пред паметника на загиналите във войните в Ракитово и отдадоха почит на героите.Стотици жители на Монтана и народният представител от ПГ на „БСП за България\" Атанас Костадинов почетоха националния празник на България - 3 март на централния площад \"Жеравица\". В тържествената церемония по издигането на националното знаме на страната участваха Военно формирование Враца и духов оркестър \"Дико Илиев\" към народно читалище \"Разум\".", "date": "2018.03.03", "title": "С турнир по волейбол младежите от БСП в област Пазарджик отбелязаха Трети март"}
{"url": "http://www.cross.bg/prof-plovdiv-bulgarski-1569248.html", "text": "/КРОСС/ По инициатива на пловдивския народен представител проф. Иво Христов в Пловдив ще се състои дискусия с мото „Станалите и нестаналите български освобождения\", съобщават от градската организация на БСП.Събитието ще се състои на 4 март, неделя, от 14:00 часа в Пресклуба на Международен панаир - Пловдив. За него в града на тепета пристигат авторитети, обединени в граждански клуб „24 май\".Историкът проф. Искра Баева, член-кореспондентът на БАН проф. Васил Проданов, икономистът проф. Боян Дуранкев, психологът проф. Людмил Георгиев, издателят Иван Габеров, философът д-р Юрий Борисов и доц. д-р Венци Росманов ще разискват темата от своите професионални гледни точки.  ", "date": "2018.03.03", "title": "Дискусия „Станалите и нестанали български освобождения”"}
{"url": "http://www.cross.bg/ychastutzi-ministur-snegonavyavaniya-1569245.html", "text": "/КРОСС/ Движението по пътя Зверино - Елисейна е спряно заради срутване на скална маса на пътното платно, съобщават от Агенция \"Пътна инфраструктура\".Затруднено е движението по магистрала \"Тракия\" - при 141 километър в посока Бургас. То се осъществява само в активната лента, тъй като на мястото има катастрофа с няколко леко пострадали.\"В Северна България все още има проблеми със заледени участъци по пътищата\", заяви в Ловеч министърът на регионалното развитие и благоустройството Николай Нанков.„Дуранкулак - Шабла - там имаме затворени участъци. Също Кубрат - Тутракан поради снегонавявания. Нямаме бедстващи, нямаме закъсали хора в преспите. Там, където има сериозни снегонавявания, специално в Русенска, Добричка  и Силистрернска област, затваряме временно участъци до тяхното изчистване\", допълни регионалният министър. ", "date": "2018.03.03", "title": "Регионалният министър: В Северна България още има проблеми със заледявания по пътищата "}
{"url": "http://www.cross.bg/bulgariya-praznik-pozdravleniya-1569243.html", "text": "/КРОСС/ Президентът Румен Радев получи поздравителни писма от редица държавни глави по повод Националния празник на България - 3 март, съобщиха от прессекретариата на държавния глава.Писма до българския държавен глава изпратиха президентите и държавните ръководители на Русия, САЩ, Франция, Германия, кралицата на Обединеното кралство Елизабет II, кралят на белгийците Филип, Италия, Австрия, папа Франциск, президентите на Сърбия, Турция, Южна Африка, Виетнам, Държавата Палестина, кралят на Саудитска Арабия Салман бин Абдулазиз Ал Сауд, и много други.Приемете сърдечни поздравления по случай знаменателната дата - 140-ата годишнина от Освобождението на България от османско иго\", заявява в писмото си президентът на Руската федерация Владимир Путин. \"В тези дни ние споменаваме за подвизите на руските войници и българските опълченци, сражавали се рамо до рамо на Шипка и при Плевен. Благодарение на тяхното мъжество, твърдост и саможертва беше възстановена древната българска държавност\", се казва още в писмото на руския президент.Владимир Путин изразява своята увереност, че общите исторически традиции, трайните връзки на приятелство и взаимопомощ, културната и духовна близост ще бъдат и занапред надеждна основа за развитието на всестранното сътрудничество между двете държави.\"От името на народа на Съединените американски щати поздравявам българския народ с годишнината от Освобождението на България - 3 март\", се казва в писмото на президента на САЩ Доналд Тръмп. \"България е важен съюзник в НАТО и ние ценим нашето продължително сътрудничество и приятелство. Бихме искали да изразим своята признателност за приноса на България в рамките на международната коалиция в Афганистан, както и да поздравим България за нейното първо председателство на Съвета на Европейския съюз\", заявява още Тръмп.\"По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм от качеството на политическия диалог между нашите две страни, който отваря път към активизиране на двустранните ни отношения във всички области от взаимен интерес\", заявява в писмото си френският президент Еманюел Макрон.Той потвърждава подкрепата на Франция за българското председателство на Съвета на ЕС и подчертава, че трябва да продължим да развиваме заедно дневния ред за закрила и сближаване, за да постигнем напредък по пътя към една суверенна, единна и демократична Европа, способна да заеме пълноценно полагащото й се място на международната сцена.Федералният президент на Федерална република Германия Франк-Валтер Щайнмайер поздравява най-сърдечно президента Румен Радев и българските граждани по случай Националния празник.\"За мен е много важно да развием тясното и приятелско партньорство между нашите две страни - особено в контекста на настоящите и бъдещите предизвикателства в Европа, с които можем да се справим само заедно. За да можем да формираме бъдещето на нашия континент, трябва да засилим единството и солидарността между страните-членки на Европейския съюз, както малки, така и големи, на Изток и на Запад.Приветствам активната роля на България като председател на Съвета на Европейския съюз\", заявява германският президент. Франк-Валтер Щайнмайер подчертава, че България и занапред може да разчита на подкрепата на ФРГ за осъществяването на реформи в областта на правовата държава.\"Честването на Националния празник на България ми предоставя приятната възможност да Ви поднеса най-искрени поздравления от името на италианския народ и лично от мое име\", заявява президентът на Италианската република Серджо Матарела.\"Нашата среща през юли м.г. потвърди отличните приятелски отношения между София и Рим. Страните ни, свързани от искрено приятелство, осъществяват плодотворно сътрудничество, както на двустранно, така и на европейско ниво\", се казва в писмото на италианския президент. Серджо Матарела заявява също така, че България и Италия са призвани да работят заедно и с решимост, за да може Европейският съюз - благодарение също и на успешната дейност, която София осъществява по време на своето шестмесечно председателство - да укрепи способността си за посрещане на глобалните предизвикателства и изискванията на този специфичен етап от процеса на интеграция, включващ разширяването на съюза към страните от Западните Балкани.\"По повод Националния празник на България за мен е огромно удоволствие да отправя моите най-топли поздравления\", заявява федералният президент на Република Австрия Александър Ван дер Белен. \"Беше удоволствие да присъствам на Новогодишния концерт на Виенската филхармония с Вас и Вашата съпруга и очаквам да посетя София и Русе през месец май\", се казва още в писмото на австрийския президент.По случай Националния празник на Република България, от името на гражданите на Сърбия и от свое име поздравления отправя президентът на Република Сърбия Александър Вучич. Президентът Вучич изразява искрените си пожелания за прогреса на България, за благополучието на нейните граждани и подчертава, че Република Сърбия високо цени подкрепата на страната ни в процеса на европейска интеграция, както и усилията за поставяне на процеса на разширяване на ЕС като приоритет на българското председателство на Съвета на ЕС.Президентът на Република Турция Реджеп Тайип Ердоган отправя по повод Националния празник на Република България, от името на турската нация и от свое име, най-сърдечни поздравления към българския държавен глава и целия български народ. \"Вярвам, че приятелските и съседски отношения между Турция и България, черпещи сили от съюзническите ни връзки в НАТО, в предстоящия период ще се развиват по начин, който ще допринесе за просперитета и стабилността на нашите страни и регион. Вярвам и че съществуващото на всички нива сътрудничество между страните ще се развие още повече чрез осъществяването на взаимни посещения\", се казва в писмото на турския президент.Президентът на Социалистическа република Виетнам Чан Дай Куанг пожелава от името на държавното ръководство и на виетнамския народ благоденствие и просперитет на българския народ по случай националния празник на Република България. \"За мен е удоволствие да отбележа, че традиционните приятелски отношения и многостранно сътрудничество между нашите страни активно се развиват, изградени на основата на взаимно доверие, уважение и разбирателство през изминалите близо 70 години\", подчертава в писмото си президентът Чан Дай Куанг.\"Изпращам своите поздравления и най-добри пожелания на Ваше превъзходителство и на Вашите сънародници по повод Националния празник на България. Спомняйки си за нашата среща във Ватикана през май и молейки се, че българския народ ще укрепи своята служба за общото добро, от все сърце призовавам Всемогъщия Бог да благослови тази нация\", се казва в поздравлението на папа Франциск.\"За мен е огромно удоволствие да изпратя на Ваше Превъзходителство моите най-топли поздравления по случай отбелязването на Вашия Национален празник, както и моите най-добри пожелания за благоденствие и щастие на българския народ през годината\", се казва в поздравлението на Н.В. кралицата на Обединеното кралство Великобритания и Северна Ирландия Елизабет II.\"Отбелязването на Националния празник на Република България ми дава възможност да изразя моите топли поздравления, както и моите пожелания за щастие и здраве на Вас и на вашите сънародници\", се казва в поздравителното писмо на Н.В. Филип, крал на белгийците.Крал Филип заявява, че посещението на българския държавен глава в Брюксел е допринесло допълнително за задълбочаването на отношенията между нашите две страни в духа на приятелството и реципрочното сътрудничество.\"По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие\", заявява Н.В. Салман бин Абдулазиз Ал Сауд, крал на Кралство Саудитска Арабия. ", "date": "2018.03.03", "title": "Редица световни лидери с поздравителни писма по повод 3 март"}
{"url": "http://www.cross.bg/suvetnitzi-stara-turgovishte-1569244.html", "text": "/КРОСС/   се включи в паметното шествие под наслов „За Свободата… Да развеем българското знаме!“ заедно с депутата Спас Панчев, председателя на БСП- Стара Загора Валентина Бонева, общински съветници, млади социалисти и други родолюбиви активисти. Участниците в шествието поднесоха цветя и венци на Мемориалния комплекс “Бранителите на Стара Загора”. ", "date": "2018.03.03", "title": "Общинските съветници от БСП-Търговище се включиха в тържествата за националния празник"}
{"url": "http://www.cross.bg/zname-detza-stara-1569242.html", "text": "/КРОСС/ Стотици плевенчани се включиха в тържествения ритуал по повод Националния празник на България 3 март. Шествието показа най-дългото българско знаме от 740 метра - цялото ушито от плевенските деца.Със знамето беше обгърнат символа на града - мавзолея-параклис \"Свети Георги Победоносец\".Стотиците малки знамена са ушити през последния месец и половина от деца и ученици от над 15 детски градини и училища от Плевен и няколко близки села. Всеки от тях е изработил собственоръчно знаме с предварително зададен размер, а те са съединени в един голям флаг от 35 ученици от плевенската гимназия по облекло и техни преподаватели.След края на честването днес знамето ще бъде дарено на Панорама „Плевенска епопея 1877\", като ще бъде изнасяно оттам по тържествени поводи. Въпреки поледицата най-дългото знаме бе понесено тази сутрин от развълнуваните деца.По подобен начин - с огромно знаме, но с дължина от 300 м, празника отбелязаха и в Стара Загора. В 11 ч. старозагорци и военнослужещи пренесоха флага от центъра на града до паметника „Бранителите на Стара Загора\". Шествието е традиционно се провежда за четвърта поредна година. ", "date": "2018.03.03", "title": "В Плевен шестваха със 740-метрово българско знаме"}
{"url": "http://www.cross.bg/pytin-narod-ramo-1569252.html", "text": "/КРОСС/ Руският президент Владимир Путин бе поканен да присъства на празненствата по повод 140-годишнината от Освобождението на България и днешния национален празник, но заради предстоящите президентски избори в страната му, той не можа да присъства. Въпреки това държавният глава на Русия намери начин да отправи благопожеланията си към българския народ за юбилейната годишнина, като изпрати поздравително писмо към колегата си Румен Радев.То бе публикувано на официалния сайт на Кремъл и бе споделено, включително и в Туитър профила на президента Путин.Уважаеми господин президент!Приемете сърдечните ми поздравления по повод знаменателната дата, която отбелязва 140-годишнината от Освобождението на България от османско иго.В наши дни си спомняме как руските воини и българските опълченци се сражаваха рамо до рамо на Шипка и до Плевен.  Благодарение на техните мъжество, твърдост и жертвоготовност бе възстановена древната българска държава.Сигурен съм, че общите исторически традиции, силните дружба и взаимовръзка, културна и духовна близост, ще продължат да служат като надеждна основа за развитието сътрудничеството, на всички нива, между нашите две страни.Искрено пожелавам крепко здраве, успех, благополучие и благоденствие на братския български народ.С уважение,Владимир Путин", "date": "2018.03.03", "title": "Путин: Искрено пожелавам здраве, успех и благополучие на братския български народ"}
{"url": "http://www.cross.bg/levski-beroe-minyta-1569253.html", "text": "/КРОСС/ \"Левски\" записа рекорден 11-и пореден домакински мач без допуснат гол на \"Герена\", но стигна само до 0:0 срещу играли повече от 20 минути с човек по-малко тим на \"Берое\" в 23-ия кръг на Първа лига.Така възпитаниците на Делио Роси събраха 46 точки и останаха на третото място на 4 точки пред намиращия се на четвърто място старозагорски съперник.Лидер е \"Лудогорец\" с 54 точки, а втори е ЦСКА с 51.Гостите започнаха по-добре и първи стигнаха до възможност за попадение в 17-ата минута. Капитанът Мартин Райнов стреля опасно от въздуха от 11-12 метра след подаване от дясно, но Божидар Митрев успя да избие.Постепенно \"Левски\" овладя инициативата и в 29-ата минута от своя страна стигна до чисто положение. Станислав Костов проби от дясно, навлезе в наказателното поле и почти от аутлинията върна към непокрития Паулиньо, но ударът на бразилеца от десетина метра беше избит от голлинията с глава от Иван Иванов.Секунди преди почивката Мартин Камбуров от гостите стреля от фаул от 20 метра, но топката профуча на сантиметри от целта.В 69-ата минута Педро Еуженио получи втори жълт и червен картон след ненужна симулация в средата на терена и \"Берое\" довърши мача с човек по-малко.Въпреки численото си предимство, \"Левски\" така и не успя да създаде почти нищо сериозно пред вратата на съперника с изключение на един удар с глава на Роман Прохазка след центриране от ляво но Джерсон Кабрал, но словакът не намери добре топката и тя премина край гредата.Така \"Левски\" подобри рекорда си от мачове без гол на \"Герена\", който досега беше десет от 11 април 1970 година до 17 март 1971 година, но с бавната си и безлична игра \"сините\" разочароваха привържениците си. ", "date": "2018.03.03", "title": "\"Левски\" не успя да се справи с \"Берое\""}
{"url": "http://www.cross.bg/bulgariya-georgi-predstavitel-1569246.html", "text": "/КРОСС/ „Да ни е честит празника, българи. На днешния ден България възкръсна\", каза народният представител проф. Иво Христов пред паметника на Цар Освободител в Пловдив.Той и  пловдивските депутати от „БСП за България\" Теодора Халачева, доц. Георги Йорданов, Димитър Георгиев  и Георги Търновалийски днес се включиха в градските тържества по повод  140 години от Освобождението на България от турско робство.Проф. Христов изтъкна, че за възкръсването си България е платила с кръв, страдания и петвековни унижения.„Винаги трябва да помним, че България възкръсна като Лазар от гроба, защото се появи Христос от Север.Ако не бяха те - руснаците, нас сега нямаше да ни има\", посочи народният представител.Теодора Халачева допълни, че българската благодарност към освободителите е искрена и автентична.„Това личи от хората, които са днес тук пред паметника на Цар Освободител. Толкова много пловдивчани, семейства с деца, млади хора, понесли български трибагреник, развели  руски флаг. Този дух и това присъствие са вълнуващи. Трети март е светиня, нека помни и пазим историята\", призова най-младата парламентаристка.„Днес тук и по всички бойни полета всеки камък нашепва за саможертвата на падналите за свободата, а вятърът носи от урва на урва имената на хилядите руски солдати и български опълченци\", сподели народният представител Георги Търновалийски и подчерта, че Трети март е ден за историческа памет и празник на българското възкресение. „Да сведем глави пред онези, които загинаха за нас и ни завещаха свободата\", призова и доц. Георги Йорданов. По думите му нашата мисия е да следваме техните завети, ръководейки се от любовта и дълга към Отечеството.След официалната церемония на „Бунарджика\" народните представители и общинските съветници Десислава Йорданова и доц. Ангел Иванов положиха цветя на Паметника на опълченците. Тържествата в Пловдив продължават, а в 18.30 часа пред ДНА ще има празнична заря.", "date": "2018.03.03", "title": "Пловдивските депутати на левицата участваха в общоградските чествания на националния празник"}
{"url": "http://www.cross.bg/bulgariya-ychastvali-bsp-pavlikeni-1569238.html", "text": "/КРОСС/ Концерт по случай 140 години от Освобождението на България организираха в Павликени Общинският съвет на БСП, съвместно с Национално движение „Русофили\"-Велико Търново и Павликени и Руския клуб „Берьозка\" в града.Общинският председател на БСП-Павликени Христо Кавалски припомни, че в Освободителната война са участвали над 120 доброволци от павликенския край. Наред с тях е и личното участие на една духовно извисена личност - поп Петър Драганов, служил в с.Дъскот, който е един от тримата свещеници, участвали на 18 май 1877г. в град Плоещ при освещаването на Самарското знаме.С поздравителен адрес към присъстващите се обърна евродепутатът Момчил Неков. \"Нека пазим свободата, която бе извоювана и да предаваме на поколенията историята, която ни кара да бъдем горди и достойни българи - свободни и смели, борбени и утвърждаващи\", пише той в посланието си. Обръщение към присъстващите направиха и народните представители от БСП Весела Лечева, Валентин Ламбев и Явор Божанков. „Постигнатото от героите трябва да бъде защитено с действията ни всеки ден\", поздравиха депутатите.В празненствата, посветени на Националния празник на България - 3 март, участие взеха и смолянските социалисти- народният представител Дора Янкова, председателите на Областния и Общнския съвети на БСП - Рабие Кьосева и Милко Гавазов, председателят на Общинския съвет на Смолян Димитър Кръстанов, председателите на Младежкото обединение и Движението на ветераните на БСП - Смолян  Здравка Кавалова и Петър Харадинов.Гост на тържествата беше и членът на Изпълнителното бюро на БСП Атанас Зафиров. В знак на признателност към братята- освободители бяха поднесени много венци и цветя.„3 март има силата да  обединява и сплотява нацията, затова нека сме единни за просперитета и бъдещето на България\" -пожелаха социалистите.", "date": "2018.03.03", "title": "БСП-Павликени и русофилите организираха концерт по повод 140 години от Освобождението на България"}
{"url": "http://www.cross.bg/kytziak-zhyrnalista-dnes-1569240.html", "text": "/КРОСС/ Словашките власти освободиха седемте италианци, задържани във връзка с убийството на разследващия журналист Ян Куциак и неговата годеница, предаде словашкото издание \"Aktuality.sk\".Седмината бяха арестувани в четвъртък при полицейска акция срещу жилище, за което се предполага, че е свързано с членове на италианската престъпна организация „Ндрангета\". Те са на възраст от 26 до 62 години. Полицията потвърди освобождаването им, но не съобщи подробности.\"В законоустановения срок от 48 часа следовател провери необходимите факти за евентуално повдигане на обвинение. След изтичането на 48 часа, задържаните бяха освободени\", се казва в комюникето на полицията.Сред задържаните са били италианският бизнесмен Антонино Вадала и членове на неговото семейство, които Куциак подозираше във връзки с калабрийската мафия.Ян Куциак и неговата приятелка бяха открити мъртви в дома им миналия уикенд. Погребението на журналиста ще се състои по-късно днес. Годеницата му вече беше погребана вчера, облечена в булчинска рокля.Многохилядни митинги в памет на Куциак и годеницата му Мартина Кушнирова се състояха вчера в цяла Словакия.А днес е било и погребението на журналиста на което са присъствали множество негови колеги, близки и обикновенни хора съобщава още слошакия сайт. ", "date": "2018.03.03", "title": "Освободени са италианците, задържани след убийството на журналиста Ян Куциак"}
{"url": "http://www.cross.bg/osvobozhdenieto-bulgariya-godishninata-1569237.html", "text": "/КРОСС/ Областният председател на БСП - Габрово и член на НС на БСП Николай Григоров присъства на Панихида в памет на загиналите за Освобождението, която се състоя на Братска могила до храм „Успение на Света Богородица\" и поднесе цветя, по повод 140 - годишнината от Освобождението на България. Депутатът от „БСП за България\" Кристина Сидорова присъства на  тържественото издигане  на българското знаме на пл. \" Възраждане\" в Габрово, по повод 140- годишнината от Освобождението на България.След това народният представител от БСП се включи в честването и официалната програма в подножието на на връх Шипка, и поднесе венец пред Паметника на Свободата, в знак на признателност към подвига на загиналите. \"Свободата се полага само на този, който може да поеме отговорностите, които тя носи\", каза  Сидорова и допълни, че свободата е символ на достойнството ни като народ.Народният представител от ПГ на „БСП за България\" Илиян Тимчев и кметът на Берковица  инж. Милчо Доцов поднесоха цветя на Паметника на руските освободители на града. „С почитта, която отдаваме на героите - освободители  показваме нашата признателност и преклонение\", каза депутатът - социалист.  ", "date": "2018.03.03", "title": "Габровски социалисти почетоха Освобождението"}
{"url": "http://www.cross.bg/ryskiya-kiril-patriarh-1569232.html", "text": "/КРОСС/ В МВР е получен сигнал, съдържащ конкретни данни за публикувани в социалните мрежи заплашителни коментари по адрес на руския патриарх Кирил. На основание на това, МВР е предприело съответните действия по процедура, съгласно компетенциите си. Установени са авторите на коментарите. На основание чл. 65 от ЗМВР са издадени 4 протокола за писмено предупреждение. Това съобщиха от пресцентъра на МВР.", "date": "2018.03.03", "title": "МВР предупреди четирима души с протоколи заради заплашителни коментари по адрес на руския патриарх Кирил"}
{"url": "http://www.cross.bg/byrgas-posoka-katastrofa-1569227.html", "text": "При инцидента леко са пострадали четирима от Заради катастрофата от АПИ съобщават,че движението се осъществява само в ", "date": "2018.03.03", "title": "Тежка верижна катастрофа край Пловдив! "}
{"url": "http://www.cross.bg/bulgariya-osvobozhdenieto-predsedatel-1569235.html", "text": "/КРОСС/ Общинската организация на БСП - Бургас отбеляза 140-годишнината от Освобождението на България от османско иго. Социалистите се включиха в празничната програма в центъра на града.  Те присъстваха на издигането на националния флаг, след което поднесоха венци и цветя на паметника на руските освободители, където, в знак на почит и уважение, се преклониха пред паметта на загиналите за българската свобода герои.На събитието присъстваха общинският председател на БСП - Бургас Живко Господинов, неговият заместник Тодор Ненов, както и общинските съветници от БСП Кирил Петков и Чанко Мирчев.Народният представител от ПГ на \"БСП за България\" Николай Тишев почете Освобождението на България в Малко Търново. Там той присъства на официалната празнична програма, придружен от местния председател на БСП Дора Петкова. Тишев поднесе цветя на паметник \"Веригата\" в центъра на града и се преклони пред паметта на героите, загинали за свободата на родината си. Преди това народният представител проведе приемна с жители на Малко Търново, където бяха дискутирани множество въпроси по актуални теми.Народният представител от ПГ на „БСП за България\" Тодор Байчев поднесе цветя на „Паметника на Освобогждението\" в центъра на Карнобат, заедно с Аспарух Иванов, общински председател на БСП в града.По повод 140 години от Освобождението на България, Емил Хумчев - член на НС на БСП и общ. организация на БСП - Златоград поднесе венец на Паметника на загиналите в Руско - Турската Освободителна война борци за свобода от община Златоград.", "date": "2018.03.03", "title": "Бургаските социалисти почетоха празника на Освобождението на България "}
{"url": "http://www.cross.bg/sezar-specheli-parizh-1569231.html", "text": "/КРОСС/ \"120 удара в минута\" на Робен Кампийо спечели \"Сезар\" за най-добър филм. Френската Академия за филмово изкуство отличи най-добрите ленти и актьори на пищна церемония в Париж.Филмът на Кампийо разказва историята на група активисти по време на епидемията от СПИН в Париж през 90-те години и взе общо шест награди.За най-добър чуждестранен филм беше обявен \"Нелюбов\" на руския режисьор Андрей Звягинцев, лентата е и с номинация за \"Оскар\".Испанската актриса Пенелопе Крус получи \"Сезар\" за заслуги в световното кино. ", "date": "2018.03.03", "title": "\"120 удара в минута\" спечели \"Сезар\", Пенелопе Крус получи приз за цялостен принос"}
{"url": "http://www.cross.bg/tyrtziya-kanabis-bulgariya-1569236.html", "text": "/КРОСС/Ветровете от България носели в Турция не само студено време, но и семена канабис, които след това израствали в пограничните райони на Одрин и Къркларели. Това твърди специалист от турското министерство на вътрешните работи, цитиран турски медии.Йомер Улу, ръководител на отдела за събиране на разузнавателни данни и действия за борба с контрабандата, заяви, че не местните хора в района засяват канабиса.\"Семената на индийския коноп идват с вятъра от България и израстват по границата, а нашите граждани, като подават сигнал, допринасят за унищожаването му. През 2016 г. унищожихме 82 милиона насаждения канабис\", каза Улу, цитиран от електронното издание Актиф хабер.Експертът посочи наркотиците като най-голямата заплаха, насочена срещу Турция, през последните години. По думите му тази заплаха идва от различни страни в зависимост от вида на наркотиците. Така например, опиумът и хероинът в Турция идват от Афганистан, екстазито - от Белгия и Холандия, каптагонът - от Полша, Белгия и Холандия, метамфетамините - от Чехия, Словакия, Полша и Иран, синтетичните наркотици - от Китай и страните от ЕС, а хашишът - от Мароко и Ливан. ", "date": "2018.03.03", "title": "Ветрове от България носят семена канабис в Турция"}
{"url": "http://www.cross.bg/ginka-g-zha-dama-1569233.html", "text": "/КРОСС/ Шапка ѝ свалям на г-жа Гинка. Това недвусмислено обяви депутатът от ГЕРБ и бивш Конституционен съдия Георги Марков по повод сделката за закупуването на „ЧЕЗ България\" от фирмата „Инерком България\", която е собственост на въпросната дама Гинка Върбакова. Коментарът си той направи пред „Епицентър\".\"Не познавам в детайли сделката с ЧЕЗ. Не познавам лично г-жа Гинка, но ѝ свалям шапка!Дали ще купи ЧЕЗ, не знам. Но и да не го купи, тя направи фурор. За 24 часа никому неизвестната Гинка видя на живо Борисов, после даде пресконференция в сградата на Министерски съвет, под герба и до знамето на България, където са стояли най-високопоставени личности, асистирана от вицепремиер и финансов министър.А след това беше в центъра на вниманието на българския парламент.В парламента никога не е имало по-ухажвана дама от г-жа Гинка. Вероятно е почувствала своята значимост и затова беше дошла в Народното събрание с рокля за опера - с широко деколте като за бал с маски.Оттук нататък и нищо да не постигне Гинка с ЧЕЗ, в което се съмнявам, това което направи тя без избори, стига за един живот. Без да е протестър, без да е нищо, тя влезе победоносно в българския парламент. Гинка може да се яви на мажоритарни избори, може да кандидатства за всичко, което си пожелае.Шапка ѝ свалям!Нищо повече не искам да говоря.\" ", "date": "2018.03.03", "title": "Георги Марков: Шапка ѝ свалям на г-жа Гинка, в парламента никога не е имало по-ухажвана дама"}
{"url": "http://www.cross.bg/nankov-avtomobili-organizatziya-1569218.html", "text": "/КРОСС/ „В ден като днешния трябва да се върнем към корените си, към героизма на будителите, революционерите и на хилядите жертви, отдали живота си в името на свободата\". Това посочи министърът на регионалното развитие и благоустройството Николай Нанков, който днес бе в Ловеч за честванията по случай Националния празник на България.„На Шипка създадохме много добра организация с Пътна полиция и Агенция „Пътна инфраструктура\", посочи той пред журналисти, допълвайки, че пътят е разчистен на асфалт. Регионалният министър припомни още, че въведоното ограничение за тежкотоварни автомобили продължава до 18 часа днес, като е осигурен обходен маршрут през Прохода на Републиката. По думите му пътищата са проходими в цялата страна, с временни ограничения на места, без инциденти и бедстващи хора.Министър Нанков обърна внимание на обстановката по републиканската пътна мрежа и създадената организация на движение, отправяйки апел към водачите на превозни средства да шофират с повишено внимание и с автомобили, подготвени за зимни условия.Агенция „Пътна инфраструктура\" създаде необходимата организация още от вчера, поясни той. „Ограничихме движението по най-натовареините пътища за тежкотоварни автомобили вчера от 16 до 20 часа, а в понеделник часовият интервал ще бъде от 14 до 20 часа, така че хората да се приберат спокойно\".В Русенска, Силистренска и Добричка област се затварят временно участъци от републиканската пътна мрежа до изчистването им,   след което се пускат,  като властите и гражданите се осведомяват своевременно. Нанков припомни, че периодично се качва информация за пътната обстановка  на мобилното приложение „Лима\" и на сайта АПИ.", "date": "2018.03.03", "title": "Министър Нанков: В ден като днешния трябва да се върнем към корените си, към героизма на хилядите, посветили живота си в името на свободата"}
{"url": "http://www.cross.bg/rysiya-yunker-zayavi-1569216.html", "text": "/КРОСС/ Председателят на Европейската комисия Жан-Клод Юнкер заяви, че не притиска Сърбия да избира между Русия и Европейския съюз, предава ТАСС, като цитира думите на Юнкер, изказани в интервю пред Euronews.„Не съм искал от сърбите да правят избор, защото те трябва да имат нормални отношения с Русия и колкото е възможно по-добри отношения с Европа\", заяви председателят на ЕК.На 16 февруари в интервю за същата медия, министърът на външните работи на Русия Сергей Лавров заяви, че постановката с притискането на Сърбия да направи избор между развиването на отношения или с Русия, или със Запада е повторение на ситуацията, довела до украинската криза. Според думите на Юнкер, не е възможно Сърбия и Украйна да бъдат сравнявани, а процесът на европейска интеграция не е насочен против никого.„Всички партньори в региона провеждат синхронизирана външна политика, но сърбите имат своя позиция, поради което не се присъединяват към санкционния процес\", отбеляза председателят на ЕК.Същевременно, както заяви той, „с приближаването към присъединяване в ЕС\", сърбите „ще трябва също да променят външната си политика, така че да съответства на тази на останалите страни\". Но, както добави Юнкер, „това не е въпрос на краткосрочна перспектива\".", "date": "2018.03.03", "title": "Жан-Клод Юнкер: Не притискаме Сърбия да избира между Русия и ЕС"}
{"url": "http://www.cross.bg/peta-ispaniya-zavurshi-1569215.html", "text": "/КРОСС/ Сноубордистката ни Александра Жекова завърши пета в Ла Молина, Испания участието си на Световна купа по бордъркрос. Българката спечели малкия финал.Победител в състезанието стана чехкинята Ева Самкова . ", "date": "2018.03.03", "title": "Сани Жекова завърши пета в Испания"}
{"url": "http://www.cross.bg/bulgariya-spyskane-nosii-1569221.html", "text": "/КРОСС/ Стотици ентусиасти се включиха в масовото ски спускане с трибагреници и народни носии в Пампорово. Скиори и сноубордисти от различни възрасти участваха в инициативата, за да отпразнуват 140-ата годишнина от Освобождението на България.Цялото събитие ще бъде заснето. Идеята на организаторите е да положат кадрите в капусла на времето на връх Шипка на 22 септември, когато се навършват 110 години от обявяването на Независимостта на България.Ски шествието започна от телевизионната кула \"Снежанка\", премина по писта № 6  и завърши на плаца на лифт станция „Студенец\" 2, където отекна и химнът на България. След това участниците извиха кръшно българско хоро под звуците на родопска народна музика.", "date": "2018.03.03", "title": "Голямото ски спускане по носии"}
{"url": "http://www.cross.bg/raketite-iran-yadrenite-1569220.html", "text": "/КРОСС/ Иран няма да води каквито и да е разговори за ракетната си програма, докато Западът не унищожи ядрените си оръжия и ракетите с голям обхват. Това обяви говорител на иранската армия, предава „Франс прес\".„Отчаяните заявления на американците във връзка с ограничаването на ракетните възможности на Иран са непостижима мечта\", заяви бригаден генерал Масуд Джазайери пред държавната агенция IRNA.„Ще водим преговори за ракетите на Иран, при условие, че Америка и Европа унищожат ядрените си оръжия и ракетите с голям обхват\", увери той.Според мнението на Джазайери, критиките на САЩ за иранската ракетна програма са предизвикани от „техните провали и загуби в региона\". ", "date": "2018.03.03", "title": "Иран: Ще преговаряме за ракетите си само ако Западът унищожи ядрените си оръжия"}
{"url": "http://www.cross.bg/bulgariya-pernik-pametnitzite-1569234.html", "text": "/КРОСС/ „Трети март е празник на една историческа победа. Ден на  дълго чакано освобождение от пет вековно османско робство. Незабравима дата, изстрадана, чакана столетия, свещена\". Това написаха народните представители от ПГ на „БСП за България\" Станислав Владимиров и Любомир Бонев в поздравителния си адрес до жителите на област Перник по случай 140-ата годишнина от Освобождението на България от османско робство. Те добавят, че жителите на Пернишко свързват празника най-вече с родения в Горна Диканя Никола Корчев - последен знаменосец на Самарското знаме. „Днес, нека да преклоним глави пред паметниците, да отдадем почит пред паметта на знайни и незнайни воини, дали живота си за българската свобода. Нека помним и носим в сърцата си гордия български дух\", завършат те.Народните представители, заедно с председателя на ОблС на БСП - Перник Валентин Петков, членове на НС на БСП и общински съветници от левицата се включиха в честванията на националния празник в Перник и Радомир. В Перник Станислав Владимиров положи цветя на паметниците на Васил Левски и Христо Ботев, а Любомир Бонев на паметника на Никола Корчев в Радомир. Те се включиха и в общоградското шествие в областния град, което завърши с празничен концерт.В Шумен бяха отбелязани 140 години от подписването на Санстефанския мирен договор, довел до възстановяване на българската държава след 500 г. отсъствие от картата на Европа. Пред паметника на загиналите във войните шуменци на пл. „Кристал\", депутатът от ПГ на „БСП за България\" Иван Иванов  и общинският председател Веселин Пенчев поднесоха цветя.Членове и симпатизанти на БСП във Варна почетоха 140-та годишнина от Освобождението на България. По традиция, както всяка година, младежите от градската организация на партията тръгнаха с развети български флагове от централата на БСП. Заедно с ръководството на организацията, те се включиха в общоградските чествания по повод 3-ти март и шествието по централните улици в града, поклониха се пред паметниците на героите в Морската градина.Венци на признателност от името на ПГ „БСП за България\" поднесоха народният представител проф. Анелия Клисарова и  Апостол Димитров - член на ИБ на НС на БСП.„Честит празник на всички. Нека бъдем горди българи да пазим България и националния дух\", каза проф. Клисарова.", "date": "2018.03.03", "title": "Социалисти от Перник и Варна почетоха 140-ата годишнина от Освобождението на България"}
{"url": "http://www.cross.bg/detskite-zavedeniya-videonablyudenie-1569224.html", "text": "/КРОСС/ Над 50 процента от читателите на Агенция КРОСС не одобряват въвеждането на видеонаблюдение в детските заведения, показва редовната ни анкета на сайта. 44.2% от читателите подкрепят видеонаблюдението в детските заведения.Най-голям обаче е делът на онези, които не подкрепят видеонаблюдението - 54,8 на сто.Под 0,9% от анкетираните не могат да преценят дали да има видеонаблюдение в детските градини. ", "date": "2018.03.03", "title": "Анкета: 54.8% от читателите на КРОСС не одобряват въвеждането на видеонаблюдение в детските заведения"}
{"url": "http://www.cross.bg/svobodata-karayancheva-parlamenta-1569225.html", "text": "/КРОСС/ \"Освобождението е велика дата в нашата история, която проправя пътя на българската държава към нейното възраждане\", заяви председателят на Народното събрание Цвета Караянчева на връх Шипка в разговор с граждани, дошли да почетат паметта на героите, жертвали се за свободата на България.Председателят на парламента, народни представители и стотици българи се изкачиха до Паметника на свободата на заветния връх, за да се преклонят пред подвига на героите. Те участваха в тържественото честване на 140-ата годишнина от Освобождението на страната.\"Трябва да помним, че свободата е привилегия\", допълни Цвета Караянчева, цитирана от пресслужбата на парламента.Тя призова да пазим свободата си и да я предаваме на идните поколения, да бъдем разумни и да мислим за бъдещето, защото разделението не помага на никого.Отслужена беше заупокойна литургия в памет на всички воини, загинали за свободата на България. Пред паметника бяха поднесени десетки венци и много цветя.По-рано председателят на парламента присъства на тържествения благодарствен молебен, отслужен от Негово светейшество Българския патриарх Неофит и Негово светейшество Московския и на цяла Русия патриарх Кирил в Шипченския манастир „Рождество Христово\". ", "date": "2018.03.03", "title": "Караянчева: Трябва да помним, че свободата е привилегия"}
{"url": "http://www.cross.bg/zaedno-korneliya-svobodata-1569222.html", "text": "/КРОСС/ „Честит празник, българи. С възхищение и почит днес прекланяме глава пред българските опълченци, руските герои и воините на други народи, проляли кръвта си за нашето Освобождение от турско робство.Шипка пази спомена за храбростта и силата на родолюбието.\" Това каза лидерът на БСП Корнелия Нинова, която бе на връх Шипка по повод 140-та годишнина от Освобождението на България. „Тук сме, за да отдадем заслужено признание към подвига на онези, които сътвориха този най-висок символ на свободата ни. Но свободата на един народ не е само уважение към миналото.Тя е необходимост и в настоящето. Необходимост да мислим свободно, да говорим свободно, смело  да се изправим срещу несправедливостите днес. За свободата се воюва всеки ден. И не поотделно, а заедно. Нека заедно потърсим Единението в името на това да бъдем свободни хора и в името на независимостта  от чужди интереси на  Отечеството\", каза още лидерът на БСП Корнелия Нинова.", "date": "2018.03.03", "title": "Корнелия Нинова: Свободата е необходимост и в настоящето"}
{"url": "http://www.cross.bg/blagodarnost-patriarh-moleben-1569204.html", "text": "/КРОСС/ Двама патриарси за първи път в историята отслужиха Благодарствен молебен по повод юбилейните тържества в Храм-паметника \"Рождество Христово\" в град Шипка. Българският патриарх Неофит пожела на българите да празнуват 3 март с радост, слънце в душата и в живота си и да се радват на извоюваната свобода.На днешния Национален празник на България патриарх Неофит и Московският и на цяла Русия патриарх Кирил, който заедно с църковна делегация е на тридневно посещение у нас, пристигнаха в храм- паметника \"Рождество Христово\" в град Шипка, където бяха посрещнати от Старозагорския митрополит Киприан, предава „Канал 3\".Двамата църковни глави отслужиха благодарствен молебен. След изпълнение на \"На многая лета\" главата на Българската православна църква поздрави българите с големия празник и изрази признателността ни към героите, паднали за свободата на България.За молебена в храма бяха и президентът Румен Радев, както и председателят на Народното събрание Цвета Караянчева.„Радост, гордост и благодарност владеят сърцата ни в този празничен 3 март, когато цяла България чества 140-ата годишнина от своето Освобождение - радост от свободата, в която вече 140 години живеем, гордост, извикана от героичните събития, които си припомняме днес, и благодарност към Бога и към нашите освободителите, които пожертваха живота си заради нас, за да може отново българският народ да може да гради сам своите съдбини. Този храм, в който се намираме днес, остава и до днес един от паметниците на нашата българо-руска служба и на нашето православно единствено. Този храм, в основите на който лежат костите на хиляди български и руски воини, отдали живота си за свободата, ще продължава да ни напомня за чутовния подвиг на братска Русия и за онази любов, която нейните синове ни засвидетелстват. Затова нека в този паметен за всички нас ден и в памет на героите да съгряваме сърцата си с онази божествена любов, която, по думите Му, е свръзка на съвършенство. Нека никога да не забравяме стореното от нас и от нашите православни братя, да пазим като най-скъпоценно съкровище нашата православна вяра, и да не заменяме никога нейните вечни и непреходни истини със съмнителни, а често и с явни душепагубни учения и влияния. В това е залогът на нашата истинска свобода\", каза в словото си патриарх Неофит, цитиран от „Фокус\".„Господи Боже наш, ние достойните Твои роби, като сме се избавили от тежко многовековно робство с Твоята сила и с Твоя кръст, разнасяме благодарност и Те молим приеми като жертва тази благодарност към Твоето велико влияние. О, премилостиви Господи, продължи Своята милост, утвърди, Боже, Твоята Света църква, която си сътворил със скъпоценната Си кръв, и укрепи нашия народ, който си възлюбил, а на нас дай любов, траен мир, изобилие на земните блага, здраве и успяване в доброто. Отгони от нас всеки враг, умири света, за да доживеем всички ние, Божиите раби, благочестие, доволство, честност и правда. Удостой нас, Твоите раби, да те възпяваме, като казваме: „Слава тебе Боже, благодетелю наш во веки веков. Амин\", каза още патриархът, като след това прочете традиционната благодарствена молитва, с която винаги завършва Благодарственият молебен. ", "date": "2018.03.03", "title": "За първи път двама патриарси отслужиха Благодарствен молебен за 3 март"}
{"url": "http://www.cross.bg/zadurzhani-chasa-vzriveniya-1569202.html", "text": "/КРОСС/ Над 17 хиляди лева е сумата от взривения банкомат в София, заради който бяха задържани петима автокрадци,съобщава \"Нова Телевизия\". Те бяха задържани след зрелищна гонка.Открити са малки суми пари във всеки един от мъжете. Иван Янински-Шумахера, Юлиян Ценев-Байката, Николай Анев-Лъвчето, Росен Цветков-Ръкспина и Пламен Попов остават в ареста за 72 часа, съобщиха от прокуратурата. Всички са с богато криминално минало.Банкоматът е . Собственикът на магазина, в който е било поставено устройството, разбира за случилото се от охранителна фирма. ", "date": "2018.03.03", "title": "17 000 лева са откраднати от взривения банкомат в София"}
{"url": "http://www.cross.bg/narod-voiina-durzhava-1569203.html", "text": "/КРОСС/ Преди 140 години, на 3-ти март 1878 г., в малкото градче Сан Стефано бе подписан мирен договор, който поставя край на Руско-турската война от 1877-1878 г. След петстотин години на потисничество, на гнет и мрак, на издевателства над българския народ, се възражда България.Възражда се, за да сбъднe вярата и надеждите на хилядите български юнаци и хайдути, на възрожденските будители и революционерите за свободна и суверенна държава, чиито народ определя посоките на развитието си както в политически, така в икономически и в духовен план. Започва своя път Третата българска държава, за да изведе българите към национални висоти през първата и през втората половини на ХХ век.Нашият народ, настоящите и бъдещите поколения на България, ще бъдат вечно признателни на руския народ, на руския държавен дух, на големите руски интелектуалци, които в навечерието на Освободителната война превърнаха българската кауза в кауза на Русия. Ще помним, че след зверското потушаване на Априлското въстание от 1876 г. единствената държава сред Великите сили, която тръгна да освобождава и да пролива кръвта си за независимостта на славянския и православен български народ бе Русия. Без руската саможертва нямаше да я има българската държава.В редиците на руските войски се вля българското опълчение, онези доброволци, които приеха своето участие в Освободителната война за синовен дълг пред България. Неслучайно именно българският народ възприе Руско-турската война от 1877-1878 г. като освободителна - във всяко освободено селище руските войни бяха посрещани с хляб и сол, с радостния звън на камбани и празнични литургии.Само няколко години след Освобождението във всеки български край бяха издигнати братски могили, поставени паметници и паметни плочи като знак на дълбоката ни признателност към руските братя. Гениални български поети и художници в свои класически творби възпяха героите на войната, паметните места на водените сражения - Шипка, Плевен, Шейново, Стара Загора, София, Пловдив.На 3 март, ние, българите, свеждаме глави пред подвига на руското войнство, на българските опълченци и на всички допринесли за Освобождението на България. Изкачваме връх Шипка, за да припомним, че на този свещен връх е изковано нерушимото братство между българи и руснаци от векове за векове. Пътят към свободата, висотата на Шипка, пепелищата в Стара Загора, обсадата на Плевен, непосилният преход през Стара планина за освобождението на София, са опора на историческата ни памет, част от националното ни осъзнаване и културна идентичност.Честит празник и нека пазим свободата!Да живей България! ", "date": "2018.03.03", "title": "БСП-София по случай 3 Март: Нека пазим свободата"}
{"url": "http://www.cross.bg/levski-nyama-apostola-1569206.html", "text": "/КРОСС/ Жанина Христова е най-възрастната от наследниците на Апостола. Най-хубавите истории за него тя е чувала от своя дядо Бочо Загорски, който е внук на Яна, сестра на Дякона.„Много искам, ако има начин, да се приближим към него някакси. Като човек той е бил много благ, много чувствителен, артистичен. Ако е живял в друго време, е щял да развие друг талант. Той е рисувал, пеел е много хубаво, носел е изкуствата в себе си\", разказва Жанина Христова.„По-добре, че не е доживял тази „свобода\", която не тръгна много добре. Първо Стамболов щеше да го унищожи, аз имам такова чувство, нямаше да позволи Левски да бъде на върха\", заявява наследницата на Апостола.„Хората станаха егоисти. Кажете ми кой ще се лиши от всичко лично, за да се отдаде само на кауза, която ще донесе благо на отечеството и на народа си. А имаме нужда от такъв човек. Но аз не го виждам, поне засега\", смята тя.Скоро няма да се роди новият Левски, но би било хубаво да се роди, заявява още Жанина Христова. Днес Левски го няма, обобщава тя. ", "date": "2018.03.03", "title": "Наследница на Апостола: Скоро няма да се роди новият Левски"}
{"url": "http://www.cross.bg/pytin-otgovori-iskal-1569205.html", "text": "/КРОСС/ Руският президент Владимир Путин призна, че ако е имал възможност да промени нещо в историята на страната, би искал да предотврати разпадането на Съветския съюз.В същото време той подчерта, че не би искал да смени днешния ден с друга историческа епоха, защото в миналото неговите предци са били крепостни селяни. Такива отговори държавният глава даде на серия блиц въпроси по време на медия форум на общественото движение \"Общоруски народен фронт - Истина и справедливост\".Част от тези кратки въпроси бяха не съвсем сериозни, дори иронични, някои бяха с хипотетичен характер, други бяха свързани с историята. Всички те предполагаха кратки отговори, отбелязва агенцията. На въпроса кое събитие, станало в Русия, би искал да промени, Путин отговори:\"Разпадането на Съветския съюз\".Отговорът на президента на въпроса в кой исторически период би искал да се озове, беше: \"Днес\". \"Разбирате ли, някога всички мои предци са били крепостни селяни, а аз съм президент\", с ирония поясни държавният глава.Съдейки по другите отговори на Путин на останалите блиц въпроси, главното в живота е резултатът, а силата на Русия е в хората, предава „Канал 3\". ", "date": "2018.03.03", "title": "Путин: Ако имах възможност, бих предотвратил разпадането на СССР"}
{"url": "http://www.cross.bg/yniversitet-tzentralniya-dzheiims-1569207.html", "text": "/КРОСС/ Арестуван е 19-годишният студент, заподозрян за съобщава \"USA Today\".Джеймс Ерик Дейвис-младши беше арестуван рано тази сутрин. Той бил забелязан малко след полунощ във влак, преминаващ до кампуса, се съобщава на сайта на отдела за извънредни комуникации на университета.Стрелбата в сградата \"Камбъл хол\" на университета стана в деня, в който родители пристигаха, за да вземат децата си за едноседмична пролетна ваканция. Над 100 полицаи, някои тежковъоръжени и в камуфлажни униформи, претърсваха кварталите край Централния Мичигански университет след нападението.Университетът съобщи, че двамата загинали са майката на заподозрения Дайва Дейвис и бащата Джеймс Дейвис старши, полицай на нещатна служба в чикагското предградие Белууд.В нощта преди нападението заподозреният бил отведен в болница, след като приел свръхдоза наркотици или е имал лоша реакция на приети психотропни вещества, обясни говорител на полицията на пресконференция.Предполага се, че оръжието, с котео студентът е извършил убийствата е на баща му.   ", "date": "2018.03.03", "title": "В Мичиган арестуваха 19-годишния, убил родителите си  "}
{"url": "http://www.cross.bg/navodneniya-radev-zaradi-1569208.html", "text": "/КРОСС/ Екипите на пожарната са в готовност, ако се стигне до наводнения заради топенето на снега у нас. Това съобщи вътрешният министър Валентин Радев. Той апелира към хората да бъдат внимателни заради ледените висулки по сградите, съобщи БНР.В МВР няма информация за възможни наводнения, но въпреки това превантивни мерки са взети. Валентин Радев каза: „Няма да има наводнения, но ако има, то ще бъде по поречието на големите реки в Югоизточна България, надолу към Турция - Марица, Тунджа, евентуално. Готови сме за това. Главна дирекция \"Пожарна безопасност и защита на населението\" навсякъде са разположили сили, включително и тежки автомобили.\"Вътрешният министър апелира към хората в градовете да се обадят на пожарната, ако видят опасни ледени висулки, които не могат да бъдат премахнати от сградите.„Висулки навсякъде. На всички частни сгради отговорни са собствениците на сградите и домоуправителите. Ако е възможно да изчистят тези ледени висулки, които са по около два метра\".През трите почивни дни ще има засилено полицейско присъствие.„Цялата полиция отново ще разположи отново, както го прави обикновено, по магистралите и по главните пътища автомобилите с пуснати лампи, навсякъде по магистралите по два автомобила от Областна дирекция, които ще помагат за движението.\", каза още министър Радев.Същевременно столичният  нивата на реките и общинските язовири заради повишаването на температурите и топенето на снега. ", "date": "2018.03.03", "title": "Валентин Радев: Пожарната е в готовност, ако се стигне до наводнения заради топенето на снега"}
{"url": "http://www.cross.bg/shipka-ryski-vruh-1569209.html", "text": "/КРОСС/ Президентът благодари на Негово Светейшество Неофит и Негово Светейшество Кирил, Патриарх на Москва и цяла Русия, за съслужението, което духовните глави на България и Русия извършиха по-рано в Шипченския манастир „Рождество Христово\" в град Шипка.„Благодаря за мъдрите думи, признателността, благодарността и християнския дух, който помни, но и прощава. Който осмисля свободата и извисява човека. Християнският дух, в който саможертвата е път към свободата, тъй както хекатомбата на Шипка отвори вратите на нашето национално Освобождение\", подчерта още в изказването си на церемонията на връх Шипка българският държавен глава.Президентът Румен Радев беше посрещнат с официална церемония на историческия връх, по време на която прие рапорта на началника на караула. Държавният глава присъства на панихида в памет на загиналите български и руски воини. ", "date": "2018.03.03", "title": "Румен Радев: Скелето на свободата ни е изградено от български и руски кости "}
{"url": "http://www.cross.bg/moshtna-byrya-zasegna-milioni-hora-v-sasht-1569212.html", "text": "/КРОСС/ В Съединените щати мощна буря взе жертви. Петима са загинали в наводненията и ураганния вятър заради циклон над голяма част от източното крайбрежие. Две от жертвите са деца.На места се наложи евакуация заради придошлите води, а губернаторът на щата Вирджиния обяви бедствено положение.Близо 2,5 милиона души са без ток. Още 250 хиляди бяха засегнати от спирането на работата на големи международни летища, като това в столицата Вашингтон. Дори влаковете спряха поради опасност от наводняване на линиите и паднали дървета.", "date": "2018.03.03", "title": "Мощна буря засегна милиони хора в САЩ "}
{"url": "http://www.cross.bg/istoriya-mart-neka-1569210.html", "text": "/КРОСС/ На тържествена церемония бе издигнат националния флаг и пред Паметника на Незнайния воин в столицата по случай 140 години от Освобождението на България, предава БГНЕС.Церемонията, с участието на гвардейците, наблюдаваха и стотици граждани и гости на столицата. В тържественото събитие участие взеха вицепрезидентът Илияна Йотова, вицепремиерът и министър на отбраната Красимир Каракачанов, както и началникът на отбраната Андрей Боцев. Сред присъстващите официални лица бяха още министърът на правосъдието Цецка Цачева, министърът на образованието Красимир Вълчев, министърът на труда и социалната политика Бисер Петков, министърът на околната среда и водите Нено Димов, министърът на вътрешните работи Валентин Радев, Симеон Сакскобургготски, главниян мюфтия, депутати и посланици.„На българите на 3 март им пожелавам не само да бъдат горди, че са българи, но и да не забравят какво празнуваме на 3 март. На 3 март е сключен Санстефанският договор, според който голяма част от българските земи и българската нация се намират в една държава. След което Берлинският конгрес разкъса България - това бяха егоистичните интереси на тогавашните велики сили. Нека да не забравяме едно - че преди всичко трябва да е български интерес, преди всичко ние трябва да разчитаме на себе си като българи, на собствените си сили, на собствения си интелект, на собственото си трудолюбие, а не да чакаме някой друг да ни върши работата\", обяви в речта си вицепремиерът и министър на отбраната Красимир Каракачанов.„Нека да не се опитваме да сменяме дати и събития, и да променяме собствената си история. Нека да не пренаписваме собствената си съвест и безплодно да спорим кой ден е по-велик - 3 март, Съединението или Независимостта\", обяви вицепрезидентът Илияна Йотова.Тя бе категорична, че всички те са свещени дати в българската история, защото от тези дати започна голямата битка за свобода и единение на българския народ, единение, което, според нея, днес много ни липсва.„Трети март е не само началото на Третата българска държава. 3 март е и ден за поклон пред българската история, поклон пред един велик народ и пред една велика Родина-България. За кой ли път ще си спомним и ще препрочетем възванието-манифест на император Александър II, който събуди православната и славянска воля, за да освободи един поробен народ. Днес точно е времето, за да кажем - колко ли трябва да обичаш род и родина, за да участваш в една война. Днес е времето, за да се обърнем към всички онези, които искат да внушават други неща, които казват, че България даром е получила свободата си\", заяви Илияна Йотова.Тя бе категорична, че точно пред Паметника на българския опълченец, е мястото да им кажем - „недейте да петните паметта на онези, които оставиха костите си на Шипка, на Шейново, на Стара Загора и Орлово гнездо\".„Все по-нелепо и кощунствено звучат приказките на онези, които казват, че опълченците били малък отряд, че някакви велики сили са разпределяли съдбините. Да, така е. Но, тази свобода не идва от 1877-1878 г. Нека да си спомним за духовната мощ на българското Възраждане, макар и закъсняло то припомни великата история на българския народ. Събитията от тази история изковаха българските ценности, които пазим и до днес\", каза Йотова. „Нека да си спомним духовната мощ на Православната църква, която запази писменост, език, и която ни научи на нещо още по-важно, че за да имаш независимост, трябва да се бориш за нея, и, че суверенитет, е свята дума. Нека да си спомним славните априлски дни, окървавеното ни Отечество и една неописуема жажда за свобода, която накара цяла Европа и славянските народи да погледнат в тези земи, и да видят един поробен и очернен народ, който чакаше своята свобода\", добави вицепрезидентът.   ", "date": "2018.03.03", "title": "Йотова: Нека да не се опитваме да променяме собствената си история"}
{"url": "http://www.cross.bg/nyama-mart-karakachanov-1569194.html", "text": "/КРОСС/ Това е най-хубавият български празник. Всеки е свободен, колкото му позволява сърцето. Ако един човек няма самочувствието да е българин, той вечно ще остане роб. В моите очи преминават всички българи, които са загинали, за да можем сега да вдигаме свободно българското знаме в страната ни. Това заяви министърът на отбраната Красимир Каракачанов пред журналисти.\"На 3 март няма русофили, няма русофоби, има българи. Днес отдаваме значимото на тези, които са загинали за свободата ни. Нека си спомним какво е трети март - това е подписването на договора в Сан Стефано\" допълни той.\"Не е редно на 3 март да говорим за това, но продажбата на ЕРП-тата беше вредна за България. Трябва да защитим своя интерес и това може да стане чрез промяна на Закона за енергетиката\", категоричен бе Каракачанов.\"На мартеничката има 2 лица - Пижо и Пенда, тоест 2 пола - няма трети пол\", каза още той. ", "date": "2018.03.03", "title": "Каракачанов: На 3 март няма русофили, няма русофоби, има българи"}
{"url": "http://www.cross.bg/ryse-grutzki-metur-1569193.html", "text": "/КРОСС/ Гръцки тир, натоварен с безалкохолни, се завъртя на пътя Русе - Бяла, след като шофьорът е изгубил управление. Камионът е спрял буквално на метър от релсите на жп линията, съобщава БТВ.Инцидентът е станал около 1 ч. тази нощ, малко след изхода от Русе. Най-вероятно водачът е карал с несъобразена скорост по заледения участък.Той и вторият шофьор, които са пътували за Солун, са леко пострадали. По чудо в насрещното платно не е имало други автомобили, а тирът се е разминал с удар в стълб от жп мрежата.Заради катастрофата се наложи представители на железниците да сигнализират на място преминаващите влакове, за да намалят скоростта.Екипи на „Пътна полиция\" регулират движението в едната лента. Направен е опит камионът да бъде изтеглен, но без успех. Операцията ще бъде повторена по-късно през деня.", "date": "2018.03.03", "title": "Гръцки тир падна на метър от жп линията край Русе"}
{"url": "http://www.cross.bg/bulgariya-borisov-taka-1569191.html", "text": "/КРОСС/ Министър-председателят Бойко Борисов честити 140-ата годишнина от Освобождението на България. Това той направи през профила си във Фейсбук навръх празника.„Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна\", написа Борисов в социалната мрежа. ", "date": "2018.03.03", "title": "Борисов: Поклон пред всички, борили се за свободата на България, нека живеем така, че жертвата им да не е била напразна"}
{"url": "http://www.cross.bg/chervenata-planeta-musk-1569195.html", "text": "/КРОСС/ Електромобилът Tesla Roadster, който компанията на Илън Мъск - Space X, изстреля към Марс може да застраши живота на Червената планета при евентуално стълкновения с нея, предупреждават американски учени, цитирани от „Дейли мейл\".Според специалисти от университета Пърдю, ако на Марс съществува биологичен живот, той рискува да се смеси с организми от Земята. Това е напълно възможно при стълкновението на ракетата Falcon Heavy с Червената планета, тъй като автомобилът на Мъск не е преминал през необходимата санитарна обработка и е потенциално опасен.В изявление на университета Пърдю, се казва, че НАСА добре осъзнава опасността от проникване на бактерии от Земята на други планети и поради тази причина всички космически апарати преминават през обработка и се привеждат в стерилно състояние. Но автомобилът на Мъск не е преминал през подобна процедура. ", "date": "2018.03.03", "title": "Изстреляната към Марс \"Тесла\" може да се окаже опасна за Червената планета"}
{"url": "http://www.cross.bg/pokrivka-ledenata-beshe-1569197.html", "text": "/КРОСС/ Ледената покривка на морето около Антарктида е спаднала рекордно, съобщиха австралийските власти, като допълват, че не са ясни причините за явлението, след като няколко години имаше рекорди в обратната посока, съобщава БГНЕС.Докладът се появи, след като в началото на седмицата учени съобщиха, че в антарктическия регион има рекордно високи температури и ледената покривка е била над рекордно малък район.Австралийският антарктически отдел (AAD) отчете, че последните данни от сателитите показват, че общо 2,15 млн. кв. км. ледена покривка обграждат Ледения континент по време на най-ниските нива през февруари по време на летния сезон. Предишното минимално ниво беше отчетено през март миналата година, когато покривката беше с площ 2,07 млн. кв. км, припомнят от AAD, които ръководят австралийската антарктическа програма. Пак миналата година, през зимния период се наблюдаваше рекорд от 18,05 млн. кв. км ледена покривка.„От август 2016 г. ледената покривка на морето намалява доста под дългосрочните средни стойности\", коментира Фил Рейд от Бюрото по антарктическа метеорология.„През 2017 г. максимумът през зимния период беше второто най-ниско ниво от 18,05 млн. кв. км\".Рейд обяви, че промените са \"значително отклонение\" от общата тенденция на нарастване на антарктическия морски лед с около 1,7% на всяко десетилетие от 1979 г. насам. След като достигне най-ниската си точка през лятото, морският лед - който се създава, когато океанът около континента замръзне - се променя през есента и се разширява около Антарктида. Ученият от AAD Роб Масъм заяви, че изследователите все още се опитват да определят какво предизвиква промените и променливостта на ледената морска покривка. ", "date": "2018.03.03", "title": "Рекорден спад на ледената покривка в морето край Антарктида"}
{"url": "http://www.cross.bg/tzurkva-otnosheniya-bulgarskata-1569196.html", "text": "/КРОСС/ С молебени за страдащия български народ Руската църква е формирала обществено мнение, повлияло за започването на Руско-турската война. Това каза руският патриарх Кирил за предаването „Събота 150\" по БНР. „Руската и българската православна църква имат много дълга история на братски отношения.Именно поради факта, че нашите народи в по-голямата си част са православни и имат много общо в културата и езика си, България винаги е била възприемана в Русия като братска страна и историята потвърждава тази теза\", посочи патриарх Кирил и изтъкна ролята на Руската православна църква при вземането на решението за освободителната за България Руско-турска война.\"Бих искал да кажа, че Руската църква, извършвайки молебени в почти всички руски храмове за страдащия български народ, е формирала такова обществено мнение, което е повлияло на политическото решение за започването на военни действия на Балканите. Ако я нямаше тази всенародна подкрепа отдолу, трудно е да се каже дали тогавашното руско правителство би направило такива жертви. Десетки хиляди са загиналите. Десетки хиляди са и инвалидизираните. Тази жертва е била обяснена с най-важния и силен аргумент: отдаваме живота си за нашите братя единоверци.\"Руският патриарх припомни друг момент от историята, когато, по думите му, Руската православна църква е помогнала за признаването на Българската след така наречената българо-гръцка схизма:\"Достатъчно е да кажем, че при възникването на българо-гръцката схизма, когато Българската църква не е била признавана в семейството на поместните православни църкви, решаващият глас за признаването на автокефалията ѝ е именно на руската църква, а през 1953 година този решаващ глас е помогнал за признаването на Българската патриаршия, която, както е известно, е прекратила съществуването си заради политиката на Турция. След 53-та година са били необходими осем години, за да бъдат убедени някои православни църкви, че Българската патриаршия трябва да бъде призната от всички.Не мога да не си спомня името на моя учител митрополит Никодим, който е бил добре познат в България по онова време. Той е направил много, за да склони поместните православни църкви безусловно да признаят българската патриаршия. Това са епизоди от нашата история. Мисля, че братските отношения между нашите църкви са издържали проверката на времето.\"Имало е кризи в отношенията на българската и руската държава, но не в отношенията между двете църкви, подчерта патриархът: \"По време на военни действия България и Русия са се оказвали от двете страни на барикадата, а църквите винаги са били заедно през цялата си история. Вече разказах за подкрепата на руската църква за българското православие по време на така наречената българо-гръцка схизма. Споменах и активната позиция в полза на признаването на независимостта на Българската православна църква и Българската патриаршия.Не е имало някакви тъмни страни в нашите междуцърковни отношения. Това е много важно, защото ако няма отношения между църквите, не може да има отношения и между народите, а що се отнася до политиката, тя е променливо явление. Днес е една, утре - друга. Важното е братските народи, независимо от политическия контекст, да запазят добрите си отношения и общата система от ценности.\" ", "date": "2018.03.03", "title": "Русият патриарх: Важното е българският и руският народ да запазят добрите си отношения "}
{"url": "http://www.cross.bg/informatziya-tzvetan-tzvetanov-1569198.html", "text": "/КРОСС/ Кметът на ломското село Сталийска махала Цветан Цветанов ще даде парична награда от 3000 лева за информация за крадци, обрали кметството.Наградата ще вземе този, който даде достоверна информация за откриване на престъпниците, взломили селското кметство, съобщи \"Бул Нюз\".„Анонимността е гарантирана. Благодарността и наградата ще бъде връчена лично от кмета на селото Цветан Цветанов. Нека заедно да спрем престъпността! С общи усилия да намерим извършителите, посегнали на касата с гербовия печат на Република България в най-престижната институция в селото\", пише в съобщението за наградата.Всеки, който има информация за крадците, може да се обади на тел. 0879 881 988.Обирът бил извършен в периода от 19 до 21 януари. Неизвестни крадци са разбили вратата на кметството на село Сталийска махала и са влезли направо в кабинета на местния управник Цветан Цветанов. Бандитите задигнали от там метален сейф, в който били съхранявани различни ценни вещи и документи.По данни на кмета в касата имало боен пистолет „Валтер Р9\" и пълнител с 16 патрона, златна юбилейна монета, мобилен телефон ,,Верту\", копия на пълномощни, заверени в кметството, и гербовия печат. ", "date": "2018.03.03", "title": "Кмет дава 3000 лева за информация за крадци"}
{"url": "http://www.cross.bg/padishaha-ginka-nego-1569199.html", "text": "/КРОСС/ Пропагандата на ГЕРБ открай време се прави съвсем небрежно, отгоре-отгоре.Като за идиоти.Това е пропаганда, подходяща за режим, който е абсолютно убеден в непогрешимостта си - и се изживява като алангле/недопечено тоталитарен.Ето сега, аферата с ЧЕЗ.Тя започна с внезапната оставка на енергийния министър.Няма нормален човек, който да не се е запитал, какво толкова е станало, че си подава оставката, нали всичко в сделката с ЧЕЗ е наред?А пък, ако не е наред, къде сте блеяли?Ясно е, че напоследък неудържимо ви влекат планове дори за Космоса - но пък чак да не обърнете внимание на сделка за компания, която веднъж /уж/ свали Падишаха от власт?Агитпроп-овете на ГЕРБ сигурно са мислили, че въпросната оставка е напълно достатъчна за публиката, понеже изначално я смятат за гламава.Вероятно, дори са очаквали ръкоплясканията й - нали й дават пример за моралност в политиката, а и изпреварват събитията.А се оказа, че са изостанали фатално от тях. Направо са ги проспали.Ако имаха акъл за пет пари, още преди месец трябваше да предложат на Падишаха да поиска - между две инициативи за Западните Балкани - пълна публичност на сделката.Но не се сетиха - и почти му отрязаха главата.Аферата се превърна в най-красивото накисване на Опекуна им досега.Има нещо натрапчиво-инфантилно във въпросното „обяснение\" за оставката - извън това, то издава и трайно, втвърдено пренебрежение към публиката.По начало, обясненията на ГЕРБ, особено когато са изговорени от Цветанов, много често са на ръба на гротескното, за логика да не говорим.И винаги се овъртолват в неща, които сякаш не са по ума им: Цветанов обяснява, какво е комунизъм - баш той;друг като него дрънка за Народния съд - славните мамини историчета;когато бесепарите напускат парламентарната зала, Гърневски /сега от ГЕРБ/ скача и казва, че без комунистите въздухът вече е чист.Обаче, когато е писал стихове за комунистическия вожд Димитров, изглежда въздухът е бил повече от чист, и това го е повредило завинаги.Вижте, не живеете сами, хората имат някаква представа за вас и за всичко останало - и извън левашката ви пропаганда.Бъдете така любезни да не ги подценявате толкова нахално.Не ритайте като свинчета мехура на майка си - ако опростя пределно метафората на поета Константин Павлов.Бойко е в драматична ситуация: направи абсолютно неочаквана, невиждана кариера, а в момента е жертва на вдетиняване в собствените си успехи.Но някой упорито тика в устата му биберона, който подхранва това вдетиняване - и той вече е пленник на непрестанното говорене.Да не говорим, че цялата пропаганда на ГЕРБ, избъбряна от двама-трима опълченци, които се изживяват като Боримечки, практически подрива устоите на Падишаха, нищо повече.Говорят, подават си оставките, изобщо - наси.ат се всякак, а накрая той трябва да обяснява.И при разправията около Истанбулската конвенция, мършавите му Боримечки нищо не постигнаха, обаче бяха пределно арогантни.И въвлякоха Падишаха в подобие на Сталинградската битка, напълно излишно.Само дето не му казаха, че са му възложили ролята на фелдмаршал Паулус.Дори Румяна Б., тежката артилерия на пропагандното им глуполене /това е дума на проф. Иван Славов/ просташки нападна публиката - а на всички беше ясно, че това е пак за сметка на Бойко.При тия обстоятелства не може да се очаква, че публиката ще му прости - защото тя него брои, не цацата край него, колкото и да се сили тя.Накрая Падишаха заяви, че ще оттеглят Конвенцията - Паулус предаде колана си.Непрекъснато все нещо излиза на повърхността, все нещо се уточнява, и най-често опровергава - и все едно, че нищо не се е случило.Защо подценявате толкова нахално публиката?Най-пресният пример: фиаското на Цачева при срещата й с представители на протестиращите надзиратели. За животни ли ги мислите - та се отнасяте с тях като към хора-втора употреба?Те ви казват, че не живеят в Европа, че ги гнети свиреп недоимък, че са на предела на търпението си - а Цецка излиза и ги кани на среща в кабинета си, колкото да не пропусне да им покаже коравосърдечието си. И след пет минути надзирателите й казват, че се срамуват от нея! Надзирателите се срамуват от министъра на правосъдието на „европейска\" България!Защо се държите толкова глупаво?Ясно защо - от невнятност, от властово опиянение.Начинът, по който Цецка им каза, че няма да има увеличение на заплатите им - гледах това по телевизията - бе удивително нагъл и безпардонен.Добре, нямате пари, все нямате пари - кажи го обаче човешки, изрази някакво подобие на състрадание, пророни една фалшива сълзица, в това поне си майстор, разбрахме го, когато „плака\" по време на кандидат-президентската кампания.И тези случаи на наплевателско отношение към хората, господарско, не са един или два.Селяци се държат като графове-помешчици.Откъде поникна това вманиачено убеждение в тия хорица, че са мъдри, безпогрешни, ефектни, ефикасни?Присмиват се на БСП, понеже тя е канибалска партия и в нея всеки е срещу всеки. Но дори и това е за предпочитане пред севернокорейското единство и нечувствителност - и от това да живееш в една безметежност, в която очевидни глупости се приемат за нещо нормално.Да се върнем при сделката на Гинка, която отсега сваля министри, така започва - а мислете му, какво ще последва, при пълното безхаберие на тази женица.В този момент е най-уместно да се види, какво е направила ЧЕЗ в България - имат ли претенции, какви капани са заложили, какви мръсотийки готвят.Обаче вместо това се играят игри на отместване на важното - за това служеха и каруцарските разправии около Народния съд, Истанбулската конвенция и пр.Властта нищо не печели от това: повсеместната бедност е факт, отчайващото неравенство - също, незачитането на важното - още повече.Паролата е ясна: тия с 200 лева пенсии да мрат.И ако искат, да се утешават, че са осъдени от някакъв нов Народен съд.Няма сериозни каузи - извън каузата за нещо си в Западните Балкани. Представяте ли си, що за глупост е това за бедняците, примерно, от селото на родителите на Гинка ОШфорката.Чухме ги по телевизията - и пак стана ясно, че в подобни случаи българинът сякаш засища глада си с идиотски преструвки.Отиват репортерите в селото на Гинка, която размири България - и тамошните шегобийци се скъсват да я хвалят: още като ученичка пренасяла тухли по строежите!Как тогава да не си купи ЧЕЗ!Българинът умира да си прави майтап с всичко.„Като имат пари, да купят ЧЕЗ!\" - вика друг майтапчия.Абе, идиот, утре така ще купят и България!Докато Гинчето прибираше ЧЕЗ, изглежда някакво друго Гинче около Падишаха е луднало по „глобалните\" проекти - и му е подсказало АЕЦ „Белене\" да стане балкански проект.Идеята изглежда добре, а и чорбаджиите в Брюксел ще бъдат доволни, понеже руснаците ще бъдат изхвърлени от играта.Обаче накрая пак ще си останем с красивите лафове.Грандоманинът, който внушава подобни идеи, изглежда разполага с памет, колкото една личинка. Защото иначе би се запитал: „Ами, ако тези мечтания не се сбъднат, ако ние само предлагаме хъбове, централи и пр., а не можем да се справим дори с Гинчетата, как ще изглеждаме пред света?\"Какво си отговаря той - не ни е известно.Обаче ние знаем, че най-великият проект е Съдбата на Малкия човек.Но за него все не остава време.Разбира се, добре е да сънуваме разни проекти - но ощепо-добре е да реализираме поне един от тях, и то наяве.При малко по-голяма гъвкавост и ако бяха отрязали част от езиците си, сега щеше да има Южен поток и ние да сме част от него.Само че, вече забравиха, какви ги дрънкаше Плевнелиев за Русия - но и него амнистираха, понеже го прибра една синоптичка, нейната саможертва се оказа достатъчна, за да му простят.Парадоксалното е, че след толкова проекти и инициативи, Бойко, все едно, че се намира в минно поле - и всяко Гинче може да го побърка.Той изобщо няма време сам да помисли за опасностите, които разяждат репутацията му.Дори всичките му изговорени проекти да се случат, това не засяга гласоподавателите му.Толкова са шашардисани/отвратени от безброй сблъсъци и безсмислени разправии.Безсмислени - и безхлебни!Цялото това говорене само прикрива една територия на Безхлебието, на Безнадеждността за обикновените хора.Трябва да благодарим на Гинка, понеже покрай нея стана ясно, че държавата няма дори относителна представа, как стоят нещата в енергийната сфера.И още по-неприятното е, че тя няма контрол и върху бъдещите кризи в тази сфера.Примерно, какво ще стане, ако бъде осъдена от ЧЕЗ във Вашингтон?Заплахата ЧЕЗ все още не е осмислена.Никой не трупа опит за идващото време, другото е напълно достатъчно: продавай или раздавай на братовчедите, да ми се махат от главата!Световен куриоз е държавата да научава последна за Гинка.И това се случва, защото все са заети - или с ланшния сняг, или с фантазии за бъдещето. Настоящето не ги интересува - то им се вижда като злобно, неблагодарно, диво съседско псе, което все ти рови из градината.Някой от хората на Бойко казал тия дни, че „тъмните сили\" спрели Истанбулската конвенция. Е, докато позволяваш да се говори за Народа като за „тъмна сила\", и сто Беленета да направиш, няма да има никакво значение. Никакво.***", "date": "2018.03.03", "title": "Пропагандата на ГЕРБ - Нула. Една Гинка ги подлуди"}
{"url": "http://www.cross.bg/voiina-rysiya-bulgariya-1569200.html", "text": "/КРОСС/ - Трети март е рождената дата на модерна България, лелеяна мечта на тези, които са полагали глави, ум, усилия и дори богатство в нейно име. След като казваме Освобождение, много ясно е, че е имало една угнетяваща подчиненост, която към края на османското робство в България е била повече емоционално натоварена, отколкото стопански обременителна. Има един спомен от Константин Величков, който в изгнание пише, че турците вече нищо не ни правеха, но ние не можехме да търпим да ни управляват. Така че наред с всичките други исторически, политически и икономически причини, по които най-старата държава поне в региона - България, сравнително най-късно да получи своята държавна независимост.- Първо да кажа, че когато след Априлското въстание една българска депутация тръгва да търси помощ от Европа и когато се връща оттам, не друг, а католикът Драган Цанков казва: \"Без война тази работа няма да стане\". Има нещо късметлийско, ако мога така да се изразя, в това, че светът научи за нашите страдания - нещо, което не се случваше при предишните наши националноосвободителни усилия и мъченичества. Но въпреки всичките състрадателни изяви, симпатии, подкрепа и прочее от Запада, ако не беше руската армия, най-много да ни бяха устроили едно трогателно погребение.- Това е особена и различна война. Тя се води по верски, емоционални и хуманитарни причини. Русия тръгва в тази война, въпреки предупрежденията и съмненията да не се възроди англо-френско-турската коалиция от времето на Кримската война. Можем вече да твърдим, че има една царска грешка на Александър ІІ, който този път решава да тръгне с общественото мнение най-вече в Русия, но и в цяла Средна и Западна Европа. А що се отнася до тези имперски интереси, това е доста комично внушение. По това време Белгия и Холандия, да не говорим за Испания, която не е вече велика сила, също имат имперски интереси. Има нещо неразбираемо - защо някои смятат, че Русия трябва да тръгне да освобождава българите, да премахне турския флаг от българските земи, без да има интереси. Всички други може да имат интереси, Русия - не. Защо? Макар че за този случай конкретно има една фраза на историчката Барбара Йелавич - хърватка, но американка по гражданство, която пише, че руските подбуди за войната са продиктувани от, цитирам: \"чист идеализъм\". Без да е точно така, все пак самата идея, че след тази война се поставя на балканската карта една нова държава, свидетелства, че политиката се оценява по резултати, които в случая са едно исторически добро дело. Една европейска идея е осъществена от една имперска сила.- Ако искаше да прави Задунайска губерния, нямаше след временното руско управление да си тръгне и нямаше да остави библиотеки, банки и най-вече да създаде основите на българската армия, която по-късно се нарича Земска армия. Когато искаш да подчиняваш една страна, ти не й правиш армия. Американците не направиха в Куба армия и Куба беше кукла в продължение на години, само защото без нито един изстрел американците изгониха испанците от острова. Така че, когато създаваш една държава с такава изначална устойчива структура, едва ли разчиташ, че можеш да я командваш. И по-късният разрив в българо-руските политически отношения при регентството и при Стамболов свидетелства, че това е било възможно.- Да - 1886-1887 г. Не можеше да се появи един Стамболов, независимо по какви причини и по чия инициатива, който да отстои и дори да скъса дипломатически отношения с Русия. Това са фантазии, които приличат на дете, на което си му дал торта, пък то е недоволно, че е трябвало да има и друга торта, най-вече по-голяма.- Първо, Сан Стефано трябваше да покаже очертанията на българския етнос в източните Балкани. Това не можеше да остане като териториална реализация, по простата причина, че беше сключено само между двете страни. Но искам да попитам по това време коя балканска държава е реализирана в своите естествени етнически граници? Нито една. Даже областта Тесалия е присъединена към Гърция чак през 1881 г. - три години след освобождението на България. А самите очертания на Санстефанска България са три пъти по-големи отколкото, да речем, една Сърбия. Това е нереалистично, но то има съвсем друго предназначение - Русия с този договор показва къде преобладават, без да са единственото население, българите в тези спорни земи.- Няма я, тогава поне да пишат българо-турска война. Има и друго нещо, което не е много комплиментарно - как това българско население, което уж е обект на руска агресия, как не се вдигна то на въоръжена борба срещу руските нашественици в боен съюз с турците? Както направихме по време на Първата световна война. И какъв е този народ, който посреща новите завоеватели с хоругви, с кръстове, със служби, с хляб и сол? Излиза, че това не е много благородно за характеристиката на самите българи? Никога не е имало такова въодушевено посрещане на руската армия, която не за пръв път пресича Дунава. Българите са виждали един окончателен финал на своите усилия и това е оставило дълбока и трайна следа в българското съзнание. Нито една война в ХІХ век не е отразявана толкова много в литература, в изкуство, във фолклор, в предания, ако щеш. Не мога да разбера как може да се анализира тази война така, все едно, че става въпрос за независимостта на Занзибар. Да, имало е грешки на руското командване. Но нима в Кримската война не загинаха хиляди англичани и французи поради некадърността на тези, които ги командваха! Нима френският император във войната с Германия не падна в плен? Има много такива грешки. Но ние не може да анализираме тази война все едно, че става дума за остров Тамбукту!- У нас се бъркат благодарност и признателност с раболепие и покорство. Това, че си помогнал на една страна да осъществи своето национално освобождение, не означава вечно да се изпълняват безусловно всичките ти искания. Когато се появява Америка, Франция помага за изгонването на британците, но това не означава, че Франция през цялото това време трябва да очаква благодарности от страна на американците. Даже, когато започва френско-пруската война, има големи недоволства, че част от американския елит подкрепя Прусия. Благодарност може да изрази напълно независим човек, а не подмазвачът. Имам чувството, че нас ни е срам, че руснаците са помогнали в решителна степен за нашето освобождение и са оставили хиляди кости по балканските хребети. Има Докторски паметник в докторската градина. Това какво означава? Какво означава и това, че опълченците фактически са асистирали и са умирали за това България да стане Задунайска губерния? Това са абсолютно профански, парвенюшки прояви и проекти, които в никакъв случай не правят чест на тези, които ги носят.", "date": "2018.03.03", "title": "Андрей Пантев: Ако не беше руската армия, Европа най-много да ни беше направила едно трогателно погребение"}
{"url": "http://www.cross.bg/sting-shaggy-zaedno-1569201.html", "text": "/КРОСС/ Музикантът от Ямайка Shaggy ще се присъедини към турнето на Sting това лято, което ще посети редица исторически места из цяла Европа. На 19-ти и 20-ти юни в Пловдив  ще имаме възможността да чуем двамата артисти на живо, които ще изпълнят парчета от техния предстоящ съвместен албум 44/876, който излиза на 20-ти април. По време на турнето ще ги чуем да свирят заедно хитове на като \"Every Breath You Take,\" \"Englishman in New York,\" \"Message in a Bottle,\" \"It Wasn't Me,\" \"Mr. Boombastic\" и \"Angel.\"Shaggy и Sting първоначално започват да работят заедно по тяхната съвместна нова песен \"Don't Make Me Wait\", посветена на карибското звучене, което е повлияло и на двамата - а в последствие записват цял албум, изпълнен с мелодичност, настроение и вдъхновяваща музика. Те разширяват съвместната си работа по време на турнето, като ще пътуват заедно със смесена банда, включваща музикантите на Sting Dominic Miller (китара), Josh Freese (барабани) и Rufus Miller (китара) и музикантите на Shaggy Monique Musique (беквокали), Gene Noble (беквокали) и Kevin Webster (клавир).", "date": "2018.03.03", "title": "Shaggy пристига заедно със Sting в Пловдив през юни"}
{"url": "http://www.cross.bg/tereza-zayavi-sporazymenie-1569184.html", "text": "/КРОСС/ Дългоочакваната реч на британския премиер Тереза Мей за бъдещите отношения с Европейския съюз след Брекзит беше окачествена като „много откровена\", защото за първи път тя призна, че ще бъде трудно, но в същото време сложи край на спекулациите, че няма да има сделка, предава БНР.Посочвайки какво Великобритания иска от бъдещото икономическо сътрудничество с ЕС, Мей призна, че едва ли някоя от страните в преговорите ще получи точно това, което иска, но е оптимист, че споразумение ще бъде постигнато, защото интересът е общ. Думите, че в някои области Великобритания ще запази по-близки връзки с ЕС, отколкото в други, едва ли ще се приемат добре в Брюксел, където са категорични, че Лондон не може да избира каквото прецени, че е в негова полза.\"Време е да се изправим пред твърдите факти, свързани с напускането на ЕС\", заяви Тереза Мей.\"С напускането на общия пазар животът ни ще бъде различен, достъпът до пазарите и от двете страни ще бъде по-ограничен от сега\", изтъкна британският премиер. Тя заяви, че сделката с ЕС трябва да издържи пет проверки, пет изпитания: да уважи резултатите от референдума, да бъде стабилна, да защити работните места и сигурността на хората, да отговаря на представата за страната, която искаме да бъдем - модерна, отворена към света и толерантна и да обедини страната.Тереза Мей отново заяви категорично, че предложението на Евросъюза за оставането на Северна Ирландия под някаква форма в митническия съюз е неприемливо, защото това нарушава конституционната цялост на Обединеното кралство:\"Бяхме категорични от самото начало, че не искаме да се връщаме към твърда граница с Ирландия. Изключихме варианта с каквато и да е физическа преграда на границата или проверки\".\"След Брекзит трябва да бъде прекратена и юрисдикцията на Европейския съд\", заяви Тереза Мей.Макар и мнозина да виждат трудно как ще бъде избягната твърда северноирландска граница без оставане в митническия съюз и как Брюксел ще приеме поредните опити на Лондон да си \"избира от баницата\", като цяло пролича желанието на Тереза Мей взаимноизгодно споразумение да бъде постигнато и нейното послание за компромиси към Брюксел не бе скрито:\"Това са преговори и нито една от двете страни не може да получи точно това, което иска. Но съм уверена, че можем да сключим споразумение\".Дори критиците на Тереза Мей приветстваха откровения ѝ тон, но както посочи Анна Соубри от Консервативната партия, шансовете за постигне такава амбициозна сделка са минимални:\"Моята голяма загриженост бе, че това не отговаря на реалността като се има предвид позицията на ЕС\".Прагматизмът в думите на Тереза Мей все пак дава някакъв повод за оптимизъм, въпреки че отново не бяха чути по-конкретни мерки по най-трудните въпроси. ", "date": "2018.03.03", "title": "Тереза Мей към британците: Време е да се изправим пред фактите, след Брекзит животът ни ще бъде различен"}
{"url": "http://www.cross.bg/bulgariya-byala-podviga-1569183.html", "text": "/КРОСС/ В град Бяла, област Русе, бяха отбелязани 141 години от Освобождението на града и 140 години от Освобождението на България. На събитието присъстваха народните представители от ПГ на „Коалиция за България\", Георги Стоилов и Пенчо Милков.„3-ти март е датата - тържество на силата на духа, на волята, на непреклонността, на подвига български, тази дата е празник на безпределната любов към отчеството.В името на славното минало на нашия народ, сме длъжни да отстояваме националния идеал за свободна и силна България.\", се казва в поздравителния адрес, който социалистите отправиха до кмета и жителите на Бяла.Венци и цветя, в знак на преклонение пред подвига на хилядите знайни и незнайни герои, бяха положени пред Паметника на загиналите във войните воини на площад „Екзарх Йосиф I\". Проведе се и тържествена заря-проверка, с участието на представителни роти на Националния военен университет „Васил Левски\"-Велико Търново.", "date": "2018.03.03", "title": "Социалисти от Бяла : Длъжни сме да отстояваме националния идеал за свободна и силна България "}
{"url": "http://www.cross.bg/pylev-tervel-pobeda-1569181.html", "text": "/КРОСС/ Бронзовият медалист от олимпийските игри в Лондон 2012 Тервел Пулев върви без грешка в професионалния бокс. Навръх 3 март, в деня, в който България чества 140 години от Освобождението, той постигна осмата си поредна победа в полутежка категория.Успехът му в Чикаго дойде светкавично и още преди края на първия гонг. Съперникът - Скот Фютрел, не успя да издържи поредица от силни удари, които по-малкият от двамата братя Пулеви нанесе в тялото му и рухна на пода.Десетки наши сънародници, които живеят и работят в САЩ подкрепяха бурно Пулев с възгласи \"Българи, юнаци\" и развявайки българското знаме в залата. Неотлъчно до Тервел край ринга бяха треньорът му Борислав Бояджиев и Кубрат Пулев, чиято следваща изява също ще бъде на американска земя - на 26 май, или на 2 юни отново в Чикаго.\"Благодаря за подкрепата. Независимо къде се намирате по света, носете България със себе си и бъдете единни. Искрено вярвам, че единството - това е нашата сила като нация\", бяха първите думи на Тервел Пулев след срещата.Един от първите, които се качиха на ринга, за да поздравят победителя бе легендата на родния футбол Христо Стоичков, пристигнал специално за събитието от Маями.\"На световното през 1994 година нашето американско лято тръгна след победа над Гърция. Сега пожелавам на Тервел и на Кубрат този успех да бъде началото и на техния американски път\", заяви носителят на \"Златната топка\", на \"Златната обувка\" и на КЕШ с Барселона.\"Благодаря на всеки, отделил време да ни подкрепи, макар и в това не чак толкова голямо събитие. Българският дух трябва да бъде пазен, а това зависи от нас. Нека сме горди като българи, нека носим вярата в себе си и да помним, че заедно можем повече\", каза пред публиката и Кубрат Пулев. ", "date": "2018.03.03", "title": "Осма поредна победа за Тервел Пулев"}
{"url": "http://www.cross.bg/bulgariya-medvedev-dmitriii-1569186.html", "text": "/КРОСС/Министър-председателят Бойко Борисов получи поздравителни писма от премиерите на Руската Федерация и на Турция Дмитрий Медведев и Бинали Йълдъръм по случай националния празник на България – 140 години от Освобождението на България от османското иго.", "date": "2018.03.03", "title": "Дмитрий Медведев отбелязва подвига на руските войни и българските опълченци в писмо до Бойко Борисов"}
{"url": "http://www.cross.bg/grazhdani-kipur-godini-1569226.html", "text": "/КРОСС/ За 10 години граждани на Кипър в замяна на инвестиции са станали 1685 души. Островът е спечелил от това почти 5 милиарда евро, предава БГНЕС.Данните изплуваха в кипърските документи, след като парламентът на страната поиска от вътрешното министерство данни за инвеститорите, получили гражданство.За 10 години граждани на Кипър в замяна на инвестиции са станали 1685 души. Островът е спечелил от това почти 5 милиарда евро.В началото на януари е станало известно, че стотици богати руснаци са получили гражданство на Малта. Над стотина са и руснаците, и украинците, които вече са кипърци.В Евросъюза многократно са критикували практиката на продажба на паспорти, твърдейки, че властите на тези страни не винаги са проверявали достатъчно внимателно произхода на средствата. Малта и Кипър са членки на Шенегнското пространство, техните граждани могат без проблем да пътуват във всички държави-членки на ЕС. Освен това малтийските и кипърски граждани могат да посещават без визи десетки страни по цял свят.  ", "date": "2018.03.03", "title": "Кипър спечелил почти 5 милиарда евро от \"продажба\" на гражданство в последните 10 години"}
{"url": "http://www.cross.bg/zadurzhaha-islyamistki-lider-na-letishteto-vuv-frankfyrt-1569230.html", "text": "/КРОСС/ Германската полиция задържа на летището във Франкфурт един от лидерите на ислямистите във Федералната република, съобщава вестник „Франкфуртер алгемайне цайтунг\".По данни на изданието, 28-годишният жител на Хесен е задържан в петък при опит да излети за Истанбул. Правоохранителните органи на Германия го подозират за участие в извършването на тежко престъпление, представляващо заплаха за националната сигурност.Задържаният дълго време е смятан за дясната ръка на салафита Ибрахим Абу Наги, който е известен с това, че е инициатор на акцията „Чети!\" за безплатно раздаване на Корана в германските градове. Изглежда, че заподозряният е извършил собствена подобна акция под названието „Ние обичаме Мохамед\". ", "date": "2018.03.03", "title": "Задържаха ислямистки лидер на летището във Франкфурт"}
{"url": "http://www.cross.bg/bulgariya-petkov-razbirame-1569229.html", "text": "/КРОСС/ „Днес трябва да съумеем да се преборим за своя национален интерес и да заемем истинското си място на център в отношенията между Европа и Русия\". Това каза в интервю за агенция „Фокус\" Румен Петков - член на Изпълнителното бюро на АБВ, по повод навършването на 140 години от Освобождението на България от турско робство.„Много е важно да сме със съзнанието, че на 3 март 1878 г. България се върна на политическата карта на Европа и на света. България проведе една чутовна битка в продължение на 500 години за съхраняване на националната си идентичност, за съхраняване на българската нация. Българската православна църква извърши подвиг за съхраняването на българския дух какъвто няма на земята и че братята руси дойдоха тук и оставиха стотици хиляди жертви в нашата земя, за да я има днес България. Една война, в която очевидно Русия не предяви никакви претенции към България, една война, в която се проля славянска братска кръв и една война, която и днес трябва да ни кара да се замисляме за смисъла на дружбата, на заедността, за готовността да се жертваш за свободата и за принципите на другия и да си извадим поуки от историята\", коментира Петков.Според него сега е моментът по време на нашето председателство на висок глас да кажем: „хайде стига сме си измисляли врагове, където ги няма\". По думите му, когато не можем да се поучим от историята, тя рано или късно се превръща във фарс.По думите му един от ненаучените уроци от периода на Освобождението е, че продължаваме с вътрешната омраза.„За нас е много важно някой отвън да ни похвали, без да разбираме, че темелът на обществото е Българската православна църква, без да разбираме, че в България, ако ги нямаше стотиците хиляди българи, дали живота си за най-святото ни - свободата, ако не разбираме, че в различните периоди от време не сме съумели да загърбим омразата, а напротив - самоизбивали сме се с изключителна енергия и ако не разбираме, че в рамките на движението на България напред, тези, които са били до нас, заслужават да получат едно „братя, благодарим ви\", жертвите, които оставиха тук, да получат едни китки на почит и уважение, трябва да си даваме сметка, че нисшите чинове на руската армия са тези, които спечелиха войната, те оставиха костите си тук, ние ще продължим да се борим помежду си за сметка на държавата, на нашите деца и внуци\", допълни Петков.Според него някои държавници си мислят, че със заплахи към един или друг опонент, каквото и да означава в техните очи, си решават въпроси.„Не, хранейки омразата с изявите в парламента или в медиите, всъщност ерозираме българската нация и правим все по-напрегнат Терминал 2\", добави още Румен Петков. ", "date": "2018.03.03", "title": "Румен Петков: Днес трябва да съумеем да заемем истинското си място на център в отношенията между Европа и Русия"}
{"url": "http://www.cross.bg/byrkina-faso-posolstvo-1569185.html", "text": "/КРОСС/ Най-малко 35 души са загинали, а други 90 са били ранени при нападение срещу френското посолство в Буркина Фасо, предава news.bg.Очаква се броят на жертвите да нарасне.Все още никой не е поел отговорност за атаката. Предполага се, че е дело на ислямисти.Атаката стана вчера срещу френското посолство в столицата на африканската държава Уагадугу.Френският посланик обяви, че в центъра на столицата е имало експлозия след извършена терористична атака.През последните години Буркина Фасо и западноафрикански държави са атакувани от свързани с \"Ал Кайда\" и \"Ислямска държава\" екстремисти.Според свидетел маскирани мъже с раници са атакували армейския щаб малко преди експлозията. Чули са се викове: \"Аллах акбар!\"По-късно стана ясно, че ситуацията в посолството на Франция е под контрол. Осем нападатели са неутрализирани, други са били ранени. ", "date": "2018.03.03", "title": "Поне 35 загинали при атака срещу френското посолство в Буркина Фасо"}
{"url": "http://www.cross.bg/imeto-bulgari-kybrat-1569187.html", "text": "/КРОСС/Най-известният български боксьор Кубрат Пулев говори навръх националния празник Трети март и пожела хората да обичат повече родината. Кобрата даде интервю пред бТВ преди заминаването си за САЩ, където тази сутрин изгледа осмата поредна победа на професионалния ринг на брат си Тервел.Пулев за пореден път се показа като патриот и призна, че се гордее с името си, макар като малък да е търпял подигравки.\"Патриотичният дух не е просто един урок, а едно цялостно възпитание, цялостна линия. Той се пренася, той се предава.В известна степен името определя живота на човека. Така го чувствам със сърцето и душата си. Това ми е любовта към България, към българския народ. Може би е от името, може би е не само от това, което са ме учили... може би е в поколенията. Баща ми е от с. Баня, Пловдивско и моите прадеди са едни от най-големите революционери.Когато бяхме малки се срамувахме от имената ни, никой не се казваше така и всички деца ни се подиграваха и ни се смееха. На по-късен етап, вече чак на 18 години, започнах да оценявам като някой каже Кубрат. До такава степен не вярваме в себе си и не ценим историята си.Грешно е да казваш - Какво ми е дала България? Патриотизмът е любов към родината, нищо друго. България връщане назад няма, ще става все по-хубаво.Гордея се с великите българи преди нас. И сега има много спортисти, професори и други българи, от които човек може да се учи. Националният химн е моята мотивация, моята награда. Мед ми капе на сърцето, когато го чуя.Пожелавам на всички българи не само на Трети март да са патриоти и да обръщат повече внимание на децата си\", коментира Кобрата. ", "date": "2018.03.03", "title": "Кубрат Пулев: Любовта е истинският патриотизъм"}
{"url": "http://www.cross.bg/zagora-stara-vustanie-1569189.html", "text": "/КРОСС/ В Стара Загора отбелязват националния празник с 300-метрово знаме на България.В 11 ч. старозагорци и военнослужещи ще пренесат флага от центъра на града до паметника „Бранителите на Стара Загора\". Шествието е традиционно и се случва за четвърта поредна година.Тази година за първи път 300-метровият трибагреник ще бъде придружен от копие на знамето на Старозагорското въстание.В Регионалния исторически музей се пази неговият оригинал. „Това е светиня за Стара Загора и старозагорци, защото Старозагорското въстание е предшественик на Априлското въстание, на Руско-турската война, и знамето е носено от въстаниците, които са имали за цел да възстановят българската държавност\", обясни директорът на музея Петър Калчев. ", "date": "2018.03.03", "title": "В Стара Загора отбелязват 3 март с 300-метрово българско знаме"}
{"url": "http://www.cross.bg/patriarh-vsichki-zaedno-1569192.html", "text": "/КРОСС/ На 3 март българският патриарх Неофит пожела на българите да празнуват с радост, слънце в душата и в живота си и да се радват на извоюваната свобода.Той и руският патриарх Кирил, който заедно с църковна делегация е на тридневно посещение у нас, пристигнаха в храм-паметника „Рождество Христово\" в град Шипка.Там ще бъде отслужен и благодарствен молебен от Старозагорския митрополит Киприан.На него ще присъстват президентът Румен Радев и председателят на Народното събрание Цвета Караянчева.Мерките за сигурност са изключително сериозни, няколко пъти екипи на ДОТИ провериха храма.По програма се предвижда след това всички заедно да се отправят към паметника на върха, където да бъде отслужена и заупокойна молитва в памет на загиналите воини от всички националности за Освобождението на България. ", "date": "2018.03.03", "title": "Патриарх Неофит: Празнувайте с радост и се радвайте на извоюваната свобода"}
{"url": "http://www.cross.bg/tyristi-blizo-frantziya-1569188.html", "text": "/КРОСС/ Четирима туристи загинаха в резултат на лавина във френските Алпи, съобщава „Франс прес\".Група от петима скиори, всички французи, били придружавани от водач, който първоначално бил обявен за изчезнал, но по-късно бил открит жив и здрав. Петият от групата бил ранен и откаран в болница.Лавината паднала в областта Антрон, близо до националния парк Меркантур и на двайсетина километра от италианската граница.Туристите се движели извън пистите, близо до живописното дефиле Кайол, на височина 2326 метра.В Югоизточна Франция през последните дни имаше обилни снеговалежи и метеоролозите предупредиха за висок риск от лавини в района, припомня агенцията. ", "date": "2018.03.03", "title": "Лавина уби четирима туристи във Франция"}
{"url": "http://www.cross.bg/nablyudenie-yazoviri-obshtina-1569190.html", "text": "/КРОСС/ Във връзка с повишение на температурите и снеготопенето кметът на София Йорданка Фандъкова разпореди да се извършва наблюдение на състоянието на реките и нивата на общинските язовири на територията на общината. Това съобщиха от пресцентъра на Столична община.Кметът на столицата възложи на районните кметове да осигурят наблюдение на критични места, дерета и речни корита в съответните райони. Столичен инспекторат контролира осигуряването на проводимостта на дъждоприемните шахти по уличната мрежа. Четири екипа на Дирекция „Аварийна помощ и превенция\" извършиха наблюдение на място на общинските язовири и реагират на сигнали.Към момента речните корита са с нормална проводимост. Извършва се и контролирано изпускане на водни количества през основните изпускатели на язовирите „Иваняне\", \"Мърчаево\", \"Суходол\" и „Мрамор\". Извършва се наблюдение на водните нива в язовирите и се осигуряват необходимите свободни обеми. Проверяват се и водостоците на Южната дъга на Околовръстен път. През 2017 г.Столична община извърши почистване на над 100 км речни корита на своя територия, между които 5 км от река Искър. Екипи на Дирекция \"Аварийна помощ и превенция\" са се отзовали на два сигнала за ледени висулки и снежни козирки. Столична община напомня на собствениците на частни сгради да огледат своите имоти и при необходимост да предприемат действия за обезопасяването им.", "date": "2018.03.03", "title": "Йорданка Фандъкова разпореди наблюдение на състоянието на нивата на реките и общинските язовири"}
{"url": "http://www.cross.bg/pleven-zname-tzanova-1569177.html", "text": "/КРОСС/ Деца от Плевен изработиха най-дългото знаме в България, съобщава БНТ. Трибагреникът е дълъг 740 метра и е направен от над 700 малки знаменца. Той ще бъде показан за първи път днес, в деня на националния празник. Знаменосци ще бъдат всички, участвали в ушиването му. Инициативата е на Миглена Цанова - военнослужеща от Плевен.Въпреки ваканцията заради лошото време в плевенската гимназия по облекло има и ученици, и учители. Те с ентусиазъм съшиват големия трикольор. Идеята на Миглена Цанова получила подкрепа и от родителите.„Тъй като няма инициативата финансиране, те трябваше да закупят материалите за изработването на знаме, а самите деца трябваше да ушият знамената на ръка, това беше условието\", коментира идеологът Милена Цанова.Чрез социалните мрежи идеята набирала скорост, включили се училища, детски градини и социални центрове. Знамената се правели по предварително избран размер. За месец и половина пристигнали знаменца, ушити от ръцете на стотици деца и младежи от Плевен и околните села.Днес децата ще понесат на ръце най-дългото знаме в шествие през центъра на Плевен и ще се включат в общоградския ритуал на централния площад. След това знамето ще бъде предадено за съхранение в Плевенската панорама.Вижте повече в прякото включване на Николай Минков от Плевен ", "date": "2018.03.03", "title": "Деца от Плевен направиха най-дългия трибагреник"}
{"url": "http://www.cross.bg/sofiya-grad-stolitzata-1569175.html", "text": "/КРОСС/ Около 70 процента от живеещите в столицата са били доволни от градските условия на живота си в София, отчита анализ на Евростат, посветен на удовлетвореността на европейците от качеството на живот в градската среда, която са обитавали през 2016 г.Отчита се, че София е единственият град у нас, който отбелязва значителен прираст на населението през последните години и в столицата живее около 20 на сто от общото население на страната.За последните години столицата е нараснала с около 400 хиляди души, което е промяна от близо +40%. През 1990 г. столицата е наброявала малко над 1 милион души, докато през 2016 г. живеещите в София-град вече са били около 1,4 млн. души.Варна е единственият друг град у нас, който е с положителна промяна в числеността на населението от плюс 10 на сто.Отчита се също, че поради значителната концентрация на жителите в столицата - София е и най-скъпият град в страната, като средният доход е варирал около 13 хиляди лева, а средният разход - около 12 хиляди лева. В София домакинствата са разполагали с над 650 хиляди жилища, но над 140 хиляди (или 22 на сто) са били незаети.Средната цена на сделките с жилищни недвижими имоти в София през първото тримесечие на 2016 г. е била 835 евро/кв. м , докато за същото тримесечие средната цена за жилище в сграда ново строителство е била 950 евро/кв. м. Средната цена на апартамент в София за същото тримесечие е била 79 800 евро, докато цената на жилища в сгради ново строителство е била около 90 000 евро.В ЕвропаНай-висок дял от удовлетвореност от живота в градска среда е регистриран сред жителите на Грац (85 на сто), Цюрих (83 на сто) и Виена (80 на сто), отчита европейската статистика на базата на статистически данни от близо 80 града в ЕС. Тези три града попадат и сред Топ 10 на най-скъпи градове в света. В същата класация София е на 184-та позиция от общо 400 града в света.Сред градовете, в които гражданите на ЕС показват най-висока удовлетвореност от условията на живот са още Копенхаген - 78 на сто, френският Рен - също 78 на сто, Брюксел - 77 на сто, Женева - 76 на сто и др.Най-ниско ниво на удовлетвореност от условията на живот в градска среда е регистрирано в силно индустриализирания унгарски град Мишколц - 44 на сто, в гръцката столица Атина - 45 на сто и в Букурещ - 49 на сто, отчита Евростат. Тези три града са единствените в ЕС, в които повече от половината население е заявило, че не е доволно от условията си на живот.Според друг показател от анализа - най-лесно се намира работа в следните европейски градове: Прага, Мюнхен и Братислава.В другия край на скалата най-висок дял анкетирани заявяват, че е трудно да се намери работа в Палермо - 96 на сто, Неапол - 93 на сто, Торино, Атина и Малага - по 85 на сто и др.Париж е бил градът, в който най-висок процент жители са ползвали обществения транспорт - около 70 на сто, като всеки ден във френската столица са пътували повече от 1 млн. души, а Талин е регистриран като първия град в ЕС, който предоставя на всички свои жители безплатен градски транспорт.", "date": "2018.03.03", "title": "70 процента от живеещите в София доволни от градския си живот"}
{"url": "http://www.cross.bg/beshe-lagera-saakashvili-1569217.html", "text": "/КРОСС/ Импровизираният палатков лагер беше създаден миналата година от поддръжници на опозиционния лидер Михаил Саакашвили, след като той беше лишен от украинско гражданство.Саакашвили, бивш президент на Грузия и губернатор на Одеса, беше депортиран в Полша миналия месец. Повечето му поддръжници напуснаха лагера след депортацията, но някои продължиха протеста.До акцията се стигна след две съдебни решения, които обявяват лагера за незаконен и нареждат премахването му. След края на операцията беше съобщено, че в лагера са открити гранати, запалителни бомби и димки.„Полицаи в екипировка за борба с безредиците се приближиха от две страни и задържаха почти всички в лагера. Камиони започнаха да извличат барикадите настрани и да ги разрушават\", съобщи депутатът Егор Соболев, съюзник на Михаил Саакашвили.Лагерът е част от по-широкото опозиционно движение, което организира често мирни протести в Киев с искане за оставка на президента Петро Порошенко поради блокираните реформи.  ", "date": "2018.03.03", "title": "Ранени и арестувани след сблъсъци между полиция и протестиращи в Киев"}
{"url": "http://www.cross.bg/google-mart-napravi-1569176.html", "text": "/КРОСС/ Търсачката Google направи  гаф в деня на Освобождението на България. Появява се знамето на страната ни, но надписът под него е: „Международен ден на жената”. Това не е първият път, в който така нареченият „дудъл” е свързан с 3 март. Миналата година също имаше поздрав и то за правилния празник.", "date": "2018.03.03", "title": "Google направи гаф за 3 март"}
{"url": "http://www.cross.bg/bulgariya-zaradi-mart-1569179.html", "text": "/КРОСС/ 140 години след Освобождението България остава обединител на балканските страни и фактор в Европа. Това каза в празничното издание на предаването „За честта и славата на България\" на Радио „Фокус\" вицепрезидентът Илияна Йотова по повод днешния национален празник 3-ти март.По думите ѝ категорично не бива да се омаловажават събитията, случили се преди 140 години, защото без 3-ти март, без Санстефанска България нямаше да има днешната българска държава. „Такива дати не могат да бъдат само дати от календара, като всички други обикновени дни.Това е преди всичко отговорност за това, каква приказка ще разкажем на поколенията след нас, дали ще успеем да ги възпитаме в ценностите на хората, които тогава дадоха живота си, за да я има свободата. Много малко си даваме сметка и за още един факт - че освен героизма на руските войници и на войниците от други държави - литовци, финландци, има и още едни герои, които като че ли историята забрави, и това е обикновеното българско население, което също преживя тази война и даде своите жертви в тила.Това са хилядите хора, които помагаха на армиите, които се опитваха да ги изхранват, които дадоха живота си, когато тези армии, заради една или друга военна грешка или заради някаква конюнктура, или просто заради естествения ход на войната, оставаха в ръцете на турските орди и плащаха с живота си за тази свобода\", обясни тя. Вицепрезидентът Илияна Йотова коментира още, че е важно как ще представим тези исторически събития на тези, които идват след нас.Руско-турската освободителна война и 3 март са не просто национални празници. Това е част от българската съвест. Това е част от онзи код, който е заложен във всички нас и благодарение на който днес сме съвременна европейска държава, добави тя.", "date": "2018.03.03", "title": "Вицепрезидентът: 140 години след Освобождението България остава обединител на балканските страни и фактор в Европа"}
{"url": "http://www.cross.bg/erdogan-prezident-keiita-1569174.html", "text": "/КРОСС/ Президентът на Турция Реджеп Таийп Ердоган заяви, че основната мишена на терористите от „Ислямска държава\", „Ал Кайда\" и „Боко Харам\" винаги са били мюсюлманите, предава Anadolu Agency.Турският президент даде съвместна пресконференция с президента на Мали Ибрахим Бубакар Кейта в столицата на африканската страна Бамако. Той разкритикува „закоравялото\" отношение на Западните страни спрямо тероризма и ги призова да бъдат „много по чувствителни\" в това отношение.„Всеки, които идентифицира терористичните групировки с определена религия или етническа принадлежност прави точно това, което те искат\", добави турският президент.Ердоган не пропусна да коментира и текущата военна операция срещу кюрдските формирования в Северозападна Сирия „Маслинова клонка\". Той съобщи, че до този момент са неутрализирани общо 2348 „терористи\", като освен това отново потвърди, че операцията ще продължи, „докато всички терористи в региона не бъдат ливкидирани\".Anadolu Agency коментира, че по време на визитата на турския президент в Мали, той е обсъдил няколко теми от двустранните отношения с местния си колега Кейта, като сред тях са енергетиката, инфраструктурното развитие, както и военното сътрудничество. Двамата лидери са подписали осем двустранни споразумение в различни сфери, включително спорт, образование, технологии, здравеопазване, енергетика, въглеводороди, миньорско дело и др.", "date": "2018.03.03", "title": "Ердоган: Основната мишена на терористичните групировки са мюсюлманите"}
{"url": "http://www.cross.bg/vsichki-tazi-pamet-1569182.html", "text": "/КРОСС/ И тази година с подобаваща тържественост отбелязваме славната и паметна за всяко българско сърце годишнина от Освобождението на страната ни от иноверното османско иго. Това се посочва в Патриаршеското и синодално послание по случай 140 години от Освобождението на България.Възлюбени в Господа чеда на светата ни Църква,С дълбока вяра в Бога и синовна благодарност към Него за Неговата велика милост и неизброимите Негови щедрости към нас - към нашата държава и към Православната ни Църква - и тази година с подобаваща тържественост отбелязваме славната и паметна за всяко българско сърце годишнина от Освобождението на страната ни от иноверното османско иго. Прекланяме се пред жертвения чутовен подвиг на Русия и православното войнство, отдало живота си за нас в Руско-турската освободителна война от 1877-1878 г., и въздигаме молитви и благодарения към небесата заради изгрялата на този ден, преди четиринадесет десетилетия наша свобода. Величаем неизповедимия Божи промисъл и скланяме глави пред подвига и пред паметта на загиналите десетки хиляди, знайни и незнайни воини, които оставиха костите си по бойните полета на войната, за да бъдем днес ние свободни, за да може православна България да гради сама и независима своето настояще и своите бъднини.В този паметен ден не забравяме и за нашите, български опълченци, които - рамо до рамо с освободителите - отдадоха и своя дял във великото дело на освобождението на Отечеството. С дълбока признателност си спомняме и за всички наши славни предци - апостоли на българската свобода, които не се примиряваха с робското положение на народа ни, и още с героичното Априлско въстание от пролетта на 1876 г. показаха на света, че дългите столетия на иноверното иго не са сломили непреклонния български дух. Пред всички тях и пред героичното наше опълчение и днес ние свеждаме глави и молим Всемилостивия Бог да ги приеме в Своето Царство, защото с жертвата си и с пролятата си кръв те доказаха, че българската свобода не е дошла за нас даром, но е била извоювана с решимостта и твърдостта на един древен и достоен, отхвърлящ всяка чужда зависимост и всяка историческа неправда народ.Православна България винаги ще помни и благоговейно ще почита стореното от всички свидни жертви на братските православни народи и на нашия народ, и от поколение в поколение ще предава разказа за величието на Христовия дух и героизма на православното войнство, проявен в битките при Свищов и Никопол, Велико Търново и Ловеч, Казанлък и Стара Загора, при Елена и особено при Шипченската и Плевенската епопеи. Завинаги в родовата ни историческа памет ще пребъдват и светлите образи на руските и българските духовници - архиереи и други, на Царя-Освободител Александър II, на генералите от непобедимата руска армия и на дейците на дипломатическия фронт, с чиито обединени усилия, на днешния ден, преди сто и четиридесет години бе поставен краят на петвековното робство и беше положено началото на новия и свободен живот на съвременна България.Днес - десетилетия след събитията от зимата на 1877-1878 г., - редом с дължимата благодарност и признателността ни към нашите славни освободители, ние не можем да не припомним, че нашето политическо освобождение бе резултат и естествен завършек на стореното от поколения родолюбиви наши предци, които мечтаеха и които работеха за достоен, свободен и независим живот на православния ни народ. Историческата ни памет ни повелява никога да не забравяме, че столетия наред за тази възжелана свобода радееха поколения наши предшественици: родолюбиво духовенство и просветни дейци, занаятчии и търговци, заможни и малоимотни. Не можем и не трябва да забравяме и за изключителната роля, която изиграха за съхраняването на православния български дух и нашите манастири, в които грижливо се пазеше нашата книжовност и родната ни памет, и които - в благоприятното за това време - отгледаха и възпитаха героите на църковно-освободителното ни движение. С дълбока благодарност и днес ние свеждаме глави пред родолюбивото българско свещенство, от което православният ни народ получаваше не само спасителните Тайнства на светата ни Православна Църква и наставления за вярата и благочестието, но и най-важните уроци по родолюбие и родова памет.Верен помощник на нашето родно православно духовенство в критичните години, предшествали нашето Освобождение, беше и руското православно духовенство, което - в ярка изява на братска любов към поробените си български братя - разгласяше истините за робската ни участ из цяла Русия. С дълбоко искрени и вдъхновяващи слова духовните пастири на православния руски народ изтъкваха вековните духовни и културни връзки на братските ни православни народи, подчертавайки решаващия български принос за градежа на руската духовност и държавност през Средновековието. Кулминация на тази братска помощ и подкрепа, и решаващ момент, определил някога хода на събитията и бъдещето на народа ни, бе прочувственото писмо, изпратено след кървавото потушаване на Априлското въстание от Екзарх Антим I към Петербургския митрополит Исидор, в което се описваше бедственото положение на народа ни и върху което Всеруският цар и самодържец Александър II Николаевич постави паметната си резолюция: „България да бъде освободена\"!Братя и сестри,В памет на славната годишнина от Освобождението и в знак за продължаващото през годините наше братско в Христа общение, през настоящата година честванията на Трети март бяха уважени от официална делегация на братската Московска Патриаршия - представителство, оглавено лично от Светейшия Московски и на цяла Русия патриарх Кирил, и посещение, което е още една категорична изява на нашето църковно и народно единство и което удвоява радостта ни от днешния празник. Да молим Бога и да работим усърдно, щото това единство и тази наша братска в Христа любов никога да не оскъдяват, а да пребъдват във вековете и още повече да се задълбочават, защото животът на светата Православна Христова Църква е живот в единство и в братска любов, в споделена обща вяра, надежда и ценности - наш общ живот в Христа Иисуса, в лоното на Неговата света Църква, коятоТой основа за нас, за да живеем в нея заедно - в единство и в единомислие, и заедно да се спасяваме в нея.Да благоволи Бог над нашите Църкви и нашите братски православни народи, и да благославя от небесата всяко наше угодно Нему и доброполезно дело и всяко съвместно наше начинание, с което да оделотворяваме високото звание, към което ни е призвал не друг, а Сам Господ наш Иисус Христос (Еф. 4:1-4), Който пръв ни възлюби и отдаде Себе Си за всички нас и „за живота на света\" (Иоан 6:51) - за да имаме живот и да го имаме „в изобилие\" (Иоан 10:10).По случай 140 години от Освобождението отечески приветстваме и поздравяваме с тържеството на свободата всички верни чеда на Православната ни църква - в Родината и далеч от нейните предели, и молим Всеподателя за Неговото небесно благословение над скъпата ни майка България!Честит и благословен да бъде празникът на българската свобода! ", "date": "2018.03.03", "title": "Светият Синод: С дълбока признателност си спомняме и за всички наши славни предци, които не се примиряваха с робското положение на народа ни"}
{"url": "http://www.cross.bg/zashtoto-valya-balkanska-1569180.html", "text": "/КРОСС/ Ако го нямаше 3 март, нас нямаше да ни има, нямаше да го има дори името България. Това каза за предаването „Тази събота\" по bTV певицата Валя Балканска навръх националния ни празник. Тя и гайдарят Петър Янев повче от 20 години не спират да разпространяват българското у нас и по света.„Пеем „Горда Стара планина\", горда ще бъде, но народът е смачкан, трябва да се изправи на крака - да знае, като каже „Горда Стара планина\", да стои гордо. Този химн, когато го запееш, не трябва да си наведеш главата, а да стоиш гордо, защото без гордост я няма и родината, няма го и човечеството\", категорична е певицата.„Ние не знаем точно какво е герб, химн, знаме, какво точно означават, кога могат да бъдат използвани, защото се е случало да ме карат да свиря химна с гайдата. Да, мога да го изсвиря, но не е това. Сърдим се, че децата не знаят как да се държат, когато пускат химна. Да, никой не ги е научил\", казва и гайдарят Петър Янев.„Когато видиш спортист да се изправи с медал и се засвири химнът, ти трябва да стоиш прав, мирно, аз дори плача\", признава Валя Балканска.„Много пъти ме питат: Валя, гордееш ли се, че си изпяла песента? Която и да певица да я беше изпяла, аз щях да стоя права, защото знам, че наша песен лети в Космоса. Не се гордея, че аз съм изпълнителката, но се гордея, че българска песен си намери мястото, защото България има много неща, които да покаже\", категорична е тя.„Трябва да ценим свободата си, и то много\", посочи още Валя Балканска.„За свободата трябва човек да се бори, тя не е даденост. И ако човек се бори, то неминуемо ще я цени, когато я има\", допълва Петър. Той пожела на всички наши сънародници да носят българското в себе си, защото сме наследници на един много древен и достоен народ.„Когато старопрестолна Плиска е била столица на България, градове като Лондон, Париж и Виена не са съществували. За съжаление обаче, на нашите дечица очичките само натам гледат в момента, защото сме слепи, затова трябва да прогледнем и да бъдем тук, да си подредим държавата и да живеем в рая, защото за мен това е раят на земята\", отбеляза той. ", "date": "2018.03.03", "title": "Валя Балканска: Пеем „Горда Стара планина”, но народът е смачкан"}
{"url": "http://www.cross.bg/gotova-nyama-onaya-1569163.html", "text": "/КРОСС/ Няма власт над оная глава, която е готова да се отдели от плещите си в името на свободата и за благото на цялото човечество.Христо Ботев", "date": "2018.03.03", "title": "Няма власт над оная глава, която е готова да се..."}
{"url": "http://www.cross.bg/chasa-bulgariya-tzvetya-1569161.html", "text": "/КРОСС/ ***Шипка. Държавният глава Румен Радев и председателят на Народното събрание Цвета Караянчева ще участват в отбелязването на Националния празник на България - 3 март на връх Шипка. В 10.00 часа те ще присъстват на тържествения молебен в Шипченския манастир „Рождество Христово\". Той ще бъде отслужен от Негово светейшество Българския патриарх Неофит и Негово светейшество Московския и на цяла Русия патриарх Кирил. В 11.00 часа на площадката под връх Шипка ще се състои панихида в памет на загиналите воини.***София. От 11.00 часа пред паметника на Незнайния воин ще се състои церемония по издигане на Националното знаме. В ритуала ще вземат участие вицепремиерът Илияна Йотова, министърът на отбраната Красимир Каракачанов, началникът на отбраната генерал-лейтенант Андрей Боцев, доц. д-р Тодор Чобанов - заместник-кмет на Столична община, Н. Пр. Посланикът на Русия - Анатолий Макаров и др. В 11.45 часа Илияна Йотова ще произнесе слово на тържественото отбелязване на Националния празник 3 март пред Паметника на опълченеца в София. В 12.00 часа ще се извърши тържествена смяна на почетния гвардейски караул пред официалния вход на сградата на Администрацията на президента. От 18.30 часа на пл. „Народно събрание\" ще се състои тържествената заря-проверка по повод Националния празник на България. Президентът Румен Радев ще приеме почетния строй на представителните части на Българската армия. В 18.40 часа държавният глава ще произнесе слово. В чест на 140-ата годишнина от Освобождението на България посетителите на Националния военноисторически музей ще имат уникалната възможност да видят оригиналните знамена на Българското опълчение, сред които е и Самарското знаме.***София. Министър-председателят Бойко Борисов ще се срещне с Московския и на цяла Русия патриарх Кирил.***София. В 10.00 часа социалистите от район „Лозенец\" и Обединението на жените-социалистки в БСП - София ще присъстват на тържествена литургия в храма „Въздвижение на Кръста Господен\", в двора на която се намира първият мемориален паметник на загиналите руски и български войни в Руско-турската освободителна война. В 11.00 часа социалистите от районите „Красно село\", „Триадица\", „Възраждане\" и „Овча купел\" ще поднесат венци и цветя на Руски паметник.В 11.30 часа лидерът на БСП - София Калоян Паргов и заместник-председателите на Градския съвет на столичната организация на БСП проф. Ваня Добрева и народният представител Христо Проданов ще вземат участие в честването на 140-ата годишнина от Освобождението на България и ще поднесат венец пред Паметника на Опълченеца.***София. От 10.00 до 17.00 часа в НДК ще отворят врати пет творчески работилници за деца в рамките на „Салон на музеите в НДК\".***София. В 10.30 часа, генералният директор на Световната здравна организация д-р Тедрос Гебрейесус ще посети Университетска акушеро-гинекологична болница „Майчин дом\". От 18.30 часа д-р Гебрейесус ще присъства на официалната заря-проверка по случай Националния празник на Република България 3-ти март.***София. Около 10.30 часа от площада пред сградата на Президентството, Гражданска инициатива „ЗА СУВЕРЕНИТЕТ на БЪЛГАРИЯ и ДЪРЖАВИТЕ по СВѢТА\" организира шествие „Безсмъртната чета\", което ще продължи към паметника на Цар Освободител на пл. „Народно събрание\" и паметника на Българските Опълченци.***София. По случай 140-годишнината от Освобождението на България, от 11,00 часа в Националния исторически музей (НИМ) ще бъде открита изложба „Знаци на свободата и героизма\", посветена на Руско-турската освободителна война (1877-1878 г.).***София. От 16.00 часа, по повод Националния празник на България, на тържествена церемония в къща музей „Иван Вазов\" ще бъдат връчени отличията „Златна монета\" за принос в развитието на българската наука и култура.***Асеновград. От 11.00 часа в храм „Св. Димитър\" в Асеновград ще се състои панихида в памет на загиналите за Освобождението на България, след което ще бъдат поднесени цветя на гроба на прапоршчик Вишняков. От 11.30 часа на площад „Акад. Николай Хайтов\" ще се проведе военен ритуал по издигане на националния флаг на Република България. Кметът на Община Асеновград ще произнесе тържествено слово, след което ще се състои спектакъл на ФА „Тракия\", озаглавен „Майка България\". От 13.00 часа в читалище „Христо Ботев\" в село Избеглии, по повод празника, ще се открие обновената историко-етнографска сбирка на населеното място. Честванията продължават в 17.00 часа на пл. „Акад. Николай Хайтов\" с празнично хоро с Виевската фолк група, като ще завършат с празнични илюминации в 18.30 часа.***Банско. В Банско 140-ата година от Освобождението на България ще бъде отбелязана от 10.00 часа пред паметника „Банско помни героите\" с тържествена програма, последвана от поднасяне на венци и цветя.***Белово. От 10.30 часа в Белово ще започне Ритуал по издигане на националното знаме на Република България и Празнично шествие от пл. „Освобождение\" . Ще бъдат поднесени и цветя на паметниците на загиналите за националното освобождение.***Благоевград. Община Благоевград ще отбележи тържествено Националния празник на Република България - 3 март. Честванията започват от 09.30 часа в двора на църквата „Въведение Богородично\" ще се проведе панихида за загиналите за Освобождението на България от османско иго и ще бъдат положени цветя на паметния знак на майор Иван Павлович Орлински. Ще премине и шествие от два лъча, които ще се обединят на площад „Македония\". Първият лъч ще тръгне от магазин „Билла\" в 10.15 часа и ще продължи по улица „Тодор Александров\". Шествието ще спре пред паметника на Гоце Делчев. От 10.30 часа в градинката пред централен вход на стадион „Христо Ботев\" ще се проведе ритуал по полагане на цветя на паметна плоча в чест на посрещането на руските освободителни войски в знак на признателност. Непосредствено след това ще тръгне и вторият лъч от шествието, който ще премине по ул. „Трети март\" и ще стигне до пл. „Македония\". От 11.00 часа на пл. „Македония\" тържествено ще бъде издигнат националният флаг на Република България. След това кметът на община Благоевград д-р Атанас Камбитов ще се обърне към жителите и гостите на града с тържествено слово. Непосредствено след това ще се извърши протокол по полагане на венци и цветя пред паметника на Гоце Делчев, намиращ се на площад „Македония\".***Бургас. От 11.00 часа в к-с „Меден рудник\", спортна зала „Никола Станчев\" ще се състои празничен концерт по случай 3март. От 11.00 часа на пл. „Атанас Сиреков\" ще се проведе ритуал по издигане на националния флаг на Република България, флаговете на Европейския съюз и Община Бургас. От 11.30 часа пред Паметник на руските освободители ще се състои тържествен ритуал по полагане на венци и цветя и отдаване на военни почести Заупокойна молитва за загиналите за Освобождението на България от османско иго. От 12.30 часа в Държавна опера - Бургас ще се проведе концерт „140 години свободна България\". От 16.30 часа в Историческия музей ще бъде представена фотодокументална изложба на Национален музей „Васил Левски\" гр. Карлово - „Всичко, каквото съм сторил, сторих го за Отечеството\".***Варна. В 8.30 часа в Катедрален храм „Свето Успение Богородично\" ще бъде отслужена Божествена Света литургия. В 10.00 часа на площад „Св. св. Кирил и Методий\" ще бъде издигнат тържествено националният флаг на България. В 10.15 часа започва празничното шествие до паметника на Граф Игнатиев и до мемориален паметник на украинските воини, където ще бъдат положени цветя и венци. В 11.30 часа поклонение с полагане на венци с военен ритуал ще се състои пред паметника на руските воини. В 12.00 часа ще започне традиционната 55-а лекоатлетическа щафетна обиколка на Радио Варна. Със същия начален час в детския кът в Морската градина ще се проведе празничен концерт под надслов „Децата на Варна празнуват 3-ти март\", с участието на местни клубове по народни танци. В същата зона от 13.30 до около 16.00 часа ще се състоят още прояви - откриване на изложба „Героите на Освобождението\" съвместно с Музея на Възраждането, занаятчийска работилница „Чаршията на Варна от онова време\" и конкурс за рецитиране на възрожденски текст. От 19.00 часа на входа на Морската градина започва тържествена заря-проверка по случай 3-ти март. В 19.30 часа в зала 1 на Фестивален и конгресен център ще започне концерт-спектакълът „България\".***Варна. От 16.00 часа в зала „Европа\" на Фестивален и конгресен център Варна, ще се проведе награждаването на лауреатите от Седми национален ученически конкурс „Българските архитектурни паметници в макети\", който е посветен на Националния празник на България - Трети март.*** Велико Търново. От 10.30 часа пред сградата на Общината ще се проведат чествания по повод 140 години от Освобождението на България. От 10.30 до 12.30 часа Пред паметник „Майка България\" ще бъде подредена изложба и анимация „Оръжия и документи от Руско-турската освободителна война 1877-1878 година\" - клуб „Традиция\". От 11.00 часа пред паметник „Майка България\" ще бъде отслужен празничен благослов. Ще последват военен ритуал по полагане на венци и цветя и празнично търновско хоро от ДЮФА „Българче\".*** Велико Търново. От 10.00 часа от площад „Цар Асен I\" ще тръгнат безплатни пешеходни турове с беседа „Те загинаха за нашата свобода\".*** Велико Търново. От 20.00 часа на Площад „Цар Асен I\" ще бъде излъчен Аудиовизуален спектакъл „Царевград Търнов - звук и светлина\".***Велинград. От 11.00 часа във Велинград ще започне Парад-дефиле на Представителен духов оркестър с мажоретен състав „Димитър Мечев\" към НЧ „Отец Паисий\". На пл. „Николай Гяуров\" тържествено ще бъде издигнато и знамето на България.***Видин. По случай Националния празник на България от 10.00 часа ще тръгне празнично шествие от музей „Конака\" до площад „Бдинци\". От 11.00 часа ще се състои официална церемония за празника и историческа възстановка на Освобождението на Видин; поднасяне на венци и цветя пред паметника на пл. „Бдинци\" и паметника на опълченците от Видинския край пред сградата на Драматичния театър.***Добрич. От 09.30 часа в храм „Св. Георги\" ще бъде отслужена Панихида в памет на загиналите за Освобождението на България и празничен водосвет. От 10.30 часа пред паметник на хан Аспарух и Костница на загиналите руски воини ще се състои тържествен ритуал с отдаване на военни почести на загиналите за Освобождението на България. От 12.00 часа пл. „Свобода\" ще се проведе празничен концерт на Професионален фолклорен ансамбъл „Добруджа\".***Дупница. От 11.00 часа на площад „Свобода\" с изпълнения на общинския духов оркестър ще започне празничната програма по повод Националния празник. В 11.15 часа ще бъдат поднесени венци и цветя на паметната плоча на опълченците от Дупница, след което ще се проведе церемония по издигане на националното знаме. От 12.00 часа в Историческия музей ще бъде открита изложбата „Ексцерпии\", а в изложбена зала „Околийската къща\" ще бъде представена изложбата „Панагюрище\". Програмата включва с конкурс за рецитал „Свобода или смърт юнашка\", който ще започне от 13.00 часа в заседателната зала на Община Дупница.*** Горна Оряховица. От 11.00 часа на пл. „Георги Измирлиев\" ще се проведат чествания за Националния празник на Република Бълагрия.***Гоце Делчев. От 16.00 и от 18.00 часа в кино „Парадизо\" ще бъдат направени безплатни прожекции на новия български филм „Възвишение\".***Карлово.В 10.00 часа в читалище „Васил Левски\" ще се състои официалното откриване на Четвъртия национален конкурс за изпълнители на популярна песен „Песенна палитра\".***Карлово.В 10.30 часа на пл. „20-ти юли\" ще се състои церемония по издигане на националния флаг на Република България. В 11.00 часа на пл. „20-ти юли\" ще се състои общобългарско хоро в подкрепа на националната кампания „Пробуждане с хоро\". В 11.30 часа ще бъдат положени венци и цветя пред паметника на ген. Павел Карцов.***Кюстендил. В 11.00 часа на площад „Велбъжд\", по случай Националния празник на България 3-ти март, четиринадесетте участнички в конкурса „Девойка Кюстендилска пролет - 2018\" ще раздадат над 1 000 знамена на гражданите и гостите на Община Кюстендил. Честванията на 140 години от Освобождението на България ще започнат от 11.00 часа с поднасяне на венци и цветя в знак на признателност към загиналите за свободата на България на паметника на „Булаир\" и празничен концерт с участието на народната певица Стойка Германова и квартет към ансамбъл „Пирин\".***Монтана. В 10.30 часа на площад „Жеравица\" с тържествен военен ритуал ще бъде издигнат националният флаг. След приветственото слово на кмета на Монтана Златко Живков ще бъде отслужен благодарствен молебен. В знак на признателност ще бъдат поднесени венци и цветя пред Паметника на загиналите във войните. В 11.00 часа в Младежкия дом ще започне концертът на струнен квартет DESTINY.***Пазарджик. От 10.00 часа в Пазарджик ще започнат празничните чествания, посветени на Националния празник на 3 март с празничен молебен за здраве и благополучие в катедралния храм „Св. Богородица\". Ще бъдат поднесени и цветя и венци на паметниците и паметните плочи на ген. Брок; Паметници на Хаджи поп Георги Тилев и Теофил Бейков; Паметника на Константин Величков; Паметната плоча на ген. Гурко; Паметника на В.Левски; Паметниците на: Георги Бенковски, Хаджи Найден Йованович, Мария Сутич, Ованес Соваджиян и Христо Ботев. В 11.00 часа ще бъде издигнато тържествено националното знаме на пл. „К. Величков\".***Пампорово. От 11.30 часа от телевизионната кула „Снежанка\" скиори и сноубордисти в народни носии ще се спуснат заедно от връх Снежанка по случай 140-тата годишнина от Освобождението на България.***Панагюрище.От 10.30 часа в Панагюрище ще започне Ритуал по издигане на националното знаме на Република България и Празнично шествие от пл. „20-ти април\". Ще бъдат положени и цветя на паметниците на Павел Бобеков, Орчо войвода, на Райна Княгиня и на генерал Дандевил.***Перник. От 11.00 часа от пл. „Св. Иван Рилски\" до Двореца на културата ще се състои празнично шествие. От 11.10 часа ще се проведе ритуал за издигане на националния флаг. От 11.15 часа кметът на Община Перник и областният управител ще поизнесат слова. От 11.30 часа ще се състои концерт на Духовия оркестър и КСХ „Иван Топалов\" , Фолклорна композиция „Веселие в Граово\" в изпълнение на танцовия състав при Общински комплекс Дворец на културата. Събитието ще бъде пред Двореца на културата, при лошо в първо фоайе на културната институция.***Пещера. Община Пещера ще отбележи 140 години от Освобождението на България на 3 март с празнични чествания. От 10.30 часа ще бъдат поднесени цветя пред паметните плочи на капитан Сафонов и братя Горови, като тържествено ще се издигне и националното знаме. Два лъча от представители на общинската администрация, културните и образователни институции, общественици и граждани ще се отправят към паметните плочи. В 11.00 часа на пл. „България\" ще започне Празничен концерт с участието на ансамбъл „Славейче\" и изпълнителките на български народни песни Калина и Невена.***Пловдив.От 11.00 часа в катедрален храм „Св. Богородица\" пловдивският митрополит Николай ще отслужи тържествен молебен по случай 140 години от Освобождението на България. От 12.00 часа на Паметника на руските освободители на Бунарджика ще се състои тържествено отбелязване на 140 години от Освобождението на България. Ще бъдат положени венци и цветя.***Пловдив.От 13.00 часа на Паметника на опълченците на Централни гробища ще се отслужи панихида за загиналите български опълченци. Ще бъдат положени венци и цветя.***Пловдив.В 16.00 часа на пл. „Стефан Стамболов\" ще се проведе празничен концерт на Биг Бенд Пловдив по повод Националния празник на България.***Пловдив.В 18.00 часа на пл. „Централен\" ще се състои тържествена проверка - заря по повод Националния празник на Република България - 3 март.***Раковски. Празнично патриотично честване на 140 години от Освобождението на България ще се проведе в Раковски. Празничната програма започва от 18.00 часа в центъра на кв. „Ген. Николаево\", където ще се състои концерт с участието на местни самодейни и детски групи и духов оркестър в НЧ „Св.св. Кирил и Методий\". Организаторите са подготвили и изложба с платна на Минчо Деливански, посветена на 140 години от Освобождението на България.***Русе. От 11.30 часа по повод Националния празник на България и 140 години от Освобождението пред Паметника на Свободата ще бъдат поднесени венци и цветя.***Свищов. От 10.00 часа честванията в Свищов по повод Националния празник ще започнат с благодарствен молебен в църквата „Св. Торица\". От 11.00 часа на пл. „Алеко\" ще се състои ритуал по издигане на националното знаме на Република България. След него от пл. „Алеко\" до пл. „Свобода\" Община Свищов организира празнично шествие. От 11.30 часа пред Паметника на Свободата ще се състои общоградско поклонение. На Паметника ще има и кратка програма, в която ще се включат ученици от СУ „Николай Катранов\", Духовият оркестър на Военно формирование 28 880.***Симитли. В 11.00 часа от кметството в село Ракитна ще тръгне шествие до връх Кръста по повод 140-годишнина от освобождението на България от турско робство. По-късно на върха ще бъде поставена паметна плоча на майор Орлински. От 18.00 часа пред паметника „Лъвчето\" ще бъдат положени цветя и венци.***Сливен. От 10.30 часа на площад „Хаджи Димитър\" с развяването на 140-метров български трибагреник в Сливен ще бъде отбелязано Освобождението на България. На тържествена церемония под звуците на 140 - гайди ще бъдат развети 140 знамена.***Сливен/София. Национално движение „Хан Кубрат\" ще отбележи 140-ата годишнина от Освобождението на България с шествия в София и в Сливен. В Сливен тържественото шествие ще започне в 10.00 часа от паметника на Хаджи Димитър и ще премине по главната улица в града. В него ще се включат 140 гайдари. В столицата тържественото шествие-поклонение ще започне в 12.15 часа от паметника на Незнайния воин. Там ще бъдат поднесени венци и цветя. След това шествието, водено от двама гайдари, ще продължи до паметника на Цар Освободител, където също ще бъдат поднесени венци и цветя.***Смолян. По повод Националния празник от 09.00 часа в храм „Св. Никола\" в кв. „Устово\", Негово високопреподобие архимандрит Висарион, архиерейски наместник на Смолянска духовна околия, ще отслужи Света Божествена литургия. След това, от 10.00 часа ще бъде отслужен и Тържествен благодарствен молебен за руските освободители, посрещнати преди 140 години в храма. В 10.30 часа от храм „Св. Никола\" ще тръгне празнично шествие до пл. „Възраждане\", начело с пушката на Капитан Петко войвода, защитник на Родопите през 1878-1879 г., съхранявана в РИМ „Стою Шишков\" - Смолян. От 11.00 часа на пл. „Възраждане\" ще се състои тържество Тържество за Националния празник на Република България с Почетен караул, поклонение и поднасяне на цветя пред Паметника на борците за свобода и Паметника на ген. Пьотр Черевин и празничен концерт.***Сопот. От 10.00 часа на площад „Иван Вазов\" в Сопот ще се проведе церемония по вдигане на националния флаг на България.***Стара Загора. По повод навършващите се 140 години от Освобождението на България, в 09.00 часа във всички храмове в града ще бъде отслужена Божествена света литургия. В 10.15 часа ще бъдат положени венци и цветя на всички паметници, посветени на Освобождението на Стара Загора. В 11.00 часа пред сградата на областната администрация ще бъде отслужен водосвет, след което паметното шествие под наслов „За Свободата... Да развеем българското знаме!\" ще потегли към Мемориалния комплекс „Бранителите на Стара Загора\", където ще завърши с тържествен ритуал за поднасяне на венци и цветя, под наслов „Пред падналите за България - поклон!\".***Село Ягодина, община Борино.От 10.00 часа ще се проведе поход с трибагреници и гайди до връх Свети Илия в чест на Освобождението на България.***Тетевен. От 10.00 часа в двора на църквата „Св. Всях Светих\" ще се отслужи Панахида. От 11.00 часа на пл. „Сава Младенов\" ще бъде издигнато знамето на Република България. От 11.30 часа отново на пл. „Сава Младенов\" ще се проведе концерт на Христо Косашки.***Тутракан. Чудотворната икона на Богородица Скоропослушница ще бъде посрещната в Тутракан. Към 16.00 часа светинята ще пристигне в храм „Св. Николай\" . Тя ще бъде изложена за поклонение в храма до 17.00 часа на 6 март.***Търговище. От 10.00 часа в храм „Св. Йоан Рилски\" ще бъде отслужена панихида в памет на загиналите за свободата. От 10.30 часа на пл. „Свобода\" ще се състои военен ритуал за издигане на националния флаг и знамената на Европейския съюз. От 11.00 часа до паметника на българо-руската дружба ученици от I ОУ „Христо Ботев\" ще представят поетичната композиция „Орловите крила на свободата\", след което ще се състои ритуалът за поднасяне на венци и цветя на признателност. В 19.00 часа на пл. „Свобода\" ще има празнична заря.***Чепеларе. В 08.30 часа от площад „Олимпийски\" ще тръгне празнично шествие към Паметника на загиналите във войните чепеларци, където ще бъдат поднесени венци и цветя в знак на признателност. В 09.00 часа ще започне традиционният поход до връх Мечи чал. В 17.30 часа в НЧ „Родопска искра 1880\" ще се проведе празничен концерт, с участието на ученици от СУ „Васил Дечев\" и самодейци от читалището. В 18.00 ч в центъра на града ще има тържествена проверка-заря, с участието на 101-ви Алпийски полк - Смолян и представители на Духовия оркестър на Сухопътни войски - София.***Шумен. От 09.30 часа в храма „Св. Вознесение Господне\" ще бъде отслужена. заупокойна молитва за загиналите войни и опълченци и молебен за здраве. В 10.00 часа пред паметника на загиналите във войните шуменци на пл. „Кристал\" ще бъдат поднесени венци и цветя от официални лица и граждани. В 12.00 часа в ДКТ „Васил Друмев\" ще се състои концерт -спектакъл „Величието на един народ\" на АНПТ - Шумен.***Ямбол. От 10.30 часа пред община Ямбол ще се състои тържествена церемония по издигане на националния флаг, благодарствен молебен и представяне на реплика на Браилското знаме. С тържествено шествие участниците в честването ще се придвижат до мястото на поднасяне на венци и цветя - паметника на загиналите за националното ни освобождение. След отслужването на заупокойна молитва в памет на загиналите за Освобождението на България ще започне и поклонението пред паметта на героите. В 11.30 часа в зала „Съвременност\" на Културно-информационен център „Безистен\" ще започне празничният концерт на Дамски хор при Хорова школа „Проф. Георги Димитров\"- Ямбол. ", "date": "2018.03.03", "title": "Събитията в страната навръх националния празник"}
{"url": "http://www.cross.bg/evtropiii-ypravitelyat-sveti-1569162.html", "text": "/КРОСС/ След страданията и мъченическата смърт на свети великомъченик Теодор Тирон в град Амасия в тъмницата останали затворени за Христа неговите съратници Евтропий и Клеоник и Василиск, племенник на свети Теодор. Управителят на града Публий, който измъчвал свети Теодор, вече бил умрял, поразен от Божия гняв. На негово място бил назначен друг, на име Асклипиодот, родом от Фригия, човек безбожен и жесток. Той причинил много злини на християните, защото получил власт от император Максимиан да ги принуждава да принасят жертви на идолите, и тези, които не се подчинявали, погубвал в жестоки мъки.Веднъж, заседавайки на съда със своите съветници, той извикал книгопазителя Евласий и му заповядал да чете предишните съдебни дела. Когато Евласий четял за страданията на Теодор Тирон, всички се удивявали на търпението на светия мъченик, а управителят попитал:- Къде са другарите на Теодор, споменати в книгата?Евласий отговорил:- Те са затворени в тъмницата заедно с другите затворници. Виждайки изгореното от Тирон капище на тяхната скверна богиня Юнона, наричана майка на боговете, управителят заревал като лъв и веднага заповядал да изпратят войници в тъмницата, за да доведат при него светите мъченици Евтропий, Клеоник и Василиск.Евтропий и Клеоник били родни братя, родом от Кападокия, а Василиск, племенник на свети Теодор, се родил в Амасия; но и тримата, свързани от взаимна любов, се наричали един друг братя.Когато мъчениците били доведени при управителя, той казал:- Послушай ме, Евтропий, и убеди братята си да се подчинят на царската заповед и да принесат жертва на боговете. Ще напиша за теб на царете за това и те ще те назначат за воевода на тази страна, ще те почетат като княз и ще те обсипят с големи богатства. Тогава на дело ще видиш колко добре е да се слушат царете и да се изпълняват техните заповеди. А ако не се убедиш от думите ми, ще разсека тялото ти на части и ще го хвърля да бъде изядено от псетата и зверовете. Каквото остане от костите ти, всичко ще изгоря в огъня и ще хвърля праха в реката. Не се надявай, че християните ще съберат твоите останки и ще ги помажат с миро като светиня. И така, покори се, принеси жертва на боговете или само кажи пред народа, че се покоряваш и искаш да принесеш жертва: всички гледат към теб и очакват твоето решение. Не отвръщай от боговете тези, които искат да им принасят жертва, за да не опетниш името си, предавайки се на позорни и жестоки мъчения.На това Евтропий отговорил на управителя:- Престани да пустословиш, сине на дявола, наследнико на геената! Престани да прелъстяваш Божиите слуги, враже Божий, отхвърлен от нетленните блага и райското блаженство, вечни затворнико на преизподния ад! Престани да говориш неприлични неща, ти, който заграждаш пътя към добрите дела, учителю и началнико на нечестието! Не зная какво да ти кажа, лукави съблазнителю! Ти ми обещаваш временна чест и богатство, които остават тук, на земята. Каква полза имам от това, което предизвиква душевредни страсти, води до самохвалство, блудство, грабеж, убийство и други престъпления? Каква полза е получил от временната слава и богатство предишният княз Публий, измъчвал свети Теодор? Сега той е погребан в земята, изяден от червеите и измъчван в ада, в неугасимия огън. И тебе няма да закъснее да постигне Божият гняв, и ти ще погинеш, беззаконнико нечестиви. Ти ме заплашваш с жестоки мъчения, меч, огън и зверове, но не се надявай да ме изплашиш с такива заплахи и мъки и да ме принудиш към беззаконие: да пострадам за Христа, моя Бог - това е моето първо желание, защото Той е нашето богатство, чест и слава. Не, няма да отстъпим от Него нито аз, нито моите братя, но ще пострадаме за нашия Спасител: в Неговите ръце е нашият живот, Той е непобедим Войвода, избавящ от беди призоваващите Го, Той и нас може да избави от Твоите ръце.Тогава управителят се обърнал към свети Клеоник и Василиск:- А вие какво ще кажете: ще принесете ли жертва на боговете, за да запазите живота си, или ще упорствате като Евтропий и тогава ще бъдете подложени на същите мъки?Клеоник и Василиск отговорили:- Както вярва нашият брат и господар Евтропий в Иисус Христос, така и ние вярваме в Бога Отец и Сина, и Светия Дух. Както Евтропий страда за Христа, така искаме да страдаме и ние, и дяволът на може да ни раздели нас, съединените от светата вяра в Христа и от взаимна любов. Както тройно преплетената връв няма да се разкъса, така и ние ще бъдем крепки, и както Пресвета Троица е неразделна, така и ние сме съединени с вяра и любов. Така че, измъчвай ни още по-жестоко, ние ще отидем на тези мъки за слава на нашия Господ Иисус Христос, на Когото ти си враг.Когато казали това, управителят заповядал четирима войници да разтегнат всеки един от тях и безпощадно да го бият със здрави жили. Светците били бити така жестоко, че на земята падали късове от телата им, обагрени с кръв. Но те мъжествено търпели и се молели на Бога. Мъчението било жестоко, но с Божия помощ страстотерпците като че изобщо не страдали.Изведнъж станало страшно земетресение, цялото съдилище се разтърсило, палачите, уморени и изплашени, избягали, а светците, освободени от невидима сила, останали цели. И ето, явил им се Господ с ангели и със свети Теодор.Сам Господ им казал:- Когато ви мъчеха, Аз стоях до вас и гледах вашето търпение. Понеже мъжествено понесохте първите страдания, Аз ще ни бъда помощник, докато завършите своя подвиг и имената ви бъдат записани в книгата на живота.След тези думи Господ и свети Теодор станали невидими.Като чул това и видял, че народът се вълнува, управителят заповядал да завържат мъчениците и да ги отведат в тъмница.Обядвайки късно със своите съветници в същия ден, управителят им казал така:- Не зная какво да правя с тези хора: целият град се вълнува заради тях. Какво мислите?Един от съветниците казал:- Умолявам те, по-скоро ги убий. Ако се забавиш да ги накажеш, целият град ще отстъпи от боговете и ще тръгне след тях. Особено на многословния Евтропий не позволявай да говори толкова много.- Аз го увещавах да се поклони на боговете - казал управителят - и с молби, и със закани, а той похули и боговете, и царя, а и на мен досади с укорите си. Но да извикаме само него и да го убеждаваме с молби. Ако ни послуша, слава на милостивите богове, а ако не, ще ги предам на смърт.Като казал така, той изпратил войниците да доведат Евтропий от тъмницата. Евтропий влязъл и управителят, седейки на обяд, се обърнал към него:- Искаш ли аз сам да те въведа в храма на нашите богове и ти да им принесеш жертва?Свети Евтропий отговорил:- Жив Господ, Бог мой! В мен няма и мисъл да отстъпя от Христовата вяра, утвърдена на непоколебим камък.Изпълнен от ярост към светците управителят заповядал да донесат сяра и смола, да ги разтопят в три котела и да обливат телата им с тях. Той наредил да се забият в земята здрави колове, да поставят светците голи между тях и да ги разпънат.Слугите донесли котли с кипящи сяра и смола, държейки ги с железни клещи.Блаженият Евтропий казал на слугите:- Господ да обърне вашето дело върху вас самите.Изведнъж с помощта на Божията сила мъчениците отвързали ръцете си от коловете, сами взели в ръце кипящите котли и излели смолата по гърбовете си един на друг. Стичайки се от телата им, тя се разляла като вода по мраморния под, настигнала слугите и ги обгорила до костите. Като видял това, управителят се ужасил, но го приписал на вълшебството на християните. Той заповядал на други слуги да стържат телата на светците с железни нокти, а раните им да поливат със синап и сол, разтворени в оцет. Светците доблестно претърпели всичко това.По време на мъченията свети Евтропий казал на управителя:- Нечестивецо, ненавистен за славата Божия! Измисли още по-големи мъчения, та за по-голямото страдание да приемем мъченически венец с още по-голяма слава.Раздразнен от тези думи, управителят заповядал на своите слуги още по-силно да мъчат светците. Дълго измъчвали светците и едва след залез слънце управителят заповядал отново да ги хвърлят в тъмницата и да ги оковат във вериги.На сутринта управителят отново седнал в съда, извикал светците и им казал:- Е, какво? Намислихте ли да се поклоните на боговете и да им принесете жертва, или искате да умрете със зла смърт?Свети Евтропий отговорил:- Нима ти, помрачени, заслепени и безчувствени губителю, не си чул от нас, че ние няма да се поклоним на твоите богове - глухи и неми бесове, и няма да им принесем жертви!Като чул това, управителят осъдил Евтропий и Клеоник да бъдат разпънати на кръст.Тогава Василиск завикал:- Осъди и мен на смърт, аз не искам да изостана от моите другари, но се стремя заедно с тях да застана пред Христа, нашия Бог.- Не - казал управителят, - така ми внушиха боговете: вие сте дали обет да не се изоставяте един друг, но аз няма да ви погубя заедно, за да бъде нарушен обетът и желанието ви да не бъде изпълнено.След тези думи свети Евтропий бил изведен заедно със свети Клеоник от града, където стоели кръстовете. Целият град тръгнал след тях, не само християните, но и езичниците.Като видели своите кръстове, мъчениците казали:- Господи, Боже наш, Иисусе Христе! Хвалим Те и Ти благодарим, че си ни направил достойни за кръстна смърт, подобна на Твоето доброволно страдание. Удостой ни с венеца на правдата, та като страдаме с Тебе, да се прославим в Твоето царство. Молим Те за светата Църква; смири въставащите срещу Твоите раби и дарувай мир на християнския род.По време на тази молитва войниците приковали мъчениците към кръстовете. И ето, чул се глас от небето, призоваващ светците към вечен покой. Свети Евтропий и Клеоник предали душите си на Господа в молитвата: „В Твоите ръце, Владико, предаваме духа си.\"Така загинали те на третия ден от месец март. Двама благочестиви мъже, граждани на град Амасия, Коинт и Велоник, помолили управителя да им позволи да вземат телата на мъчениците. Управителят не им отказал. Тогава Велоник взел тялото на свети Евтропий, помазал го с миро, погребал го с чест в своето село, намиращо се на 18 стадии от града. Тялото на Клеоник взел Коинт и със същата чест го погребал в село Кима. На тези места при гробовете за слава Божия ставали многочислени изцеления.Останалият в тъмница свети Василиск още дълго бил държан във вериги. Управителят Асклипиодот починал, а при приемника му Агрипа свети Василиск бил обезглавен на 22-рия ден на месец май. На този ден се чества паметта му, за слава на Христа, нашия Бог, прославян с Отца и Светия Дух вовеки. Амин.  ", "date": "2018.03.03", "title": "Св. мчци Евтропий, Клеоник и Василиск. Ден на Освобождението на България "}
{"url": "http://www.cross.bg/vestnik-zdrave-chasa-1569173.html", "text": "/КРОСС/ \"Знамена реликви показва Военноисторическия музей днес по повод Националния празник\", информира на първата си страница вестник \"Стандарт\". Само за 24 часа ще бъде изложено легендарното Самарско знаме. Заедно с него обаче ще могат да бъдат видени и останалите 4 оригинални байряка на българското опълчение, които не са показвани от 8 години.В интервю за вестник \"Сега\" ректорът на НАТФИЗ проф. Станислав Семерджиев коментира, че 3 март е най-почитаният празник у нас. По думите му \"в него се отразяват всички въжделения за свободата на българина\" - от времето на византийската окупация чак до наши дни. Проф. Семерджиев отправи пожелание 24 май да стане поне толкова важен за българина, колкото е 3 март, защото без празника на българската просвета и култура и на славянската писменост, едва ли е щяло да го има и Националния празник. По думите му и преди, и сега българинът е толкова свободен, колкото иска.\"Читалища оцеляват със 700 лв. месечно\". Това пише вестник \"Монитор\" и уточнява, че средищата на културата мизерстват с по 8375 лева годишно за дейност, заплати и осигуровки.В интервю за вестник \"24 часа\" министърът на здравеопазването Кирил Ананиев заявява, че \"над 40% от парите за здраве се раздават под масата\". Всички анализи показват, че българинът харчи 7,2% от брутния вътрешен продукт за здраве. Това означава, че над тези 4,2%, които публичните институции разплащат от своите бюджети, има още 3%, или над 40% от парите за здраве, които се харчат извън регламентите. Повечето от тях са плащания под масата, които отиват в нечии джобове, уточни той. Това, което ще предложи с новия модел за финансиране на здравеопазването, е те да станат легитимни и да влязат като бели пари за лечение на хората, заявява още Ананиев пред \"24 часа\".\"Тунел под прохода Петрохан обеща премиерът Бойко Борисов\" на среща с протестиращи от Северозапада, пише вестник \"Труд\". От разговорите стана ясно, че до 2021 г. ще е готово ново трасе до Видин с автомагистрални габарити. В отговор недоволните обещаха да спрат протестите, които се провеждаха 5 поредни седмици край Видин. Регионалният министър Николай Нанков увери, че изграждането на два стратегически проекта - коридор 4 от Ботевград до Видин и тунел под Петрохан, са приоритет пред правителството, допълва \"Труд\". ", "date": "2018.03.03", "title": "Акценти в пресата"}
{"url": "http://www.cross.bg/zhult-poleditzi-oblasti-1569164.html", "text": "КРОСС/ Жълт код за опасност от поледици и снеговалежи е обявен в 19 области в страната.  Това са областите Пловдив, Пазарджик, София-град, София-област, Перник, Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич и Варна, съобщават от Националния институт по метеорология и хидрология към Българската академия на науките.В тези райони се очакват валежи от сняг, които през деня, с повишението на температурите, на места ще преминават в дъжд и ще има условия за образуване на поледици.От НИМХ призовават за повишено внимание при дейности на открито и шофиране на заледени повърхности, както и да се следят актуалните прогнози за времето.", "date": "2018.03.03", "title": "Жълт код в 19 области в страната"}
{"url": "http://www.cross.bg/berbatov-livurpyl-popadeniya-1569165.html", "text": "/КРОСС/ Огромно признание за Димитър Бербатов! Нападателят бе удостоен с приза за най-велик хеттрик в историята на Висшата лига от началото на настоящия формат на английското футболно първенство, предава БТВ. Трите попадения на българина с екипа на \"Манчестър Юнайтед\" във вратата на \"Ливърпул\" на 19 септември 2010 г. бяха избрани за номер 1 в анкетата на английския \"Дейли Мейл\".\"Червените дяволи\" спечелиха най-голямото английско дерби на през септември 2010-а с 3:2, именно с 3-те гола на Бербатов.В рамките на една седмица \"Дейли Мейл\" публикуваше на страниците си списък с 50-те най-паметни хеттрика в 26-годишната история на Висшата лига.Последната част от поредицата бе за топ 10, а трите ювелирни попадения на Бербатов еднолично оглавиха престижната класация.Изданието защити избора си със следните думи: \"Брилянтна техника, късна драма, ожесточен сблъсък, историческо постижение. Главният виновник за всичко това е един футболист.\"Въпросната среща започна с брилянтен гол с глава на българина в 42-ата минута. В 59-ата Бербатов удвои аванса на \"червените дяволи\" със страхотна задна ножица. \"Ливърпул\" върнаха едно попадение с гол от дузпа на Стивън Джерард, а по-късно мърсисайдци изравниха след точно изпълнен пряк свободен удар от капитана на тима.Драмата стигна своя връх в 84-тата минута, когато Бербатов се извиси над всички, за да оформи крайното 3:2.В класацията след българина се нареждат хеттрикът на Нванкво Кану за \"Арсенал\" срещу \"Челси\" и трите шеметни гола на Садио Мане с екипа на \"Саутхемптън\" срещу \"Астън Вила\". В този сблъсък сенегалският национал отбеляза победните попадения в рамките на само 2 минути и 56 секунди.В челната петица са още головете на Роби Фаулър за \"Ливърпул\" при успеха с 3:0 над \"Арсенал\" и хеттрикът на Луис Суарес отново за мърсисайдци срещу \"Норич\" при победата с 5:1.   ", "date": "2018.03.03", "title": "Хеттрикът на Бербатов срещу \"Ливърпул\" беше избран за №1 във Висшата лига"}
{"url": "http://www.cross.bg/bulgariya-inerkom-chez-1569167.html", "text": "/КРОСС/ Преговори между „Инерком България\" и „ЧЕЗ груп\" относно възможността българската държава да закупи дялове в „ЧЕЗ България\" \"ще се състоят от средата до края на следващата седмица в Прага\". Това съобщиха в официално прессъобщение от „Инерком\" - фирмата купувач на електроразпределителното дружество, обслужващо цяла Западна България.Както е известно, след като стана известно, че въпросната фирма, базирана в Пазарджик, изненадващо е купувач на активите на „ЧЕЗ България\", нейният шеф Гинка Върбакова проведе разговори с премиера Бойко Борисов и членове на правителството. От кабинета изявиха желание да се включат с процент в собствеността на електроразпределителното дружество, а Върбакова не се възпротиви за това. Сега обаче явно започват изцяло нови преговори, след като лично премиерът на Чехия Андрей Бабиш вече беше обявил, че сделката между ЧЕЗ и „Инерком\" на практика вече е завършена.Веднага след приключването на преговорите ще бъде изнесена информация пред медиите „за хода на разговорите и взетите решения\", гласи още съобщението от „Инерком\".", "date": "2018.03.03", "title": "Преговорите за участие на държавата в сделката за ЧЕЗ започват в края на следващата седмица в Прага"}
{"url": "http://www.cross.bg/vsichki-dvizhenieto-poradi-1569169.html", "text": "/КРОСС/ 1. Метеорологична обстановка: Температурите са в интервала от -7° до +10°.Времето над страната е предимно облачно.Слаб до умерен е вятърът в областите Благоевград, Бургас, Варна, Добрич, Перник, Смолян, София, Хасково и Шумен.Дъжд вали в обл. Благоевград, обл. Бургас, гр. Видин, обл. Враца, обл. Габрово, обл. Кърджали, гр. Луковит, гр. Пещера, обл. Пловдив, обл. Силистра, обл. Смолян, обл. София, проход на „Републиката\". Сняг вали в проход „Петрохан\", местност „Картела\", обл. Сливен, с. Владая и гр. Ихтиман, Пътните настилки са предимно мокри, по усойните места - заледени и обработени.Намалена видимост поради мъгла:- до 50 м в проходите „Обзорски\" и „Петрохан\", в района на област Варна, на места в област Разград и в района на гр. Мъглиж;- до 100 м в района на гр. Антоново;За тържествата на връх „Шипка\" по случай Националния празник на Република България от 20 ч. на 02.03.2018 г до 18 ч. на 03.03.2018 г. ще бъде ограничено двупосочното транзитно преминаване на превозни средства през Шипченския проход по път I-5/Е-85/ Габрово - Шипка - Казанлък.Както всяка година транзитният трафик ще се насочва по път II-55 през Прохода на Републиката по следния маршрут: Русе - Велико Търново - Дебелец - Проход на Републиката - Гурково - Казанлък и обратно.Шофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно.За област Стара Загора движението ще преминава към Прохода на Републиката по маршрута: път I-6 Калофер - Казанлък - път II-55 - Гурково - Проход на Републиката - Велико Търново и обратно, като пренасочването ще става при пътен възел „Мъглиж\" (път I-5 с път I-6).Ограничението в движението през Шипченския проход НЕ важи за организирания междуградски автобусен транспорт.ОГРАНИЧЕНИЯ ЗА ТОВАРНИ АВТОМОБИЛИ:Забранява се движението на моторни превозни средства, предназначени за превоз на товари с техническа допустима максимална са над 12 тона, включително състав с ремаркета и полуремаркета, селскостопанска и земеделска техника, трактори и специализирана строителна техника, както следва:целогодишно за периода на официалните празници: последния работен ден преди празници - от 16:00 часа до 20:00 часа и последния почивен /празничен/ ден - от 14:00 часа до 20:00 часа. Забраната се отнася за всички периоди, в които е определен повече от един празничен ден.Ограниченията важат само за участъците от републиканската пътна мрежа, както следва:•\tАвтомагистралите; •\tпът I-1 с. Ребърково-Ботевград, като движението се пренасочва по път II-16 Ребърково-Своге-София;•\tпът I-1 Благоевград-ГКПП „Кулата\";•\tпът I-4 п. в. „Коритна\"-Велико Търново-Шумен;•\tпът I-5 Русе-Велико Търново;•\tпът I-8 ГКПП „Калотина\"-София;•\tпът I-9 Варна-Бургас;•\tпът II-18 Околовръстен път София;•\tпът II-99 Бургас-Царево.Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим.2. Обстановка /състояние/ по РПМ:2.1. Проходи: 2.1.1. Ограничения за текущия период:- „Айтоски\"- отворен за всички МПС;- „Дюлински\" - забранен за всички МПС;- „Котленски\" - отворен за всички МПС;- „Обзорски\" - отворен за всички МПС;- „Печинско\" - отворен за всички МПС;- „Превала\" - отворен за всички МПС;- „Предел\" - отворен за всички МПС;- „Републиката\" - отворен за всички МПС;- „Ришки\" - отворен за всички МПС;- „Рожен\" - отворен за всички МПС;- „Твърдишки\" - забранен за МПС над 10 т;- „Троянски\" - затворен за всички МПС;2.1.2. Временни ограничения:2.1.3. Целогодишни ограничения за движение по проходите:- „Върбишки\" - затворен за всички МПС; - „Златишки\" - затворен за всички МПС;- „Вратник\" - забранен за МПС над 10 т;- „Пампорово\" - забранен за МПС над 3,5 т; - „Петрохан\" - забранен за МПС над 12 т;- „Шипка\" - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4.2.2. Автомагистрали: - А1 „Тракия\": няма ограничения.- А2 „Хемус\": няма ограничения.- А3 „Струма\": няма ограничения.- А4 „Марица\": няма ограничения.- А5 „Черно море\": няма ограничения.- А6 „Люлин\": няма ограничения.Временни ограничения в движението на МПС по първокласната пътна мрежа:- път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция:ОПУ Видин:- Временно движението на МПС над 12 т по път I-1 Видин - Монтана за движещите се в посока Монтана е ограничено поради силен снеговалеж и снегопочистване. Oбходен маршрут : път II-11 Дунавци - Арчар - път III-112 Добри дол - Тополовец - път III-114 Тополовец - Ружинци. Движението се регулира от сигналисти и служители на „Пътна полиция\".2.3. Други въведени извънредни временни ограничения на движението:ОПУ Благоевград:- Временно движението по път II-84 Велинград - Якоруда е ограничено за МПС над 12 т с ремаркета и полуремаркета поради обилен снеговалеж и снегопочистване.ОПУ Бургас:- Временно е ограничено движението на МПС над 10 т по път III-908 Варовник - Вълчаново ханче поради силен вятър и снегонавявания.- Временно движението по път III-2085 Горица - Просеник е ограничено за всички МПС силен вятър и снегонавявания.ОПУ Добрич: - Ограничено е движението за МПС над 12 т по път III-902 Оброчище - Кичево поради снегонавявания.- Ограничено е движението за всички МПС по път III-2932 Крушари - Росица поради снегонавявания.- Ограничено е движението за всички МПС по път III-2961 Конаре - Божаново поради снегонавявания.- Ограничено е движението за всички МПС по път III-2963 Вранино - Спасово поради снегонавявания.- Ограничено е движението за всички МПС по път III-7001 Силистра - Коритен поради снегонавявания;- Ограничено е вижението за всички МПС по път III-7102 Коларци - Тервел поради снегонавявания.- Ограничено е движението за всички МПС по път III-7103 Oногур - Крушари поради снегонавявания.- Ограничено е движението за МПС над 12 по път III-7106 Карапелит - Кочмар поради снегонавявания.ОПУ Ловеч:- Ограничено е движението за всички МПС по път III-358 Шипково - Рибарица, поради снегонавявания.ОПУ Пазарджик:- Временно движението по път II-84 Велинград - Якоруда е ограничено за МПС над 12 т с ремаркета и полуремаркета поради обилен снеговалеж и снегопочистване.ОПУ Пловдив: - Движението по път III-861 Югово - Лъки се осъществява задължително с вериги за всички МПС поради снегонавявания.- Движението по път III-8611 Белица - Загражден се осъществява задължително с вериги за всички МПС снегонавявания.ОПУ-Русе: - Ограничено е движението за МПС над 12 т по път II-23 Русе - Кубрат поради снегонавявания.- Временно движението за всички МПС по път III-2003 Дряновец - Сеново е ограничено поради снегонавявания.ОПУ Силистра:- Ограничено е движението на всички МПС по път III-205 Тутракан - Исперих поради снегонавявания. Обходен маршрут: Царев дол - Черногор - Главиница - Исперих.-  Ограничено е движението на МПС над 3,5 т по път III-205 Стефан Караджа - Белица поради снегонавявания.- Ограничено движение за МПС над 3,5 тона по път ІІІ-701 в участъка Секулово - Тодор Икономово от км 9+454 до км 16+353 поради влошено състояние на мостово съоръжение.Обходен маршрут за МПС над 3,5 тона: през общински път 70009 Секулово - Прохлада - Браничево; наляво по път І-7 Браничево - Пристое - Каолиново; наляво по път ІІІ-7005 Каолиново - Тодор Икономово и обратно.ОПУ Смолян:- Движението по път ІІІ-861 гр. Лъки - местност „Момина вода\" от км 31+040 до  км 36+000 е ограничено за всички МПС да се движат с вериги а автомобилите с маса над 12 т. без ремаркета и полуремаркета- Движението по път III-8631 Момчиловци - проход Рожен е забранено за МПС над 12 т с ремаркета и полуремаркета, а всички МПС задължително да се движат с вериги. ", "date": "2018.03.03", "title": "Актуалното състояние по пътищата на 3 март"}
{"url": "http://www.cross.bg/rodeni-na-mart-1569168.html", "text": "/КРОСС/ Величка Велянова, директор на Лицея за изучаване на италианси език - ГорнабаняВеселин Пантелеев-Ешкенази, цигуларИнж. Георги Божинов, бивш депутатГеорги Новаков, актьорДимитър Шумналиев, писателИвет Григорова, собственичка на Модна агенция \"Ивет фешън\"Йорданка Ненчева, адвокат в УМБАЛ \"Софиямед\"Костадин Язов, бивш депутатО. з. ген.-майор Любен Гоцев, дипломат, бивш депутатСтефан Нeнов, председател на НС на Общинска банкаТодор Стойков, бивш баскетболист", "date": "2018.03.03", "title": "Родени на 3 март"}
{"url": "http://www.cross.bg/ybiti-michigan-yniversitet-1569171.html", "text": "/КРОСС/ Най-малко двама души бяха убити при стрелба в университет в американския щат Мичиган, предава news.bg. Официално бе обявено, че те не са студенти, нито персонал от учебното заведение.Няма други пострадали на този етап.Нападателят е избягал и се издирва. Той е идентифициран. Това е 19-годишният Джеймс Ерик Дейвис. Счита се, че убитите всъщност са неговите родители, които дошли да го видят. Оръжието, пък било на бащата, който е полицай.Дадени са също така данни за височината и килограмите му. Разкрива се, че той е чернокож и същия ден е напуснал болница, след като е бил хоспитализиран заради наркотици.Новината е била потвърдена от полицията.Университетът се намира на около 200 км  северозападно от Детройт.  За последните 9 седмици в САЩ са били извършени 12 подобни нападения в страната, показва статистика, публикувана от CNN.", "date": "2018.03.03", "title": "Двама убити при стрелба в университет в Мичиган"}
{"url": "http://www.cross.bg/bulgariya-osvobozhdenieto-godini-1569157.html", "text": "/КРОСС/ Днес, 3 март, е националният празник на Република България и честваме Освобождението от турско робство. Тази година отбелязваме и юбилей - 140 години от началото на Третата българска държава.Именно на 3 март през 1878 г. е подписан Санстефанският мирен договор между Русия и тогавашната Османска империя, с което се слага край на Руско-турската война.Две години след Освобождението, през 1880 г., 3 март се чества в София като Ден на възшествието на престола на император Александър II. От 1888 г. празникът започва да се празнува като Ден на Освобождението на България от османско владичество.Една от най-значимите битки, прославена и в родната ни литература, е Шипченската епопея, носеща името си от битката за прохода Шипка. Ордите на Сюлейман паша е трябвало да разбият частите за прикритие, укрепили се по стръмнините на връх Свети Никола (днес, носещ името връх Шипка), за да може турската войска да пробие в Северна България. Цялото българско опълчение е в рамките на предния отряд. Паметната битка, възпята в стихотворението на Иван Вазов от „Епопея на забравените\" остава завинаги част от българското самосъзнание.Поради тази причина и най-значимите празненства са именно на връх Шипка и издигнатия там Паметник на свободата.Честит празник! ", "date": "2018.03.03", "title": "Честваме 140 години от Освобождението на България"}
{"url": "http://www.cross.bg/shipka-televiziya-nova-1569166.html", "text": "\r\n/КРОСС/  Шипка и пътят нагоре. Стъпки към свободата. Емблематичният български хор Мистерията на българските гласове за пръв път ще пее от връх Шипка в ефира на Нова телевизия. В студиото, при водещата на съботния сутрешен блок на Нова телевизия Мира Иванова, ще бъдат историци, общественици и българи с кауза, обединени от темата „България”. За героизма, който вдъхновява. 140 години след Освобождението на България, на живо от заветния връх и храма в Шипка, от Сан Стефано, Военно-историческия музей, Паметника на незнайния вой и от цялата страна. Със специалното участие на Валя Балканска, „101 кабагайди”, Кубрат Пулев, Владо Николов, Захари Карабашлиев, Руслан Мъйнов, Школа „Историка” – Карджали и Духовия оркестър към 61-а Стрямска бригада. Едно предаване за примера, славата и саможертвата.", "date": "2018.03.03", "title": "В сутрешните блокове днес"}
{"url": "http://www.cross.bg/voiina-stava-dogovor-1569160.html", "text": "/КРОСС/ 1431 г. - Начало на понтификата на папа Евгений IV.1517 г. - Експедицията на испанските мореплаватели Франциско Кордоба и Антон Аламинос достига полуостров Юкатан.1585 г. - Във Венеция е открит Олимпийския театър, проектиран от Андреа Паладио.1845 г. - Флорида става 27-я щат на САЩ.1855 г. - Александър II официално се възцарява като император на Руската империя.1857 г. - Втора опиумна война: Франция и Великобритания обявяват война на Китай.1861 г. - Александър II премахва с манифест крепостното право в Русия.1875 г. - Състои се премиерата на операта Кармен в парижката Опера комик.1878 г. - Руско-турска война (1877-1878): Русия и Османската империя подписват прелиминарния (предварителен) Санстефански мирен договор, с който се слага край на войната и де факто се създава Третата българска държава.1886 г. - Сръбско-българската война: След приключване на войната е сключен Букурещки договор между България и Сърбия.1891 г. - В правилата на футбола е въведена дузпата, а прилагането ѝ започва от следващия сезон.1904 г. - При използване на цилиндъра на Томас Едисън е направен първият звукозапис на политическа реч - на кайзерът на Германия Вилхелм II.1912 г. - Във Варна е учреден Юношеския туристически съюз Галата.1913 г. - Основан e футболен клуб Тича, известен днес като ПФК Черно море.1918 г. - Първата световна война: Подписан е Брест-Литовският договор между, от една страна Германия, Австро-Унгария, Османската империя и България, и от друга страна - болшевишкото правителство на Русия, даващ независимост на Полша, Финландия, Литва, Латвия и Естония.1923 г. - Излиза първият брой на списание „Тайм\"1924 г. - С детронацията на халиф Абдул Меджид II е сложен край на 1400-годишния ислямски халифат, Турция става република и в длъжност встъпва президента Кемал Ататюрк.1924 г. - В България по решение на правителството са арестувани около 500 дейци на ВМРО.1931 г. - Приет е съвременният Химн на Съединените американски щати.1938 г. - В Саудитска Арабия са открити големи находища на нефт.1941 г. - Втората световна война: Великобритания скъсва дипломатически отношения с България.1941 г. - Холокост: Германските окупатори създават в Краков еврейско гето.1945 г. - Втората световна война: Финландия обявява война на Хитлеристка Германия.1958 г. - Нури ас-Саид става министър-председател на Ирак за 14-ти път.1961 г. - Хасан II става крал на Мароко.1974 г. - Самолет МакДонълд Дъглас на турските авиолинии катастрофира близо до Бои д'Ерменонвил, Франция - загиват 346 души.1980 г. - Робърт Мугабе съставя първото правителство на Зимбабве (дотогава Родезия), след получената независимост от Великобритания.1992 г. - Босна и Херцеговина обявява независимост от Югославия.1997 г. - Открита е най-високата постройка в Нова Зеландия - кулата Скай Тауър (328 м), построена в Окланд за две години и половина.2002 г. - Народът на Швейцария решава в референдум страната да стане член на ООН.2005 г. - Американският пилот Стив Фосет приключва околосветския си полет със самолета GlobalFlyer без междинно зареждане с гориво, започнат на 28 февруари. ", "date": "2018.03.03", "title": "3 март в историята"}
{"url": "http://www.cross.bg/siriya-fomin-tanf-1569170.html", "text": "/КРОСС/ САЩ използват зоната, която контролират в западната част на Сирия като „резерват за терористи\". Това съобщи в интервю пред руския телевизионен канал „Россия 24\" заместник-министърът на отбраната на Русия Александър Фомин, предава РИА Новости.„Не може да не ни тревожи зоната с диаметър 55 километра в района на град Ат Танф. Това е на границата с Ирак, в западната част на Сирия, където фактически е създаден резерват за терористи. Там те се превъоръжават, готвят се и осъществяват набези в околността. Всичко това е под ръководството на силите за специални операции и други подразделения на САЩ\", заяви Фомин.Освен това, според думите на заместник-министърът, САЩ не пропускат хуманирарните конвои в сирийския бежански лагер Рукбан, намиращ се в близост до Ат Танф, в резултат от което ситуацията там е катастрофална.РИА припомня, че през ноември м.г. руският Център за примиряване на враждуващите страни в Сирия съобщи, че САЩ, закривайки 55-километрова зона около въпросната американска база, са изолирали повече от 50 хиляди души, които се нуждаят от хуманитарна помощ. Москва е предложила на Вашингтон безопасността на доставките на помощи за бежанците да се осигурява от двете страни.Коалицията начело със САЩ се е съгласила да помогне, но е заявила, че не е получила потвърждение за това, че сирийските власти са готови да пропускат конвоите.", "date": "2018.03.03", "title": "Руското Министерство на отбраната: САЩ създадоха „резерват за терористи“ в Сирия"}
{"url": "http://www.cross.bg/znamena-opulchenie-mart-1569172.html", "text": "/КРОСС/ В националния военноисторически музей днес, специално за 3 март, са показани знамената на българското опълчение, съобщава БТВ.Изложбата „Знамената на Българското опълчение\", посветена на 140-годишнината от Освобождението. Тя представя петте знамена, които олицетворяват вековния стремеж на българите към свобода.Две от петте са взели реално участие в Руско-турската война, защото Руското командване не желае знамена с неруски символи да бъдат в битка. Едно от тези две знамена е Самарското, най-известното знаме, под което са се били опълченците на Шипка.Знамената на 1-ва и 2-ра дружина са ушити по поръчение на Добродетелната дружина, а със средства на българската общност в гр. Киев е изработено знамето на 5-а дружина. Те не са участвали в бойни действия по време на Руско-турската война, но се развяват като знамена на Опълчението на военния парад в Пловдив на 30 август 1878 г. Въпреки че само две от тях са свидетели на героизма на българите по пътя към свободата, всичките пет имат своя боен път. След Освобождението те стават знамена на Българската земска войска и участват във войните за национално обединение.Изложбата „Знамената на Българското опълчение\" може да бъде разгледана на националния празник 3 март, когато музеят работи с вход свободен. Знамената, с изключение на Самарското, ще бъдат експонирани и достъпни за публиката до 11 март в работните дни на музея. ", "date": "2018.03.03", "title": "Военноисторическият музей показва знамената на българското опълчение"}
{"url": "http://www.cross.bg/ykraiina-gazprom-rysiya-1569178.html", "text": "/КРОСС/ Европейската комисия изрази готовност да посредничи при нови газови преговори между Русия и Украйна, след като вчера \"Газпром\" спря доставките за украинската компания \"Нафтогаз\".Това стана, след като арбитражният съд в Стокхолм отсъди, че \"Газпром\" трябва да плати на Украйна 2,56 млрд. долара за транзитиране на газ през Русия.Според руската страна обаче задълженията на \"Нафтогаз\" към нея надхвърлят в пъти тази сума. Русия е върнала на Украйна сумата, платена за газови доставки през март, а Киев се е обърнал към ЕК за посредничество по казуса.Говорител на Комисията съобщи, че случаят няма да повлияе на доставките към ЕС. ", "date": "2018.03.03", "title": "\"Газпром\" спира газа към Украйна, Еврокомисията готова да посредничи в създалата се криза"}
