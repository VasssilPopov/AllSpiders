{"url": "http://www.cross.bg/godina-petkova-tzenata-1613810.html", "text": "/КРОСС/ Домакинствата ще могат да си избират свободно доставчик на електроенергия след 2020 година. Това заяви във Велико Търново министърът на енергетиката Теменужка Петкова, цитирана от БНР.По думите й либерализацията за пазара на електроенергия за домакинствата и малките потребители е трябвало да бъде факт преди година.Процесът започна, но в пълнота ще е се случи не по-рано от 2020 година, посочи енергийният министър Теменужка Петкова.\"Може би от следващия регулаторен период постепенно да се върви към пълно либерализиране на пазара, като в цената на електрическата енергия, която сега е регулирана, постепенно ще се вкарва една малка част, която е на цената на пазара, а не, както е сега, КЕВР да регулира изцяло цената за битовите потребители и за малкия бизнес\", обясни енергийният министър.Петкова увери, че включването на домакинствата към свободния пазар на ток няма да доведе до увеличение на цените за бита. ", "date": "2019.09.22", "title": "Домакинствата избират свободно доставчик на електроенергия след 2020 г."}
{"url": "http://www.cross.bg/tyrizum-angelkova-rust-1613804.html", "text": "/КРОСС/ Културно-историческият туризъм отбелязва ръст от 15%, заяви във Велико Търново министърът на културата Николина Ангелкова. Тя поясни, че той е ключов за превръщането на България в целогодишна туристическа дестинация.В края на този месец приключва общественото обсъждане на стратегията за развитие на това направление в туризма до 2030 година.Успешно се развиват деветте български културно-исторически дестинации, като при някои от тях има 100% ръст на посещаемостта, посочи министър Николина Ангелкова.„От януари до юли месец международните туристи, които са посетили България, са над 5,1 милиона. Около 25% са декларирали, че са посетили страната с цел културно-исторически туризъм. Все повече ние самите предпочитаме да посещаваме вътрешността на страната\", каза Ангелкова, цитирана от БНР.Разработен е контрактен план за развитие на културно-историческия туризъм. Стратегията до 2030 година ще е окончателно готова до края на тази годината, а след общественото обсъждане ще стане ясно на какво финансиране ще се разчита, заяви още министър Ангелкова. ", "date": "2019.09.22", "title": "15% ръст на културно-историческия туризъм"}
{"url": "http://www.cross.bg/berbatov-lika-nezavisimostta-1613808.html", "text": "/КРОСС/Ръководството на \"Байер\" Леверкузен честити Деня на независимостта на всички българи. Немският клуб публикува снимка с лика на Димитър Бербатов и българския флаг, съобщи gong.bg„Честит Ден на независимостта на всички български фенове!\", гласи поздравът.Преди няколко дни Димитър Бербатов официално сложи край на футболната си кариера.", "date": "2019.09.22", "title": "„Байер” Леверкузен честити празника на българите с лика на Бербатов"}
{"url": "http://www.cross.bg/ryse-chast-metra-1613807.html", "text": "/КРОСС/ Крадци задигнаха 250 метра медни проводници по бул. \"България\" в Русе, съобщи БНТ. Повредили са и част от електрическите стълбове. Опитали са се да изкопаят и подземен проводник, но не успели.Тролейбусната мрежа не е под напрежение и те са се възползвали, за да отрежат жиците, като са се качили на 5 метра височина.Над 7 000 лева ще струва на Общината да възстанови щетите.Александър Георгиев, изп. директор на Общински транспорт - Русе обяснява, че докато се възстановят щетите, трафикът по булеварда ще бъде затруднен.По думите му общината търпи загуби и заради шофьори на камиони, които не преценяват габаритите на превозното средство и често късат кабелите. ", "date": "2019.09.22", "title": "Задигнаха част от контактната тролейбусна мрежа на Русе"}
{"url": "http://www.cross.bg/medal-baky-finala-1613806.html", "text": "/КРОСС/ Българският ансамбъл по художествена гимнастика в състав Симона Дянкова, Лаура Траатс, Мадлен Радуканова, Стефани Кирякова и Ерика Зафирова спечели сребърен медал във финала на пет топки от Световното първенство в Баку, Азербайджан.Възпитаничките на Весела Димитрова излязоха със стартов №2 и изиграха перфектно едно много красиво съчетание, което бе оценено от съдиите с 29.350.Това е втори медал за нашите момичета, които вчера в многобоя спечелиха бронзов медал. Те ще опитат да спечелят отличие и във финала на бухалки и обръчи. ", "date": "2019.09.22", "title": "Сребро за ансамбъла по художествена гимнастика на Световното в Баку"}
{"url": "http://www.cross.bg/iran-militzii-izrael-1613805.html", "text": "/КРОСС/ Неидентифициран самолет е нанесъл удар по военна база близо до летище западно от иракската провинция Анбар. Това съобщи ливанската телевизия \"Ал Маядин\", позовавайки се на иракски източници.Източниците добавят, че военната база обслужва подкрепяна от Иран милиция. Не се съобщава за жертви при предполагаемия удар.В сряда вечерта безпилотни самолети атакуваха компания от бойци на подкрепяните от Иран Народни мобилизационни сили близо до границата с Ирак.Арабската версия на Sky News цитира източник от иракските сили за сигурност, който заявил, че при нападението са били убити петима души, а още деветима са били ранени.Атаката е била насочена срещу милиции, които са действали в близост до сирийския град Ал Букамал.След атаката войниците се разпръснали, за да избегнат още нападения, добавил източникът; те също така преместили боеприпаси на скришни места, за да затруднят поразяването им от въздуха.Това е третият път в рамките на две седмици, в който обекти, управлявани от шиитски милиции, са атакувани в този район. Миналия понеделник имаше съобщения за удар срещу оръжейни складове, управлявани от милиции, свързани с Иран. Иракската телевизия \"Афак\" посочи Израел като извършител на атаката, а Сирийският център за наблюдение на човешките права уточни, че са загинали 10 бойци, подкрепяни от Иран.Наскоро Израел беше обвинен в извършването на серия от удари в Ирак - някои от тях в западната част на страната, близо до сирийската граница. Ударите бяха насочени срещу подкрепяни от Иран шиитски милиции и техни конвои, които са контрабандирали оръжия в района. Въпреки че Израел не потвърди, че е извършил ударите, израелският премиер Бенямин Нетаняху на няколко пъти намекна, че Израел няма да се поколебае да разшири границите на борбата срещу Иран. ", "date": "2019.09.22", "title": "Неидентифициран самолет удари база на подкрепяна от Иран милиция в Ирак"}
{"url": "http://www.cross.bg/sofiya-stryma-dvizhenieto-1613787.html", "text": "/КРОСС/ Утре - 23 септември, от 14 ч. до 20 ч. се спира движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на почивните дни. Във връзка с очаквания интензивен трафик Агенция „Пътна инфраструктура\" апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция\" и ИА „Автомобилна администрация\". Тя предвижда ограничаване на движението по следните участъци от републиканската мрежа:•\tавтомагистралите;•\tпът I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;•\tпът I-1 - от Благоевград до ГКПП „Кулата\";•\tпът I-4 п. в. „Коритна\" - Велико Търново - Шумен;•\tпът I-5 Русе - Велико Търново;•\tпът I-8 ГКПП „Калотина\" - София;•\tпът I-9 Варна - Бургас;•\tпът II-18 Околовръстен път на град София;•\tпът II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). От 10 ч. в понеделник - 23 септември, в участъка от АМ „Струма\" край Дупница ще има две ленти за движение за леките автомобили и ППС до 12 т в посока София и една за Кулата. Превозните средства над 12 т, включително и автобусите, пътуващи към Кулата се отбиват от АМ „Струма\" при пътен възел „Долна Диканя\", ще преминават по път I-1/Е-79 и при пътен възел „Бобошево\" ще продължават по АМ „Струма\". За пътуващите към София отбиването по път Е-79 ще става при пътен възел „Бобошево\", а качването на магистралата ще бъде при пътен възел „Дупница Север\". За ППС над 12 т се забранява движението по пътната връзка от път Е-79 към АМ „Струма\", при пътен възел „Дупница Север\" при км 51+236 и по пътните връзки от път ІІ-62 Дупница-Кюстендил към АМ „Струма\" на пътен възел  „Дупница Юг\" по направленията: Кюстендил - Благоевград, Кюстендил - София, Дупница - Благоевград и Дупница - София. На АМ „Хемус\" продължават ремонтно-възставителните работи на съоръженията при 19-ти км /виадукт „Потоп\"/ и при 36-ти км /виадукт „Коренишки дол\"/, както и на тръбата за София на тунел „Витиня\". На мостовите съоръжения, които не са обновявани от построяването им през 80-те години, се извършва ремонт на пътната част и стълбовете. За улеснение на пътуващите в отсечките с ремонт на автомагистралата има две ленти за пътуващите за София и една за Варна. В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно. Алтернативен маршрут на АМ „Хемус\" в посока Монтана и Видин е проходът „Петрохан\" и Искърското дефиле, а в посока Варна - път I-1 София - Ботевград.За улеснение на трафика през Владая и повишаване на пътната безопасност на 23 септември ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма\".Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни през 2019 г. в приложения линк - http://www.api.bg/index.php/bg/karti/vremenna-organizaciya-na-dvizhenieto-po-uchastci-ot-rpm-na-mps-nad-12-t-za-oficialni-praznici-prez-2019-g/ ", "date": "2019.09.22", "title": "Утре от 14 ч. до 20 ч. се спира движението на камионите над 12 т по автомагистралите"}
{"url": "http://www.cross.bg/transport-septemvri-gurtziya-1613796.html", "text": "/КРОСС/ Общонационална стачка на екипажите на морския транспорт в Гърция е обявена за 24 септември 2019 г. Началото на стачните действия е обявено за 6.00 ч. на 24 септември, а за край - 6.00 ч. на 25 септември. Очаква се стачката да засегне и фериботните връзки в страната. Съобщението е на Министерството на външните работи (МВнР).От външно министерство препоръчват на българските граждани, пребиваващи или пътуващи до Гърция, да се информират предварително за разписанията на морския транспорт и възможните алтернативни връзки с друг вид транспорт, както и да следят местните медии за най-актуална информация.Съгражданите ни могат да се информират за предстоящи и настоящи стачни действия на сайта: http://apergia.gr, който е наличен само на гръцки език.При необходимост от съдействие българските граждани могат да се свържат с Посолството ни в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното ни консулство в Солун на телефони: +30 2310 829 210; +30 2310 869 520. ", "date": "2019.09.22", "title": "Стачка на морския транспорт в Гърция на 24 септември"}
{"url": "http://www.cross.bg/galaktiki-liner-transformatziya-1613809.html", "text": "/КРОСС/ Учени от университета на Мериленд установиха, че за няколко месеца 6 спокойни галактики са се превърнали в квазари - мощни източници на ярко лъчение, които съдъжат активно ядро, съобщи Сайънс алърт.Става въпрос за 6 галактики тип LINER, т.е. в ядрата им има емисионна област с ниска йонизация. Галактиките тип LINER съставляват около една трета от всички галактики. По-ярки са от галактиките със спящи свръхмасивни черни дупки, но отстъпват на Сийфъртовите галактики с активни ядра.Превърналите се в Квазари галактики тип LINER станали едни от най-ярките обекти във Вселената.Яркото излъчване е свързано с акреционния диск около свърхмасивната черна дупка, в която силите на триене между праха и газа произвежда топлина и светлина. Неизвестен обаче е източникът на излъчване в галактиките тип LINER.Внезапното превръщане в квазар навежда на мисълта, че е открит нов тип активно галактично ядро.По-рано се предполагаше, че подобна трансформация би трябвало да отнеме хиляди години. Нещата се усложняват, тъй като в нито една от 6-те галактики не се наблюдава звездообразуване. Засега е неизвестна причината за въпросната трансформация. ", "date": "2019.09.22", "title": "Наблюдаваха необясним космически феномен"}
{"url": "http://www.cross.bg/ninova-nezavisimostta-napisa-1613793.html", "text": "/КРОСС/ Независимостта е състояние на духа. Ако всеки българин я носи в себе си и има характер да я защитава пред вътрешни и външни сили, то и България ще пребъде като свободна и независима държава. Това написа председателят на НС на БСП Корнелия Нинова във Фейсбук по случай 111-ата годишнина от обявяването на Независимостта на България.\"Нека заедно и смело пазим българщината и отстояваме независимостта си. Честит празник\", написа още Нинова. ", "date": "2019.09.22", "title": "Нинова: Нека заедно и смело пазим българщината и отстояваме независимостта си"}
{"url": "http://www.cross.bg/snimki-detski-grad-1613794.html", "text": "/КРОСС/ 180 снимки са получени до момента в рамките на инициативата „Покажи как обновяваме родното ти място\", част от образователно-патриотичната кампания на Министерството на регионалното развитие и благоустройството „Моят град е моята крепост\". Конкурсът цели да стимулира гражданите да покажат и популяризират със снимки проектите, с които се обновяват големите общински центрове и обекти на културната, туристическата, образователната, социалната, здравната и пътна инфраструктура, как се развиват градовете с инвестициите по Оперативна програма „Региони в растеж\" 2014-2020 г., както и с предходните проекти, реализирани по ръководените от МРРБ европрограми. Най-активни към днешна дата са жителите на София, Благоевград, Ловеч, Стара Загора, Враца, Добрич, Монтана, Петрич, Габрово и Мездра. Участниците в конкурса са изпратили най-много кадри на обновени паркови и централни зони, санирани блокове, детски площадки, учебни заведения и детски градини, обновените сгради на пожарните служби,  социални жилища. Има и фотографии на исторически местности и реставрирани крепости.Само 10 дни остават до изтичане на крайния срок - 30 септември, в който все още може да се изпращат снимки за включване в надпреварата. Те се приемат на имейл: , придружени с име на автора, телефон за връзка и кратка информация с какво го впечатлява този проект и с какво допринася за града.Най-добрите кадри и посланията към тях ще бъдат включени в календар за 2020 г., предвидени са и атрактивни награди.  Така всеки има възможност да подкрепи родния си град, като покаже обновени паркове и площади, междублокови пространства, детски градини, училища, жилищни и обществени сгради, спортни площадки и центрове, рехабилитирани пътища, културни и туристически обекти, реновирани здравни заведения, обществен транспорт и внедрени интелигентни решения за управление на населените места.", "date": "2019.09.22", "title": "180 снимки до момента за конкурса на МРРБ „Моят град е моята крепост“"}
{"url": "http://www.cross.bg/ovcha-kvartal-kypel-1613795.html", "text": "/КРОСС/ Повече от 10 часа продължава драмата с въоръжения мъж в столичния квартал „Овча Купел\", който се барикадира в апартамента си.Снощи той вдигна на крак полиция, спецчасти и Спешна помощ, след като заплашил да застреля всички около себе си.Сигнал за случващото се в квартал „Овча Купел\", на ул. Народен Герой 6, е подаден малко след 21:00 ч.По неофициална информация са се чули изстрели, но до момента няма данни за пострадали хора.Екипи на полицията и психолози останаха на място през цялата нощ, за да преговарят с него. Той все още не е изведен.По непотвърдено информация мъжът е служител на СОТ. ", "date": "2019.09.22", "title": "Драмата с въоръжения мъж в „Овча Купел“ продължава"}
{"url": "http://www.cross.bg/manolova-nezavisimi-silni-1613797.html", "text": "/КРОСС/ Силни сме, когато сме независими. Силни сме, когато зависи бъдещето от всички нас, а не само от няколко души. Това написа социалната мрежа кандидатът за кмет на София Мая Манолова по повод деня на Независимостта, която заедно с нейния екип поднесе цветя пред паметника до Художествената галерия в столицата.\"Историята се прави от независими личности и хората винаги умеят да ги разпознаят пред другите, които са превили гръбнак пред чуждата воля. Нека се изправим! Честит празник!\", коментира още в Манолова. ", "date": "2019.09.22", "title": "Манолова: Силни сме, когато сме независими"}
{"url": "http://www.cross.bg/prodanov-bulgariya-hristo-1613799.html", "text": "/КРОСС/ Страната e хваната в режим, с който трябва да се борим \"Независимостта не е константна и може би неслучайно на 111-та годишнина от обявяването на Независимостта на България страната ни е на 111-то място по свобода на медиите\". Това каза зам.-председателят на ПГ на \"БСП за България\" Христо Проданов пред БНТ.  Той коментира, че затова е логично да си зададем въпроса независима ли е България и къде се взимат важните за страната ни решения  - в държавните ни институции или някъде извън България. Проданов каза още, че според Конституцията в България има разделение на властите. \"Независими ли са обаче законодателната, изпълнителната и съдебната власт или са подчинени на един човек? Независима ли е и четвъртата власт - медиите, след като на един журналист му се казва, че няма да си намери работа в нито една медия?\", попита той. Социалистът заяви, че България е обхваната от режим, с който трябва да се борим.  \"Никой не саботира правителството, то само се саботира, защото скандалите са неспирни. Те съпътстват работата на управляващите и живота на обществото ежедневно. Те вече са толкова много, че човек трудно може да ги запомни, а  държавата се управлява с кражби и разпродажби, които рано или късно излизат наяве\", категоричен бе Христо Проданов. \"Състезанието за местните избори трябва да бъде за политики, обърнати към българските граждани, а не борба за власт. Не съм чул, обаче нито една друга партия да има предизборна платформа с основни акценти, за това как ще работят техните представители след изборите\", коментира още Христо Проданов. Той добави, че единствено БСП е дала ясен знак пред обществото, че има идея и визия за това как трябва да се управляват българските общини. \"На много места БСП се явява с непартийни кандидати, които имат доверието на хората и са носители на промяната\", каза още Христо Проданов. По повод подкрепата, декларирана от БСП за кандидатурата на Мая Манолова за кмет на София, Проданов подчерта, че ако една политика е базирана на платформа, идеи и програма, тогава няма нищо лошо в това една партия да подкрепи независим кандидат. \"Мая Манолова е борбен човек, а с енергията и силата си тя предаде смисъл на институцията омбудсман\", коментира още социалистът. Във връзка с предложението на БСП за съставяне на анкетна комисия за случая със спирането на БНР, Христо Проданов обясни, че социалистите са внесли предложението си в парламента. Оттук нататък в ръцете на председателя на парламента е кога ще го внесе за гласуване.  ", "date": "2019.09.22", "title": "Христо Проданов: България се управлява с кражби и разпродажби"}
{"url": "http://www.cross.bg/evropa-evro-miliarda-1613798.html", "text": "/КРОСС/ Google планира да инвестира 3 милиарда евро за разширяване на своите центрове за данни в Европа през следващите две години.Изпълнителният директор на компанията Сундар Пичай заяви, че общата инвестиция в интернет инфраструктурата в Европа от 2007 г. насам възлиза на 15 милиарда евро. На среща с финландския премиер Анти Рине в Хелзинки, той подчерта, че инвестициите ще осигуряват работа на 13 000 души в ЕС всяка година.Google „прави още една голяма крачка към най-мощното снабдяване с възобновяема енергия в историята\" - споразумения, включващи 18 нови енергийни договора, 10 от които в Европа, подчерта собственикът на компанията. ", "date": "2019.09.22", "title": "„Гугъл“ планира инвестиция от 3 млрд. евро в Европа"}
{"url": "http://www.cross.bg/trysa-magnityd-albaniya-1613800.html", "text": "/КРОСС/ След двата силни труса, които вчера след 16 часа местно време разтърсиха Албания и бяха почувствани и в Черна гора, черногорският сеизмологичен институт е регистрирал над 60 труса с по-малък магнитуд, съобщи сеизмологът Марин Чавелиш за националната телевизия РТЦГ.Чавелиш каза, че след силни земетресения е обичайно да има серия по-слаби вторични трусове, която ще продължи вероятно следващите няколко дни.Той съобщи, че след силното земетресение в Албания в следобедните часове с магнитуд 5,8 нов силен трус с магнитуд 4,8 е бил регистриран 7 минути след полунощ на същото място като предходния - на 34 километра западно от Тирана, в Адриатическо море.Най-малко пет земетресения са регистрирани тази нощ в Западните Балкани. В Албания трусовете е имало през цялата нощ.Земетресение, продължило няколко минути, е събудило и гражданите в района на Тузла, Лукавац и Сребреник в Босна и Херцеговина. ", "date": "2019.09.22", "title": "Над 60 земни труса са регистрирани снощи в Черна гора, очакват се нови"}
{"url": "http://www.cross.bg/iiotova-iliyana-zashtoto-1613801.html", "text": "/КРОСС/ „Трябва ни същата увереност на дедите ни отпреди 111 години, които знаеха къде искат да стигнат, как да строят бъдещето. Трябват ни същата воля и сила, независимо от конюнктура, от свои и чужди интереси.\" С тези думи вицепрезидентът Илияна Йотова приветства жителите и гостите на град Троян, където заедно с тях чества Деня на независимостта на България.Вицепрезидентът определи 22 септември като предизвикателство и отговорност към общество, политици и държавници. „Предизвикателство е към нас като общество и граждани, защото е необходимо да повярваме в собствените си сили, в силата на единението. Предизвикателство е пред политиците, защото трябват  конкретни политики, разумни и полезни за хората.  Предизвикателство е пред държавниците, защото силна и просперираща държава се гради със силни институции\", изтъкна Илияна Йотова. По думите на вицепрезидента днес имаме нужда от силни хора, отговорни за съдбините на България и българския народ, за да може всеки българин да живее достоен живот.Вицепрезидентът Йотова заяви, че 111 години поколения българи преживяват и триумфи, и трагедии, успехи и крушения, противопоставяне и обединение. „Пишем своята история като народ, което не би било възможно без 22 септември 1908 година. Обявяването на независимостта е извор на самочувствие и национален оптимизъм\", посочи вицепрезидентът.Илияна Йотова призова често да се вглеждаме в избелелите фотографии от тези паметни събития, защото „те ни срещат с хора - смели, дръзки, горди\". По думите на вицепрезидента това бяха истински водачи, които имаха едно верую и една мисия - да върнат величието на един народ, пет века потъпкван, но съхранил българщината, да строят съвременна, модерна и просперираща България на обединените и независими българи.По-късно кметът на община Троян Донка Михайлова показа на вицепрезидента Илияна Йотова традиционната улица на занаятите в центъра на града.  ", "date": "2019.09.22", "title": "Вицепрезидентът: Трябват ни същата увереност и воля на дедите ни отпреди 111 години"}
{"url": "http://www.cross.bg/atraktziya-yazovir-bregovete-1613802.html", "text": "/КРОСС/ Тракийски боен птицеглав кораб като най-новата туристическа атракция скоро ще заплава във водите на язовир „Копринка\". В 12 часа днес корабът бе показан за първи път в завършен вид.В продължение на близо две години бе сглобявана дървената конструкция на място край бреговете на язовира. Идеята е това да бъде поредната атракция, привличаща туристи в долината на тракийските царе, споделя Сребра Катева, началник на кабинета на кмета в община Казанлък.„Ще бъде като една атракция туристическа, която ще обикаля по бреговете на язовир „Копринка\".Ръководителят на проекта Атанас Димитров разказва, че ветроходът се прави по модел на известните в световната археология птицеглави кораби.„Това е реконструкция от преди 3200 години. Такива кораби са изобразени в гробницата Мединет Хабу в Египет. Екипажът му във всеки случай ще бъде около 18 човека, тъй като той е ветроходен и вечен\", каза той.Дългият 19 метра ветроход е изработен изцяло от дъб и за да плава официално трябва да премине всички контроли от държавна инспекция „Корабоплаване\". ", "date": "2019.09.22", "title": "Реконструиран тракийски птицеглав кораб строят на язовир „Копринка“"}
{"url": "http://www.cross.bg/belogradchik-goryat-pozharut-1613803.html", "text": "/КРОСС/ Очаква се пожарът над белоградчишкото село Стакевци да бъде потушен до края на деня. Около 250 дка широколистни и иглолистни гори пети ден горят в труднодостъпен район до границата със Сърбия. В момента няма опасност за селото, но местните твърдят, че пожарът в иглолистната гора е непредвидим и това ги притеснява:\"Иглолистните гори горят по-интензивно, защото има смола по дърветата. Страшно е. Непрекъснато се чуват трясъци от падащи дървета. Те горят като бенгалски огън...\", обясни за Радио Видин Боян Минков.От сутринта пожарникари от от районната служба „Пожарна безопасност и защита на населението\" от Белоградчик и служители на горското стопанство в Чупрене гасят гората. Пожарът е достигнал вече на около 700 метра от границата със Сърбия.Лошото е, че пожарните коли не могат да стигнат до там, но въпреки това днес вече ще решим проблема, обясни началникът на Районната служба в Белоградчик, главен инспектор Пламен Петров:\"Правя сметка днес да го приключим, въпреки че винаги могат да възникнат непредвидени ситуации...\"Кметът на община Белоградчик каза за Радио Видин, че пожарът ще бъде загасен до вечерта, без да се налага помощ от държавата.Причината за пожара все още не е установена. Предполага се, че е заради запален огън в гората от берачи на гъби или билки. ", "date": "2019.09.22", "title": "Борис Николов: Пожарът над село Стакевци ще бъде загасен до края на деня"}
{"url": "http://www.cross.bg/gradysa-slab-vyatur-1613782.html", "text": "/КРОСС/ Времето ще е слънчево. Ще се появи слаб южен вятър и с него ще се затопли.По Черноморието също ще е слънчево. Ще духа слаб вятър, преди обяд от запад, след пладне от юг-югоизток.Максималните температури ще са между 19 и 22 градуса, температурата на морската вода е 22-23 градуса. Вълнението на морето ще е 1-2 бала. ", "date": "2019.09.22", "title": "Още един топъл и слънчев ден"}
{"url": "http://www.cross.bg/leva-kilogram-lvkg-1613783.html", "text": "/КРОСС/ С 4,07% се е повишил индексът, който отразява цените на хранителните стоки на едро, съобщава Държавната комисия по стоковите борси и тържищата в отчета си за тази седмица, предаде БНР.Цената на оранжерийните домати  скача тази седмица с 42,8 на сто, до 2,00 лева за килограм, а цената на оранжерийните краставици се задържа 1,50 лева за килограм. Картофите поскъпват с 6,3 на сто и се продават по 0,68 лева за килограм. Морковите поскъпват с 3,1 на сто и се търгуват по 0,67 лева за килограм. Зелето поевтинява с 6,7 процента, до 0,56 лева за килограм.  Цената на тиквичките пада с 1,6 на сто  до 0,52 лева за килограм. Зелените чушки  се търгуват по 1,05 лв./кг. Червените чушки поскъпват тази седмица с 4,8 на сто до 1,31 лева за килограм.Ябълките поевтиняват с 4,1 на сто, до 0,93 лв./кг, лимоните - с 3,8% до 2,50 лева за килограм. Дините поскъпват с 14 процента и се продават по 0,57 лева за килограм на едро.Кравето сирене поскъпва с 1,1 се търгува по 6,34 лв./кг; кашкавалът, тип \"Витоша\",  се купува по 10,65 лв./кг. Олиото се продава  по 2,00 лева за литър. Каймата поевтинява с 0,8 на сто и  се търгува по 4,97 лева за килограм. Пакетче краве масло от 125 грама се продава по 2,14 лева. Пилешкото замразено месо  се търгува по 3,99 лева за килограм на едро в края на седмицата. Захарта се търгува по 1,28 лв./кг, а брашното, тип \"500\",  поскъпва с 1,0 на сто до 0,98 лева за килограм. Цената на ориза се повишава с 1,6 на сто до 1,94 лева за килограм. Яйцата се продават средно по 0,19 лева за брой. ", "date": "2019.09.22", "title": "С 4% се повиши индексът за цените на хранителните стоки на едро"}
{"url": "http://www.cross.bg/retro-cherepish-potegli-1613784.html", "text": "/КРОСС/ Ретро влак с парен локомотив потегли днес сутринта от София за Черепиш по повод Деня на независимостта.По време на престоя си туристите могат да посетят Черепишкия манастир „Успение Богородично\" и да разгледат музейната част в комплекса.В обратното направление композицията с ретро локомотива ще тръгне в 14,15 ч., уточняват от БДЖ. ", "date": "2019.09.22", "title": "Ретро влак потегли от София за Черепиш"}
{"url": "http://www.cross.bg/otbrana-kaliningrad-nato-1613785.html", "text": "/КРОСС/ Един от руските региони се превърна в обект на агресивни планове от НАТО - Алиансът призна, че разработват планове за атака срещу Калининградска област. Защо американските генерали разглеждат Калининград като военна цел и в какво състояние се намира руската военна групировка в региона?Военновъздушните сили на САЩ са подготвили план за неутрализиране на противовъздушната отбрана на района на Калининград. Факт е, че руските зенитни, противокорабни и наземни ракети, базирани в района на Калининград, могат да застрашат по-голямата част от територията на страните от НАТО. Това изявление направи в петък командирът на ВВС на САЩ генерал Джефри Хариган.\"Ако ни се наложи да направим това, например, да унищожим IADS (интегрираната система за ПВО), нека няма съмнение, че имаме план как да направим това\", заяви американският генерал. \"Ние се подготвяме за това, непрекъснато обмисляме тези планове и ... ще сме готови за тяхното изпълнение, ако някога се наложи да го направим\".Хариган не разкрива подробностите на плана. Според Breaking Defense в този случай ще бъде извършена цялостна офанзива, включително атака от въздух, суша, море, от космоса, както и нападения в киберпространството и електронна война.Може да се отбележи, че самото съществуване на подобни планове не е изненадващо - те са разработвани от военните на всяка страна. Освен това би било странно, ако НАТО нямаха такива планове за агресия срещу Калининград. Но публичното им обявяване, при това толкова подробно, е наистина изключително събитие.Руското външно министерство определи изявленията на Хариган като безотговорни заплахи и глупост. „Умните, далновидни хора, които наистина изразяват интересите на народите, които ги назначават или избират, никога няма да направят такива изявления, осъзнавайки, че нанасят вреда на държавата, която представляват\", заяви прессекретарят на на външното министерство Мария Захарова.Западните политици и висшите военни служители постоянно говорят за „руската заплаха\", която уж идва от Калининградска област. В допълнение, експертите от американския изследователски център РАНД през 2016 г. препоръчаха на Пентагона да оцени способностите на НАТО за потискането и неутрализиране на оръжията, намиращи се в този регион.В действителност обаче всичко е точно обратното. Балтийските държави и техните колеги от НАТО не забелязват хронично намалението на руските войски в Калининград, което се случва през последните десетилетия. Нашите военни части в тази област са незначителни и дори теоретично не могат да представляват заплаха за най-големия военно-политически съюз в света. В същото време Русия, поради разрушителните действия на НАТО, е принудена да защитава своя аванпост на Запад с помощта на ракетните системи „Искандер\", както беше обсъдено през 2016 г. от руския външен министър Сергей Лавров. А през март 2019 г. противовъздушната отбрана на района на Калининград беше подсилена от полкови комплект на зенитно-ракетната система с дълъг обсег S-400 \"Триумф\".В отговор на изявление на представителя на НАТО, Министерството на отбраната на Русия подчерта, че районът на Калининград е надеждно защитен от всякакви агресивни „планове\", разработвани от американски генерали в Европа. „Възможностите на системата за противовъздушна отбрана в Калининградска област да открива, проследява и, ако е необходимо, да гарантира неутрализирането на всякакви въздушни цели в зоната на отговорност, са добре известни на всички пилоти на НАТО, приближаващи въздушните граници на Руската федерация в Балтийския регион\", увериха от военното ведомство.Но наистина ли Русия има капацитета надеждно да затвори небето на Калининград от въздушната атака на предполагаемия враг? Според генерал-лейтенант, бивш заместник-главнокомандващ на руските военновъздушни сили по въпросите на Обединената система за противовъздушна отбрана на страните-членки на ОНД, Айтех Бижев, плановете на Хариган не могат да бъдат осъществени.„Ако говорим за оборудването на силите за противовъздушна отбрана на Калининградска област, трябва да се отбележи, че районът е \"покрит\" от усилената противовъздушна отбрана на Балтийския флот. В допълнение, цял дивизион противовъздушна отбрана защитава региона по суша\", заяви Бижев. \"Това е граничен регион и в тези райони винаги са били разгръщани най-модерните оръжия и се обръща специално внимание на обучението на персонала. САЩ не са в състояние да се противопоставят на противовъздушната отбрана на Калининград\", допълни той.Струва си да припомним обаче, че според ситуацията на съвременната военна наука, противовъздушната отбрана с всякаква плътност в крайна сметка се унищожава от нападателя - всичко зависи от екипировката, отредена на тази сила. Освен това, въпреки мощната противовъздушна отбрана близо до Калининград, тя има свои слабости. По-специално, няма втори и трети ешелон на противовъздушната отбрана (каквито има изградени в централните райони на страната), не е сигурно, че в случай на истински конфликт унищожените системи ще бъдат обновени и ремонтирани, а изразходваните боеприпаси ще бъдат възстановени.Независимо от това, експертите са сигурни, че системата за ПВО в Калининградска област трябва да издържи поне първото мащабно въздушно нападение .Според откритите данни системите С-300 и С-400, разположени в региона, могат едновременно да направят залп от стотици зенитни ракети. И тогава сухопътните средства за поразяване, като ракетите \"Искандер\", трябва да влязат в действие. Тяхната задача ще бъде да унищожат вражеските оръжия, заплашващи Калининград - ракетните пускови установки, летищата, щабовете, складовете за оръжие и другите подобни обекти.Военният експерт Александър Голц обясни защо Пентагонът и НАТО са загрижени за плътната концентрация на руските системи за противовъздушна отбрана в района на Калининград. „В случай на военен конфликт тази мощна система за противовъздушна отбрана може да предотврати прехвърлянето на резервите на НАТО в балтийските държави по въздух. Първото и основно средство за унищожаване на руската ПВО в Калининград са крилатите ракети на морска основа. В случай на военен конфликт, Щатите буквално ще запълнят Балтийско море с надводни кораби и подводници с крилати ракети на борда, за да отприщят цялата им сила в Калининградска област\", заяви Голц.Според Голц другите възможности за потушаване на противовъздушната отбрана в района на Калининград са по-малко реалистични.\"Теоретично регионът може да се простреля от съседните територии с обикновена артилерия, но опитите за сподавянето на противовъздушната отбрана по този начин са рисковани, тъй като западните самоходни оръдия ще бъдат унищожени на позициите си от нашето оръжие\", добави експертът.На свой ред Русия, според Голц, ще отговори на евентуална атака на НАТО главно с помощта на крайбрежните отбранителни комплекси \"Бал\" и \"Бастион\". „Освен това оперативно-тактическите ракетни системи \"Искандер-М\", разположени в района на Калининград, ще бъдат използвани за унищожаване на командните пунктове и съоръжения на НАТО на сушата\", заяви анализаторът, съгласен с мнението, че Русия може да отблъсне първата вълна на атака срещу Калининград.Говорейки за сценария за по-нататъшното развитие на събитията, експертът изрази надежда, че дискусиите на американските военни за конфликт с Русия няма да станат навик. „Надявам се наистина да обсъждаме немислимото. Защото евентуален конфликт между САЩ и Русия ще унищожи живота на планетата Земя, не само противовъздушната отбрана на Калининградска област\", обобщава Голц.Превод: Поглед.инфо  ", "date": "2019.09.22", "title": "Защо НАТО заплашва да нападне Калининград"}
{"url": "http://www.cross.bg/sturnishta-pozhara-oblast-1613786.html", "text": "/КРОСС/ Седемнайсет сигнала за възникнали пожари в обработваеми земеделски площи са подадени към дежурните екипи на МЗХГ и ДФ „Земеделие\" през изминалото денонощие. Те са станали на територията на три области - Русе, Плевен и Монтана и са обхванали общо над 1 500 дка. Сигналите са постъпили от дирекция \"Пожарна безопасност и защита на населението\" към МВР. Дежурните екипи на МЗХГ и ДФЗ са посетили на място опожарените площи. Въпреки забраните за палене на нивите, земеделските стопани продължават да прочистват сухара растителност от площите чрез подпалването й.Най-големи са щетите в област Русе, където са лумнали шест пожара. Пламъците са обхванали общо около 1 000 дка в землищата на селата Сливо поле, Мартен, Бабово, Борисово, Черешово и Мечка.Още шест пожара, на обща площ от 250 дка, са възникнали в област Монтана. Запалени са били стърнища в селата Долни Цибър, Станево, Студено буче, Долни Белотинци и Вирове. В област Плевен са горели пет пожара. Два от тях са били в землищата на град Долни Дъбник, два до град Кнежа и един до село Койнаре. Засегнати са над 250 дка.ДФЗ напомня, че паленето на стърнища е забранено и подобни действия се санкционират. Съгласно Закона за опазване на земеделските земи глобата за първо нарушение е от 1500 до 6000 лв., а при повторно е от 2000 до 12 000 лв. Изгарянето на стърнища е нарушаване на основно изискване за поддържане на земята в добро земеделско и екологично състояние, което е част от изискванията за кръстосано съответствие.Спазването на изискванията за кръстосано съответствие е задължително условие, за да могат кандидатите по директните плащания да получат субсидиите си в пълен размер. В процес на установяване е дали площите със запалени стърнища са заявени за подпомагане по схемите и мерките на директните плащания и кои са кандидатите. Те ще бъдат санкционирани съгласно законодателството. Глобите ще бъдат определени в зависимост от тежестта на нарушението. Наказанията могат да достигнат до лишаване от субсидии по една или няколко схеми за подпомагане в продължение на една или повече календарни години.  ", "date": "2019.09.22", "title": "17 палежа на стърнища въпреки забраните, глоби чакат виновните"}
{"url": "http://www.cross.bg/zaedno-znaem-kolko-1613788.html", "text": "/КРОСС/ Есен. Избори. Тикви. Претръпнали сме към тази орисия и най-вероятно щяхме да продължим да си живуркаме, без да й придаваме голямо значение, ако отгоре не решиха да устроят гръм от ясно небе. Не, не е Бог, пфу, пфу, да чукнем на дърво! По-добре великотърпеливият Бог да не се сеща за нас, защото, реши ли да ни подири сметка за гадорийките и овчедушието, бая зор ще видим! Това са пак хубостниците от колониалната администрация на жълтите павета! Преядоха с чумаво свинско и пощръкляха. Заради една малка познавателна изложба сътвориха международен скандал, после се спуснаха да ловят шпиони. Оказва се, че територията на Република България, която официално не е суверенна (част е от ЕС и от НАТО), имала национална сигурност и даже външна политика! Не сме го усетили досега, но щом казват...Безусловно, ако някой е извършил престъпление, трябва да понесе отговорност. Доказването на вината е дълъг и сложен процес и с него се занимават професионалисти, спазват се определени процедури и инструкции. Засега на широката публика се представя не правосъдие, основано на необорими факти, а цирк на уродите. Оковават свидетели в белезници, полиция нахлува в домовете им рано сутринта, а на журналистите, привикнали безкритично да предъвкват мърша, се подхвърлят различни бомбастични версии. Тази неразбория няма как да не породи съмнения... Не се ли използва ресурсът на силовите ведомства за решаването на лични проблеми? Техните кадри не са ли принудени да служат като гавази на повикване на щатското посолство? Никой ли не забеляза, че още в деня на арестите, когато всички само гадаеха какво се е случило и нищо още не беше станало известно, въпросното посолство пусна самодоволна информация, че е \"запознато с разследването\"?! Откъде? И размаха пръст да си пазим суверенитета, тоест новите задокеански ориентации, за които нас никой не ни е и питал.А може чиновниците да не са кукли на конци... Тогава, ако имат ищах да разобличат малко изменници и перачи на пари, да се вгледат в своето обкръжение, неправителствените организации и гетата! Но нека не раздробяват обществото и не ни изправят едни срещу други! И изобщо, живейте си, добри люде, там, където сте, а ние ще поостанем тук. И не пипайте Дядо Иван, защото вече само историята ни обединява! Държавата я погребахме... Ще дойде време, ще отгледате поредното поколение постхора - безгръбначни и неуки, натъпкани още от училище с идеологическите ви клишета на т.нар. нови учебни програми, и славното минало ще се забрави. Но поне не ни учете на морал - мигар не сме израснали заедно и не знаем колко струвате?!Шумно и мръсно е на тазгодишния панаир на тиквите. Хъбаджията от Банкя е приседнал на зелената тревица, по-настрана от гюрултията, подложил е гърбина под мекото есенно слънчице и мълчи... Тежко му е на душата - пак го заобиколиха и му напомниха кой е шефът. Само някои \"главанаци\" смущават и без това трудния му делник.Николай Николов, в-к Дума ", "date": "2019.09.22", "title": "Панаир на тиквите "}
{"url": "http://www.cross.bg/bulgariya-svoeto-bulgarskata-1613789.html", "text": "/КРОСС/ На 22 септември 1908 г. с достойнство и дързост българската държава зае своето пълноправно място на международната политическа сцена. За едва 30 години след Освобождението израсна поколение държавници, което с воля и последователност формулира и проправи пътя на националния ни идеал. Това написа в профила си в социалната мрежа президентът Румен Радев по повод днешния празник - 22 септември - Деня на българската независимост.\"В онези тежки дни страната ни съумя да стане регионален лидер и да догонва с бързи темпове империи и кралства от целия континент.Днес сме изправени пред своя собствен 30-годишен вододел. Три десетилетия след началото на прехода нашият път напред преминава през също толкова значими предизвикателства, очакващи своето решение.И преди столетие, и днес независима България означава справедливост, развитие, европейска перспектива. От нас зависи дали ще се задоволим с настоящето си положение или ще се борим, подобно на предците ни, за да моделираме собствената си историческа съдба.Нека с разум и самочувствие да работим за изграждането на модерна България.Честит празник!\", пише държавният глава. ", "date": "2019.09.22", "title": "Президентът: Независима България означава справедливост, развитие, европейска перспектива"}
{"url": "http://www.cross.bg/nashite-nezavisimost-evropeiiski-1613790.html", "text": "/КРОСС/ 111 години след този смел политически акт, ние продължаваме развитието на страната ни по европейски, следвайки идеалите за свобода и независимост. Това написа в профила си в социалната мрежа премиерът Бойко Борисов по повод днешния празник - 22 септември - Деня на българската независимост.\"Честит празник! Обявяването на независимостта е едно смело и значимо събитие, с което българският народ се гордее! Постижение, сложило край на дългия път към националното освобождение, за което много достойни българи са се борили. 111 години след този смел политически акт, ние продължаваме развитието на страната ни по европейски, следвайки идеалите за свобода и независимост. Нека да бъдем по-уверени в нашите възможности и по-единни в нашите действия, както са били нашите достойни предци\", пише министър-председателят. ", "date": "2019.09.22", "title": "Борисов: Нека да бъдем по-уверени в нашите възможности и по-единни в нашите действия"}
{"url": "http://www.cross.bg/kurdzhali-kilometra-bilo-1613811.html", "text": "/КРОСС/ Земетресение с магнитуд 3.4 по скалата на Рихтер отчете Европейският сеизмологичен институт на територията на България.Епицентърът на земния трус е на 206 километра югоизточно от София и на 8 километра югозападно от Кърджали. Огнището е на 8 километра дълбочина.Трусът е регистриран в 15:13 часа.За две земетресения в района на Кърджали потвърди пред \"Фокус\" дежурният сеизмолог в Националния институт по Геофизика, Геодезия и География (НИГГГ) към БАН.Няма постъпили сигнали за пострадали и нанесени материални щети при двете земетресения в района на Кърджали. Това съобщиха от пресцентъра на ОДМВР - Кърджали.Земетресенията са станали в 13.15 часа и 15.13 часа. По първоначална информация първото е било с по-нисък магнитуд и не е било усетено, а второто е било усетено по високите етажи на сградите - по-осезаемо в Кърджали и Момчилград, слабо в Ардино и Черноочене, и не е засегнало общините Крумовград и Кирково. ", "date": "2019.09.22", "title": "Слаб трус край Кърджали"}
{"url": "http://www.cross.bg/blok-kozlodyii-shesti-1613791.html", "text": "/КРОСС/ От днес е започнал плановият годишен ремонт на шести блок на АЕЦ \"Козлодуй\", съобщиха от първата атомна централа.В периода на спирането щели да бъдат изпълнени необходимите ремонтни работи, профилактика на оборудването и на системите на блока, както и презареждане на реактора със свежо ядрено гориво за новата горивна кампания.По време на ремонта ще продължи осъществяването на дейности, свързани с дългосрочната експлоатация на блока.Предвижда се плановият годишен ремонт на шести блок да продължи до края на октомври.Пети блок на АЕЦ \"Козлодуй\" работел с пълно натоварване на мощността, увериха от атомната централа. ", "date": "2019.09.22", "title": "Ремонтират шести блок на АЕЦ \"Козлодуй\""}
{"url": "http://www.cross.bg/bulgariya-sramno-znaete-1613792.html", "text": "/КРОСС/ Днес е един голям национален празник - Денят на обявяване на независимостта на 22.09.1908 г. Когато България гордо заявява, че никому не е васал. Едва освободила се от робството, счупва оковите и заявява на света, че българите не са роби никому. Заявяваме го със смъртта на българските мъже в Балканските, Междусъюзническата и Сръбско-Българската война. Заявяваме го с труда и на българските жени, на които се крепи икономиката на България, докато убиват мъжете и синовете им по фронтовете на България.Толкова много кръв сме дали за България, за Родината си. Толкова много незнайни и знайни гробове, в които набързо са погребани млади български мъже, дали живота си за свободата ни.Вие, епилираните и с изскубаните вежди, вземащи добавки за мускули, знаете ли как се спи в окоп? Знаете ли как се тича с викове \"на нож\" срещу превъзхождащ по численост противник? Знаете ли как Вашите прадядовци са писали писма между две битки? Знаете ли как да се биете до смърт, защото зад вас е България?По време на робството всяко българче в килийното училище учеше българската азбука, да чете и да пише, да помни, че е българин, християнин. Петстотин години помнихме, че най-важното е България.Къде отиде това чувство? Умря с американската царевица, която подхвърляха на гладните българи през деветдесетте, с книгите и лекциите на Сорос, с които инфектираха умовете на младите българи, с първите митинги, на които като основна цел се постави не България, а Европа, НАТО и евроатлантическата ориентация на България. Когато започна да става срамно да си патриот. Когато стана срамно да наричаш нещата с истинските им имена. Когато стана срамно ДА СИ БЪЛГАРИН.Сега най-важното не е България. Тя умира. Заради нас. Защото вместо за нея, за България, за Родината си, за единственото си Отечество, българите се грижим само за задниците и комфорта си! Предците няма да ни простят. Поколенията след нас няма да ни простят! Вие прощавате ли си за избора? ", "date": "2019.09.22", "title": "Изгубихме чувството за България!"}
{"url": "http://www.cross.bg/foka-sveti-venetz-1613767.html", "text": "/КРОСС/ В град Синоп (на южния бряг на Черно море, бел.ред.) живеел един мъж на име Памфил със своята жена Мария. Те били родители на блажения Фока. От млада възраст светецът се сподобил да получи такава благодат на Светия Дух, че изгонвал бесове от хората и изцелявал недъзи.Когато свети Фока възмъжал, заради добродетелния си живот бил избран за епископ в родния си град и с ревност започнал да пасе своите словесни овце; като ги поучавал със слово, той ги и назидавал със своя пример. Водейки и преди това добродетелен живот, като приел сан на епископ, той започнал да се подвизава още повече, така че всички, които виждали добрите му дела, прославяли Небесния Отец. Той предпазил много хора от заблуди, мнозина езичници отклонил от идолопоклонството и ги привел към почитание на Единия Бог.Господ благоизволил да сподоби Своя верен раб с мъченически венец и му възвестил за това във видение по следния начин: от висините прилетял гълъб, който държал в клюна си венец от цветя. Този венец той възложил на главата на блажения и проговорил с човешки глас:- Твоята чаша вече се напълни, на тебе подобава да я изпиеш.От това видение свети Фока разбрал, че му предстои да пострада за Христа. А от това ние узнаваме, че той е бил велик угодник пред Бога, понеже, бидейки още в тяло, той се сподобил да бъде увенчан от небето. Така преблагият Бог въздига своите угодници, удостоява ги със слава и чест и възлага на главите им венци. По своята душевна и телесна чистота свети Фока бил истински небесен жених: небето възжелало да се съчетае с него и да му възложи венец. Но този венец бил предзнаменование на по-добър венец - този, в чертога на Спасителя, с който той трябва да се венчае вечно и с него да се яви на небесния брак.След това славно знамение, по време на царуването на Траян, свети Фока бил предаден на мъчение от управителя Африкан. Този властител дълго го принуждавал да принесе жертва на идолите, но светецът предпочел самия себе си да принесе жертва на Бога. Той не изпълнил заповедта на княза, не пожелал да въздаде чест на произведението на човешките ръце, чест, подобаваща на Единия Бог, седящ на херувими. Тогава князът заповядал да привържат светеца към дърво и да го мъчат. Цялото му тяло било покрито с рани. Подобно на гладните хищни птици, които нападат труп и като го късат на части, го изяждат: така мъчителите терзаели чистото тяло на страдалеца Христов. Но всичко това свети Фока претърпял мъжествено. Той чувал глас от висините, който го укрепявал. Като призовавал Иисуса Христа, той понасял мъките, презирайки всички страдания. Той не щадял плътта си заради Този, Който не пощади Себе Си и пострада за нас на кръста. Това страдание било за свети Фока като райска прохлада: така мъжествено понасял мъките, като изповядвал Името на пострадалия за нас Господ.Нищо непоносимо нямало за верния раб, който страдал за своя Владика. Ако и да се съберели от целия свят мъчителите срещу него, ако да изобретяли всички мъки, то и тогава той бил готов да страда за своя възлюбен Господ, като възгласял заедно с пророк Давид: \"Готово е сърцето ми, Боже (готово е сърцето ми)\" (Пс. 107:2).Мъчителите го положили върху силно нагорещено желязо, но то веднага изстинало, понеже сърцето на светителя горяло от любов към Бога и този духовен огън победил силата на веществения огън. И във всички мъчения, които измислили за него, свети Фока се оказал победител, понеже около него се явявало ангелско войнство и неизречена божествена светлина. В тъмниците го просвещавала небесна светлина, в оковите той се веселял с надеждата за небесната свобода, в скърбите се утешавал от ангелите, в раните бил укрепяван от Иисуса Христа - Господа. След много и различни мъчения го хвърлили в нагорещена баня, където той, като се молел, предал духа си в Божиите ръце* и се сподобил да получи венеца на победителя в Църквата на тържествуващите. Неговото свято тяло било погребано с почести и при гроба му се извършвали много чудеса.© Жития на светиите.", "date": "2019.09.22", "title": "Св. свщмчк Фока, еп. Синопийски. Св. прор. Йона. Преп. Козма Зографски"}
{"url": "http://www.cross.bg/bulgariya-voiina-dogovor-1613768.html", "text": "/КРОСС/ 1499 - Между Австрия и Швейцария е сключен мирен договор, с което се слага край на Австрийско-швейцарската война и е призната независимостта на Швейцария.1792 - Франция е обявена за република.1862 - Ото фон Бисмарк става канцлер на Прусия.1862 - Американският президент Ейбрахам Линкълн обявява всички роби в разбунтувалите се щати за свободни от 1 януари 1863 г.1872 - Извършен е Арабаконашкият обир.1887 - Основан е град Акрън, окръг Уошингтън, щата Колорадо, САЩ.1908 - Обявена е Независимостта на България, с което страната отхвърля васалната си зависимост от Османската империя, наложена ѝ от Берлинския договор. (стар стил)1923 - Съставено е четиридесет и третото правителство на България, начело с Александър Цанков.1934 - В резултат на взрив и последвал пожар в мина в Уелс загиват 260 миньори.1944 - Военният министър Дамян Велчев издава заповед за назначаване на политически заместник командири в Българската армия.1949 - Английското, канадското и американското правителство обявяват, че наскоро са регистрирали атомна експлозия в Съветския съюз, която Москва първоначално отрича, но по-късно става ясно, че опита е извършен на 29 август.1959 - Открита е телефонна връзка между САЩ и Европа.1960 - Мали получава независимост от Франция.1973 - България скъсва дипломатически отношения с Чили, като протест срещу военния преврат на генерал Пиночет от 11 септември, който сваля от власт президента-социалист Салвадор Алиенде.1974 - ООН признава Организацията за освобождение на Палестина и нейния лидер Ясер Арафат като официални пълномощници на палестинското население.1975 - Извършва се неуспешен опит за убийство на президента на САЩ Джералд Форд в Сан Франциско.1980 - Ирак напада Иран и започва Ирано-иракската война продължила 8 години.1981 - Открит е Паметникът на незнайния войн в София.2003 - Сливат се проектите Fedora и Red Hat.", "date": "2019.09.22", "title": "22 септември в историята"}
{"url": "http://www.cross.bg/rodeni-na-septemvri-1613769.html", "text": "/КРОСС/ Анна Томова-Синтова, оперна певицаАндрей Кожухаров, журналистДимитър Костов, подуправител на БНБ, бивш финансов министърМалина Едрева, председател на групата на ГЕРБ в СОССпас Делев, футболист ", "date": "2019.09.22", "title": "Родени на 22 септември"}
{"url": "http://www.cross.bg/detzata-naychat-neshta-1613773.html", "text": "/КРОСС/ Има три неща, които възрастните могат да научат от децата: да бъдат радостни без повод, винаги да са заети с нещо, и да се стремят с всички сили към това, което желаят.Паулу Коелю ", "date": "2019.09.22", "title": "Има три неща, които възрастните могат да научат от децата..."}
{"url": "http://www.cross.bg/tema-veliko-turnovo-1613776.html", "text": "/КРОСС/ Тема: 22 септември - измерения на Независимостта. Разговор с проф. Андрей ПантевТема Кметските избори - кой с кого? Говорят анализаторите Валерия Велева, Цветозар Томов и Евелина СлавковаТема Красимир Каракачанов и Ангел Джамбазки - за местния вот, ромската конвенция и сигурността по границатаТема Покана за рожден ден - лично и емоционално, от Николина ЧакърдъковаТема Какви тайни крият провадийските солници? Специален репортаж на Мария ЧерневаТема \"Живите архиви\": БНТ на 60 годиниТема: В Деня на независимостта Христо Калоферов ще заведе зрителите в центъра на честванията по случай годишнината - Велико Търново. Очаквайте специални гости, изненади и музикален поздрав от Военния духов оркестър; Колко е важна датата 22 септември за България ще разкаже историкът от Великотърновския университет професор Милко Палангурски, а децата на Велико Търново ще рецитират Манифестa за обявяване независимостта на България.Тема: Актрисата от хитовия медицински сериал „Откраднат живот\" Диана Димитрова разкрива какво могат да очакват зрителите от героинята й в новия сезон, както и защо е решила да участва в благотворителна кауза.Тема: В разгара на предизборната надпревара - гостува кметът на София Йорданка Фандъкова.Тема: Любимата българска певица Тони Димитрова ще се включи на живо от морската ни столица Бургас, за да направи специален поздрав за всички българи в празничния ден;Тема: Влогърите Стан и Стефи ще споделят каква е тайната на успеха в интернет. Тема: Във  Велико Търново отбелязваме Деня на НезависимосттаПо традиция старата столица е център на събитията по отбелязване на празника. ", "date": "2019.09.22", "title": "По телевизиите в неделя"}
{"url": "http://www.cross.bg/chasa-bulgariya-nezavisimostta-1613777.html", "text": "/КРОСС/ София.От 9.10 часа от Централната гара ще потегли парния локомотив 01.23, който ще осъществи празнично атракционно пътуване по направлението София - Черепиш - София по повод Деня на Независимостта.***София.От 11.00 часа пред Паметника на Независимостта на пл. „Княз Александър I\" ще се състои ритуал за отбелязване на 111-ата годишнина от обявяването на Независимостта на България. В програмата ще участват Софийският духов оркестър, смесен хор „Света София\" с ръководител Валентин Бобевски, квартет „Славей\" и актрисата Силвия Лулчева. Военен ритуал ще изпълни Националната гвардейска част.***София.От 16.30 часа около фонтана в Южен парк (вход откъм Бяла черква) близо до началото на алея „Роналд Рейган\" ще се състои Веган акция.***София.От 17.00 часа в залата на Националната музикална академия „Проф. Панчо Владигеров\" на бул. „Евлоги Георгиев\" 94 ще се състои концерт, посветен на 21 септември - Ден на независимостта на Армения, и на 22 септември - Ден на независимостта на България.***Асеновград.В 10.30 часа на пл. „Акад. Николай Хайтов\" ще се състои тържествено отбелязване на Деня нанезависимостта на България.***Бургас.От 10.00 часа на площад „Атанас Сиреков\" ще се проведе ритуал по издигане на националния флаг на Република България, флаговете на Европейския съюз и Община Бургас. С това ще започне празничната програма за отбелязване на 111 години от обявяването на Независимостта на България.***Бургас.От 10.30 часа във Военен клуб - Бургас на ул. „Христо Ботев\" 48 ще се проведе ритуал по полагане на  венци и цветя при Паметника на 24-ти Черноморски пехотен полк.***Бургас.От 11.00 часа на пл. „Тройката\" ще бъде представен концерт-спектакъл „Величието на България и Независимостта\".***Бургас.От 13.00 часа във Водната палата - град Бургас, четвърти етаж ще се проведе пресконференция на кандидата за общински съветник Степан Дадурян. На срещата с медиите Степан Дадурян ще представи  своята програма за предстоящите избори за кмет и местен парламент.***Благоевград.От 11.00 ч. на площад „Георги Измирлиев\" ще се състои ритуал по полагане на цветя в знак напризнателност по повод 111 години от обявяване на Независимостта на България.***Варна.От 9.00 часа в митрополитския катедрален храм „Св. Успение Богородично\" ще бъде отслужена св.  Литургия като част от програмата на Седмицата на православната книга.***Варна.От 09.30 часа на площад „Независимост\" пред сградата на Окръжен съд - Варна ще започне ритуал по тържествено издигане на националното знаме и молебен за България. Ще участват Представителният духов оркестър на ВМС и почетен караул от ВВМУ.***Велико Търново.От 9.00 часа пред храм „Св. 40 мъченици\" ще бъде отслужен тържествен водосвет на бойното знаме на НВУ „Васил Левски\" и знамената на държавни институции по повод 111 години от обявяване на Независимостта на България.***Велико Търново.От 10.30 часа в Архитектурно-музеен резерват „Царевец\" започва военният ритуал по издиганенационалното знаме на Република България. След това кметът на Велико Търново Даниел Панов и официалните гости ще произнесат слова. В 11.00 часа ще бъдат поднесени венци и цветя на Пирамидата на Независимостта. Курсанти от НВУ ще участват и в празнично шествие, което ще завърши с полагане на гирлянди на паметник „Майка България\" в 11.30 часа.***Велико Търново.От 14.00 часа от църквата-музей „Св. Димитър Солунски\" ще тръгне безплатен екскурзоводски тур „По стъпките на българската държавност\". Обиколката включва църквите „Св. 40 мъченици\" и „Св.св. Петър и Павел\", малката порта на Архитектурно-музеен резерват „Царевец\" и приключва на паметникапирамида на крепостта.***Велико Търново.От 17.00 часа на сцената пред Общината започва празничен концерт на Николина Чакърдъкова. От 18.00 часа по главната улица ще се извие Голямото търновско хоро, което народната певица и кметът Даниел Панов ще поведат.***Велико Търново.От 19.00 часа на площад „Цар Асен І\" пред крепостта „Царевец\" ротите на Националния воененуниверситет „Васил Левски\" ще демонстрират строеви хватки с оръжие. След това в 19.30 часа ще се състои тържествената заря-проверка по повод 111 години от обявяване на Независимостта на България. Ще присъстват заместник-председателите на Народното събрание Емил Христов и Кристиан Вигенин и народни представители.***Велико Търново.От 20.15 часа на площад „Цар Асен І\" ще бъде представен Аудио-визуален спектакъл „Царевград Търнов - звук и светлина\". Ще се състоят и празнични илюминации/***Враца.От 11.00 часа на площад „Христо Ботев\" ще се състои тържествено отбелязване на 111-ата годишнина от обявяването на Независимостта на България.***Добрич.От 9.00 часа до 18.00 часа обектите на Регионален исторически музей - Добрич ще проведат ден на отворените врати по повод Европейските дни на наследството.***Дупница.От 11.00 часа на площад „Свобода\" ще се състои празничен концерт по повод 111 години независима България.***Каварна/ с. СелцеОт 11.30 часа на стадиона в село Селце ще се проведе турнир по конен спорт по повод на празника на селото - 22 септември.***Кърджали.От 11.00 часа пред Паметника на освободителите в Градска градина ще се състои тържествен ритуал за  отбелязване на Деня на Независимостта на България.***Кюстендил/с. Шишковци.От 10.00 часа в село Шишковци ще се състои фестивална програма от Международния фестивал „Балканска черга\".***Кюстендил.От 11.00 часа на Арката на площад „Велбъжд\" ще бъдат отбелязани 111 години от обявяване наНезависимостта на България. Ще бъдат поднесени венци и цветя на паметника „Булаир\".***Кюстендил/село Бобешино.От 12.00 часа в село Бобешино ще бъде открит Международният събор „Краище\".***Ловеч.От 9.00 часа в катедралния храм „Св. св. Кирил и Методий\" ще бъде отслужена Архиерейска света Литургия. Богослужението ще бъде оглавено от Негово високопреосвещенство Ловчанския митрополит Гаврил.***Пазарджик.От 9.00 часа в катедралния храм „Успение на Пресвета Богородица\" ще бъде отслужена Архиерейска света Литургия. Богослужението ще бъде с благословението на Негово Високопреосвещенство Пловдивския митрополит Николай и ще бъде оглавено от Негово преосвещенство Константийския епископ Яков.***Пловдив.В 10.30 часа ще бъдат поднесени венци и цветя пред паметната плоча на паметника на Александър Малинов.***Пловдив.В 11.30 часа пред колоната на пл. „22 септември\" ще се състои тържествен ритуал по повод Деня на независимостта на България.***Пловдив.В 14.00 часа на площада пред църквата „Св. св. Константин и Елена\" ще се състои възстановка на събитията от 25 септември 1908 г., когато Цар Фердинанд е посрещнат на пл. Централен в Пловдив и пред събралото се множество е прочетен манифестът, с който е обявена Независимостта на България.***Поморие.От 11.00 часа пред паметните плочи на участниците в борбата за Национално освобождение ще започне тържествената програма за отбелязването на 111 години от обявяването на Независимостта на България. Свещениците от храм „Свето Рождество Богородично\" ще отслужат благодарствен молебен. Програмата ще продължи с тържествено слово и поздрав от Детски фолклорен танцов състав „Раковина\".***Сливен.От 11.00 часа на площад „Хаджи Димитър\" с ритуал по издигане на националното знаме на Република България ще започне празничната програма за отбелязване на 111 години от провъзгласяването на Независимостта на България. След това ще бъдат положени венци и цветя пред паметника на Хаджи Димитър и сливенските възрожденци.***Созопол.От 09.30 часа в района на амфитеатър „Аполония\" представителна част на ВМС ще участва в церемония по издигане на националното знаме и поднасяне на венци и цветя пред Паметната арка на загиналите във войните воини от Созопол.***Стара Загора.10.30 часа пред Паметника на загиналите във войните старозагорци в парк „Александър Стамболийски\" (Алана) ще се състои тържествен общоградски ритуал за отбелязване на 111 години от обявяване Независимостта на България. От 11.00 часа ще започне Празничен концерт на Духов оркестър при Община Стара Загора. От 11.00 часа в парк „Пети октомври\" ще има и Празничен фолклорен концерт.***Тетевен.От 11.00 часа на пл. ,,Сава Младенов\" ще се състои лонцерт на самодейните състави от читалищата в общината.***Троян.От 11.30 часа на площад „Възраждане\" ще се проведе тържествена церемония за отбелязване на 111 години от провъзгласяването на Независимостта на България. Гост на празненствата ще бъде и  вицепрезидентът Илияна Йотова.***Хасково.От 11.00 часа на пл. „Свобода\" ще се състои тържествен ритуал по полагане на венци и цветя пред паметника на Незнайния воин по повод 111 години от провъзгласяването на Независимостта на България. Празничната програма ще продължи на сцената на пл. „Свобода\" с концерт на Народен оркестър - Хасково с диригент Димчо Йорданов и Представителен фолклорен танцов ансамбъл „Хасково\" с худoжествен ръководител Ана Димитрова.***Шумен.От 10.00 часа от пл. „Кристал\" ще премине тържествено шествие през пешеходната зона на бул.„Славянски\" и ще приключи до 11.00 часа пред Военния клуб с прочитане на Манифеста наНезависимостта***Шумен.От 18.00 часа на паркинга на пл. „Кристал\" ще се проведат демонстрации по майсторско управление на велосипеди.***Ямбол.От 10.15 часа в Музея на бойната слава ще започне празнична програма на Духов оркестър - Ямбол, посветена на 111 години от провъзгласяването на Независимостта на България. В 10.30 часа ще се състои ритуал по издигане на националното знаме. Слово ще произнесе кметът на Община Ямбол Георги Славов. Ще бъде отслужен и Благодарствен молебен.***Ямбол.От 11.00 часа в двора на Музея на бойната слава ще бъде открита изложба, посветена на историята на ямболския цепелин, влязъл в световната военна история с рекорд по най-продължителен полет. Изложбата е оформена в два сегмента - „Цепелиновото летище край Ямбол (1916 - 1918г.)\" и „Отбрана на 29 пехотен Ямболски полк при Добро поле\".***Ямбол.От 11.00 часа в Музея на бойната слава ще се проведе откриване на изложбата „Диорами от периода на Първа световна война (1915 - 1918 г.)\".  ", "date": "2019.09.22", "title": "Събитията на празничния 22 септември"}
{"url": "http://www.cross.bg/bulgariya-nezavisimostta-imperiya-1613778.html", "text": "/КРОСС/ На 22 септември се навършват 111 години от обявяването на Независимостта на България. На този ден, през 1908 г. в църквата \"Св. Четиридесет мъченици\" във Велико Търново, с манифест, княз Фердинанд обявява Независимостта на България и се провъзгласява за цар на Царство България.Политическият акт е извършен от правителството на Александър Малинов. С него се отхвърля васалната зависимост на България от Османската империя, наложена ѝ от Берлинския договор от 1878 г.Условията за обявяване на независимостта на младата българска държава в началото на 20 в. били изключително благоприятни. През лятото на 1908 г. младотурска революция в Османската империя завършва с успех за реформистите. Австро-Унгария - една от Великите сили наложили Берлинският договор, се готвела да го наруши, като анексира двете от провинциите на империята - Босна и Херцеговина.Затова и българският княз Фердинанд се обърнал директно към император Франц-Йосиф, за да съгласуват действията си.Австро-Унгария обявява анексията на Босна и Херцеговина на 20 септември. Два дни по-късно в църквата \"Св. 40 мъченици\" княз Фердинанд прочита манифеста за обявяването на Независимостта и се отслужва молебен за благоденствието на българската държава.Независимото Българско царство е признато от Великите сили през пролетта на 1909 г. От Освобождението на България до обявяването на нейната независимост тя е трибутарно княжество спрямо Османската империя.С този акт на практика се отхвърлят последните васални връзки с Османската империя. Княжество България става независима държава начело с коронования цар Фердинанд. Високата порта (Турция), а след това и Великите сили признават официално българската независимост.Обявен за официален празник с решение на Народното събрание от 10 септември 1998 г. Дълго време значимостта на това събитие от новата история не се оценява, но на тази дата през 1908 г. България - една от най-старите държави в Европа, отново се появява на световната карта след петвековно османско владичество.Денят на Независимостта се отбелязва тържествено в различни краища на страната, но център на националното честване е Велико Търново. ", "date": "2019.09.22", "title": "111 години независима българска държава"}
{"url": "http://www.cross.bg/albaniya-zemetresenieto-dyshi-1613779.html", "text": "/КРОСС/ 37 души са ранени при земетресението с магнитуд от 5,6 по Рихтер в Албания, съобщи Си Ен Ен.Според някои сведения броят на пострадалите е достигнал 80 души.Трусовете засегнаха град Дуръс, който се намира на Адриатическо море, на 35 километра западно от столицата на страната - Тирана.Поради бедствието албанският премиер Еди Рама отмени пътуването си до Ню Йорк.Очаква се той да се завърне в Албания от Франкфурт. ", "date": "2019.09.22", "title": "Десетки ранени при земетресението в Албания"}
{"url": "http://www.cross.bg/alpinist-zagina-bulgarski-1613780.html", "text": "/КРОСС/ Български алпинист загина в гръцката планина Олимп, съобщават местни медии. Трагичният инцидент е станал в събота.Българският алпинист е паднал в дере, наречено \"Луки Стефаниу\".Започнала е спасителна операция. За нещастие спасителите са успели да извадят българина мъртъв.Води се разследване на инцидента. ", "date": "2019.09.22", "title": "Български алпинист загина на Олимп"}
{"url": "http://www.cross.bg/avtomobili-gradove-sofiya-1613781.html", "text": "/КРОСС/ Големи български градове се включват в традиционната за Европа инициатива \"Ден без автомобили\" в празничния неделен ден.По този повод част от улиците в София ще бъдат затворени. От 9 до 19 ч. коли няма да се допускат в периметъра между булевардите \"Княз Ал. Дондуков\", \"Васил Левски\", \"Патриарх Евтимий\", \"Христо Ботев\" и \"Тодор Александров\". Гражданите и гостите на града ще могат да разчитат на градския транспорт или да изберат придвижването пеша, с колело или тротинетка.Освен София, в инициативата участват и други големи български градове като Варна и Пловдив.Кампанията „Европейски ден без автомобили\" цели намаляването на шума и вредните емисии във въздуха, както и подобряване качеството на живот в големите градове. За първи път денят без автомобили се отбелязва през 1998 г. във Франция. ", "date": "2019.09.22", "title": "Отбелязваме европейския Ден без автомобили"}
