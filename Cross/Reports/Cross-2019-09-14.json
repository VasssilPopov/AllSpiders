{"url": "http://www.cross.bg/sofiya-gorivo-boklyk-1613272.html", "text": "/КРОСС/ „Зад мен и екипът ми е сметището в Долни Богров, което беше затворено през 1997 г. Днес в това сметище се заравя преработен боклук - по-точно висококачествено гориво, което произвежда заводът за преработка на боклук от боклук. В нормалния свят от такова гориво се произвежда енергия. В София висококачественото гориво, резултат от преработката на боклук, се заравя в земята. Ние заравяме пари. Това са парите, с които трябваше да поевтинее парното на столичани според обещанията на кмета Фандъковa.\" Това заяви гражданският кандидат за кмет на столицата Мая Манолова на входа на депото за неопасни отпадъци в Долни Богров, където по думите й дневно се заравят по 300 тона от т.нар. РДФ.„И както за повечето от нещата в София, и тук плащаме два пъти - ремонт на ремонта, рекултивация на рекултивацията, преработване на преработеното. Веднъж плащаме за преработка на боклука и производство на това гориво - 27 млн. лв. годишно. За това сметище, за заравянето на това гориво, плащаме 3 млн. всяка година. Плюс още близо 6 млн. за горене на останалите количества високотехнологично гориво в циментовите заводи в Северна България\", каза Манолова.Тя изчисли, че общо сметката е в размер на 36 млн. лв. и че всеки ден на столичани това струва по 100 хил. лв. за преработката на този боклук.„През следващата година тази сметка ще набъбне с 15 млн. лв. годишно - ще стане малко над 50 млн. лв. Толкова ще плащат столичани за преработка на същия този боклук. Това става ясно от обществената поръчка, която кметът Фандъкова е обявила на 19 август т.г., която ще бъде отворена на 20 септември 2019 г.\", посочи Мая Манолова и уточни, че става въпрос за две поръчки. Първата е за изгаряне на това гориво, а втората е за транспортиране на горивото, което се произвежда в завода за боклук.„Видно от параметрите на тази поръчка, изгарянето ще струва на столичани годишно по 15 млн. лв., а транспортът ще струва 5 млн., 27 млн. - заводът за боклук, 3 млн. за това депо - общо 50 млн. лв.\", изчисли Манолова.„Ако боклукът на София мирише, то тези поръчки вонят - направени в последния момент и свързани със сметосъбирането и боклука на София\", категорична бе Манолова.„Оказа се, че съм права за поръчката за сметосъбирането. 500 млн. лв., обявени от кмета Фандъкова в навечерието на изборите, при положение, че договорите на сегашните фирми изтичат след 1 година. Така и не чух смислен отговор защо е това бързане, но можем да си направим предположенията, предвид факта, че през следващите 5 години ще почистват същите фирми като сега. Същите фирми от приятелския кръг, както се вижда от отворените вече оферти - има позиции, за които има само по един участник\", подчерта кандидат-кметът.Тя допълни, че единственият ощетен е столичното общинско предприятие, което до момента е чистило 3 района, сега ще чисти само един. Въпреки обещанието на кмета Йорданка Фандъкова, дадено през 2016 г., че ще инвестира и стабилизира това общинско предприятие, за да може общината сама да се включи в сметосъбирането.„Тогава са отделени 3,5 млн. за закупуване на техника, а резултатът от това обещание и усилия е фактът, че общинското предприятие сега ще чисти само един район - най-трудният „Красна поляна\". Системата за управление на отпадъците в София е сбъркана. Това ли е кръговата икономика, зелената икономика, при която харчим пари, за да произведем от боклука гориво, а след това заравяме това гориво в земята в едно сметище, което беше затворено\", попита Мая Манолова.„От мен вече се очакват решения, затова със сигурност ще обещая на кмета Фандъкова, че ще бъде направена пълна ревизия на цялата система за управление на отпадъците в София - всичко ще бъде извадено на масата. Ако бъда кмет, ще има референдум и гражданите ще кажат да има ли инсталация за горенето на боклук, каква да бъде технологията и по какъв начин да бъде осигурено финансирането. Темата е изключително важна за столичани и решението трябва да го вземат те. Защото решението, което в момента предлага екипът на Фандъкова е това, при което се заравят едни пари. А София, въпреки че годишно се харчат над 200 млн. лв. за чистота, чиста ли е, прашна ли е, подредена ли е? Ставаме заложници на същото за следващите 5 години - пак същите ще чистят, пак така ще чистят. Не просто сбъркана система, а една дебела сметка, която плащат столичани. И един много красноречив пример колко непрозрачно и неефективно се харчат парите на гражданите на София\", завърши Мая Манолова. ", "date": "2019.09.14", "title": "Мая Манолова: Референдум за преработването на боклука на София"}
{"url": "http://www.cross.bg/evakyiraha-raiiona-tazi-1613269.html", "text": "/КРОСС/ Евакуираха стотици туристи заради пожар на гръцкия остров Кефалония, съобщават местните медии.Пламъците са обхванали района на Лоурдата, където се намират много хотели и вили. Поради тази причина се е наложило местните жители и туристите да бъдат извозени превантивно на безопасно място. Евакуацията е започнала рано тази сутрин. До момента няма информация за пострадали хора.Огънят е изпепелил изоставен склад за дървени материали.Кметът на Агростоли съобщи, че пожарът вече е овладян и на туристите е разрешено да се завърнат по хотелите си. В гасенето са се включили 12 автомобила, 40 пожарникари и 2 хеликоптера.Според противопожарните служби няма опасност огънят да се възпламени отново въпреки бурните ветрове в района над Йонийско море. ", "date": "2019.09.14", "title": "Евакуираха стотици туристи заради пожар на гръцки остров"}
{"url": "http://www.cross.bg/slyzhiteli-vlasti-sili-1613271.html", "text": "/КРОСС/ Турските власти издадоха заповеди за арести на 223-ма военни, заподозрени във връзки с Фетхуллахистката терористична организация (ФЕТО), съобщиха световните агенции, цитирани от БТА.Властите издирват заподозрените в 49 турски окръга и в Северен Кипър, уточнява турската телевизия ТРТ Хабер.Издадени са заповеди за задържания на 100 служители от сухопътните сили, 41 служители от военновъздушните сили и 32-ма служители във военноморските сили. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г. ", "date": "2019.09.14", "title": "Турските власти издадоха заповеди за арести на над 200 военни, заподозрени във връзки с ФЕТО"}
{"url": "http://www.cross.bg/vuzdyha-vuzdyh-grada-1613276.html", "text": "/КРОСС/ Протест срещу замърсяването на въздуха в Русе блокира за часове района на граничния пункт Дунав мост. Десетки граждани дойдоха с децата си и настояха да се обърне внимание върху непрестанното промишлено замърсяване в града, предаде БНР.Протестът за чист въздух започна в 10 ч., когато участниците се събраха в района на Захарния завод и след това в колона с автомобилите си се насочиха към граничния пункт Дунав мост. Там блокираха движението и настояха за мерки срещу замърсителите.Недоволни русенци смятат да се обърнат към международни екологични организации и да изискат нова проверка на разрешителните, които са получили производствените предприятия в източната и в западната промишлена зона на града, да се направи оценка за въздействието на околната среда. Но вече не от държавата, защото тя не желае да се справи с този проблем, уточняват те.Протестиращите бяха с маски на лицата и носеха транспаранти с надписи „Стоп на обгазяването на Русе!\", „Русе иска да диша!\", „Мръсният въздух ни убива!\" и „Тровите бъдещето на България - нашите деца\". Те скандираха „Чист въздух\" и „Оставка\", съобщи Русе.инфо.Исканията на хората са категорични - отговорните за чистотата на въздуха институции да бъдат се задействат незабавно, всички заводи да бъдат отново ревизирани, да не пестят от пречиствателни инсталации и да има строг контрол. Те настояват при установяване на замърсяване да се предприема спиране на съответното производство, да се поставят електронни табла за постоянен мониторинг на въздуха, общината да мие ежеседмично улиците в града и междублоковите пространства, да бъдат взети мерки срещу замърсяването на въздуха от битово отопление на твърдо гориво. ", "date": "2019.09.14", "title": "Русе отново скочи срещу замърсителите на въздуха"}
{"url": "http://www.cross.bg/ispaniya-navodneniya-valensiya-1613270.html", "text": "/КРОСС/ Пет са вече жертвите от наводненията в югоизточната част на Испания. Последното намерено тяло е на мъж на около 50 км югозападно от град Аликанте. Загинали са още трима мъже и една жена, съобщи NOVA.През последните дни над части от Югоизточна Испания се изляха рекордни количества валежи, които причиниха катастрофални наводнения.Евакуирани са повече от 3500 души, а десетки пътища са затворени. Преустановено е движението на влаковете в областите Валенсия и Мурсия.Във Валенсия близо 700 000 ученици са в принудителна ваканция.Премиерът на Испания Педро Санчез посети най-тежко засегнатите от проливните дъждове и наводнения региони на страната. ", "date": "2019.09.14", "title": "Наводненията в Испания взеха жертви, евакуирани са хиляди"}
{"url": "http://www.cross.bg/kiev-voden-more-1613263.html", "text": "/КРОСС/ Киев планира да съедини Балтийско и Черно море с воден път, съобщи премиерът на Украйна Алексей Гончарук, цитиран от РИА Новости.По думите му, правителството има няколко амбициозни проекта. \"Нужно ни е да опитаме да построим и съединим с воден път, например, Балтийско и Черно море. Това е абсолютно реално\", заяви Гончар на среща на Ялтинската европейска стратегия (YES) в Киев.По думите на премиера, има 40 водни пътища, за които е нужно да се договори с Полша и Беларус. Гончарук заяви, че за достигане на прогрес по този въпрос Киев трябва да има конструктивни отношения с Варшава и Минск.\"Ние вече започнахме\", каза Алексей Гончарук. ", "date": "2019.09.14", "title": "Киев планира да съедини Балтийско и Черно море с воден път"}
{"url": "http://www.cross.bg/trima-postradaha-v-katastrofa-kraii-sofiya-1613273.html", "text": "/КРОСС/ 12-годишно дете е откарано с линейка на Спешна помощ след катастрофа между два автомобила на \"Околовръстно шосе\" в посока \"Кремиковци\".\"Сааб\" и \"Опел\" са катастрофирали, като причините за инцидента тепърва се изясняват.Три линейки са пристигнали на място и са откарали ранени 3-ма души между, които и 12-годишното дете. ", "date": "2019.09.14", "title": "Трима пострадаха в катастрофа край София"}
{"url": "http://www.cross.bg/nato-strategiya-komitet-1613268.html", "text": "/КРОСС/ НАТО в рамките на своята нова военна стратегия смята да разработи експериментален подход за противодействие на заплахите, изходящи едновременно от различни сфери.Това трябва да позволи да се съхрани преимуществото пред потенциални противници, заяви в събота шефът на военния комитет Стюарт Пийч, цитиран от РИА Новости.Обновената стратегия на НАТО тази пролет бе одобрена от военния комитет, основен военен орган на Алианса и предоставена \"за адаптация към променящите се предизвикателства пред сигурността, както и идентифициране на начини за ефективно възпиране\". Военната стратегия е секретен документ.В събота ръководителят на военния комитет на НАТО, въздушен маршал Стюарт Пийч, разкри някои от разпоредбите на стратегията по време на своята реч на среща в Словения, където бе обсъдено възпирането и отбраната в евроатлантическия регион, както и концепцията за водене на война.\"Тази година за първи път от 1967 г. подписахме новата военна стратегия на НАТО. Това подкрепя трите основни задачи на Алианса - колективна отбрана, управление на кризи и съвместна сигурност\", каза той. Записът на речта му бе пуснат от пресслужбата на Алианса.\"Концепцията за възпиране и отбрана, базирана на тази стратегия, ще помогне да се планират и определят посоките, да се засилят силите и да се проучи подходът ни към бъдещи заплахи на съюза в евроатлантическия регион\", каза Пийч.Според него разработените концепции също ще позволят \"да се приоритизират възможностите, да се развият сили и експерименти за справяне с многоизмерни и различно базирани предизвикателства\".\"Това ще позволи на НАТО да поддържа военното си превъзходство над противници, потенциални или реални, ще ни позволи да продължим да изпълняваме основните си задачи\", добави той.Военният комитет на НАТО е върховният военен орган на алианса, той отговаря за съветите на основния политически ръководен орган - Северноатлантическия съвет, както и Групата за ядрено планиране. ", "date": "2019.09.14", "title": "НАТО с нова военна стратегия за пръв път от 1967 г."}
{"url": "http://www.cross.bg/raneni-kamion-dyshi-1613257.html", "text": "/КРОСС/ Автобус се е сблъскал с камион в района на Ярославска област, като в резултат на инцидента са загинали девет души, а други 21 са ранени, предава TACC, като се позовава на информация на местното здравно управление.Пресслужбата на КАТ добави, че на място работят парамедици и общо седем екипа за спешна помощ. Част от пациентите бяха откарани в близката болница, бил е създаден кризисен център.По-рано руската пътна полиция съобщи, че в произшествието са ранени 21 души, като добави, че причината за катастрофата е камион, навлязъл в насрещната лента. Автобусът се е движил по маршрут Ярослав - Гаврилов - Ям, като в него е имало 30 пътници.", "date": "2019.09.14", "title": "Деветима загинали и множество ранени при катастрофа с автобус в Русия"}
{"url": "http://www.cross.bg/trun-meteorologichna-septemvri-1613261.html", "text": "/КРОСС/ Минималната температура в района на град Трън е била 0,5 градуса по Целзий. Температурата е измерена през нощта на 13 срещу 14 септември, пише Zapadno.com, като цитира данни на Държавната метеорологична станция към Националния институт по метеорология и хидрология към Министерство на образованието и науката.В Трън се измерват най-ниските зимни температури, наред с тези в Кнежа и драгоман, често се случват температурни инверсии. По традиция след средата на септември в Трънско се появява и първата слана. Такова явление се очаква следващата седмица, когато прогнозите показват, че температурите ще продължат да се понижават. Държавната метеорологична станция е разположена в махала \"Илиин хан\" в края на град Трън и е единствената такава на територията на общината, която работи с прецизни и стандартизирани уреди. ", "date": "2019.09.14", "title": "Студът се задава: Едва 0,5 градуса е била температурата в Трън тази нощ"}
{"url": "http://www.cross.bg/prodanov-hristo-obshtestvoto-1613259.html", "text": "/КРОСС/ „Спирането на честотите на програма „Хоризонт\" за първи път в историята на радиото  и отстраняването на Силвия Великова наподобяват едни мрачни времена. Сегашният генерален директор на БНР е назначен от състава на СЕМ, който е избран с мнозинството на ГЕРБ\". Това заяви зам.-председателят на ПГ на \"БСП за България\" Христо Проданов пред Дарик радио. Той коментира изказването на Бойко Борисов от вчера, че парламентът е назначил директора на БНР :„Недопустимо е министър - председателят да не знае, че парламентът не назначава директора на радиото\".„За да си шпионин, трябва да разполагаш с класифицирана информация. Няма нищо лошо човек да проповядва своите виждания за страната си\", каза Проданов.  Той изрази мнение, че повечето скандали  в обществото целят да отвлекат вниманието на обществото от важните неща, които се случват в България.„Мая Манолова е доказал се енергичен човек. Тя умее да работи с гражданите и намира решения на техните проблеми\", заяви Христо Проданов. Той добави, че кметовете на ГЕРБ са феодализирали голяма част от общините.\" Нашата основна цел е да сменим този порочен модел\", категоричен бе социалистът.Проданов определи бюджета за 2020 година като най-важен приоритет за тази парламентарна сесия. Той обясни, че  е важно и законодателно да се обърне внимание как работят общините. „Ние поемаме ангажимент да стартираме процедура за промяна в Закона за местните данъци и такси, така че да има финансова децентрализация. Целта е част от данъците, които плащат българските граждани да останат в населеното място, а не както сега  - Борисов кара джипа, парите са в багажника и през прозореца раздава по свое усмотрение средства\", завърши Христо Проданов. ", "date": "2019.09.14", "title": "Христо Проданов: Нашата цел е да променим порочния модел "}
{"url": "http://www.cross.bg/akademik-lomonosov-modylni-1613260.html", "text": "/КРОСС/ Първият плаващ атомен енергоблок в света - „Академик Ломоносов\", пристигна на мястото на постоянното си пребиваване в пристанището на град Певек, Чукотка в Далечния изток на Русия и бе поставен на кей. Очаква се съоръжението да започне работа до края на годината. След като бъде въведен в експлоатация, „Академик Ломоносов\" ще стане първата атомна централа на базата на технологията на малките модулни реактори, работещ прототип и надежден източник на нисковъглеродна енергия за отдалечени райони.  „Това може да е малка стъпка за устойчивото развитие на Арктика, но е огромен скок за декарбонизирането на отдалечени райони и повратна точка за развитието на централи с малки модулни реактори по света\", заяви генералният директор на руската корпорация „Росатом\" Алексей Лихачов.„За да се осъществят целите, заложени в плана „Хармония\" за достигане на най-малко 25% атомна енергия в световния енергиен микс до 2050 година, ние трябва да демонстрираме ползите от атомната индустрия на повече хора в различни места. „Академик Ломоносов\" е първият от новия клас малки мобилни АЕЦ, които ще доставят чиста и надеждна електроенергия, топлина и вода за постигане на целите на ООН за устойчиво развитие\", коментира генералният директор на Световната ядрена асоциация Агнета Ризинг.„Академик Ломоносов\" е пилотен проект и работещ прототип за бъдещия флот от плаващи атомни централи и брегови инсталации, базирани на руските малки модулни реактори. Малките енергоблокове ще могат да бъдат разполагани в труднодостъпни райони в Далечния изток и северната част на Русия, както и предлагани за износ.„Когато започнем да произвеждаме серийно малки модулни реактори, централите, работещи с тях в отдалечени райони, ще имат възможност да произвеждат електроенергия, която ще бъде по-евтина от дизела. По този начин ще се пестят средства и ще се предотврати изпускането на вредни емисии\", заяви говорител на „Росатом\". ", "date": "2019.09.14", "title": "Първият плаващ енергоблок в света бе поставен на кей в руския град Певек"}
{"url": "http://www.cross.bg/ezero-raiiona-rila-1613266.html", "text": "/КРОСС/ Пожар пламна днес в района на Сухото езеро над Кирилова поляна в Рила планина. Гори клек и паднали от бурите борове на надморска височина от 2 000 метра, съобщава БГНЕС.До района на пожара, обхванал 1 декар, се отива само пеша по туристическа пътека, като до мястото се стига за час и половина. Огънят се гаси от огнеборци с лопати, служители на Природен парк \"Рилски манастир\" и на горите.Проблем е липсата на вода, правят се ивици ръчно-с лопати, за да не се разпространи огъня в иглолистната гора. Езерото оправдава по това време на годината името си-пресъхнало е, което прави невъзможно гасенето с преносими пръскачки. Сухо е и единственото дере на около 20 минути преди Сухото езеро.По информация на този етап пожара е предизвикан от туристи, нощували в района на езерото и палили огън. По маршрута-Кирилова поляна-Сухото езеро се отива през Кобилино бранище до ЦПШ „Мальовица\". На място щаба се оглавява от гл.инспектор Стефан Тахтаджийски-началник на РС ПБЗН-град Рила. ", "date": "2019.09.14", "title": "Пожарът в Рила е в много труднодостъпна местност, няма и вода в близост"}
{"url": "http://www.cross.bg/sofiya-gerb-obshtinski-1613265.html", "text": "/КРОСС/ Коалиция ГЕРБ - СДС се регистрира в ОИК за местните избори в столицата. Регистрацията в ОИК се налага, тъй като Изборният кодекс предвижда партиите и коалициите, регистрирани в Централната избирателна комисия, както и образуваните местни коалиции от партии, които ще участват в изборите за общински съветници и кметове в съответната община, да се регистрират в конкретната общинска избирателна комисия не по-късно от 55 дни преди изборния ден.На регистрацията присъстваха областният координатор на ГЕРБ в София Цветомир Паунов, председателят на Столичния общински съвет Елен Герджиков, общински съветници от ГЕРБ в СОС и Антон Койчев от СДС. Цветомир Паунов каза, че амбицията на коалицията е за пълна победа в София - тръгваме със самочувствие за добре свършена работа и успешен кмет в лицето на Фандъкова.„Най-голямата дясна партия в България с най-старата дясна партия в България направихме коалиционно споразумение за коалиционно съвместно явяване на изборите в София. Това е едно демократично обединение на десните партии, на партиите, които могат да променят града ни, партиите, които обединяват демократичната общност и с общи усилия ние тръгваме със самочувствието за добре свършена работа със София, за това, че имаме изключително успешен кмет в лицето на г-жа Фандъкова\", каза още Фандъкова. Той посочи, че амбицията на ГЕРБ е за пълна победа в София както за кмет, така и за листата за общински съветници и кметове на райони.  ", "date": "2019.09.14", "title": "ГЕРБ и СДС се регистрира за местните избори в столицата"}
{"url": "http://www.cross.bg/ortis-nito-zayavi-1613262.html", "text": "/КРОСС/ Генералният директор на разузнавателното подразделение на Кралската канадска конна полиция Камерон Ортис е задържан по обвинение за нарушаване закона за безопасност на информацията, съобщиха Reuters и ТАСС.\"Предполага се, че той е получил, съхранявал и обработвал конфиденциална информация и е възнамерявал да я предаде на тези, които не бива\", заяви пред агенцията федералният прокурор Джон Макфарлейн.Детайли за обвинението не се разпространяват. По данни на агенцията, Ортис също е обвинен за неправомерно използване на кредитната карта.Следващото изслушване по делото на Ортис е назначено за 20 септември. Към момента нито той, нито адвокатът му са коментирали случая.Премиерът на Канада Джъстин Трюдо е информиран за задържането на Ортис. \"Мога да ви уверя, че властите приемат този инцидент много сериозно\", заяви той пред журналисти. ", "date": "2019.09.14", "title": "Арестуваха шеф на полицейска част на Канада за теч на секретни данни"}
{"url": "http://www.cross.bg/malinov-nikolaii-nyama-1613264.html", "text": "/КРОСС/ Тази година Националиният събор на русофилите е под мотото „Европа е по- силна с Русия\". Това е 16- ти пореден събор, който се провежда край язовир Копринка. Събитието се провежда на фона на шпионските скандали, в  които бяха замесени представители на движение „Русофили\".  Вследствие на това двама Николай Малинов и ген. Леонид Решетников получиха обвинения. Николай Малинов е  обвиняем в организиране на престъпна схема за изпиране на пари и финансиране на мероприятия, които засягат националната ни сигурност. Обвинението вече му е повдигнато, освободен е от ареста и е с гаранция от 50 000 лв. Той е със забрана за напускане на страната.По време на събора се събират подписи в подкрепа на председателя на движението „Русофили\" Николай Малинов. На събора Малинов коментира, че въпросът дали е шпионин, е смешен. „Няма нито един факт, който да се коментира в тази посока; а това че ние сме правили планове да налагаме свои идеали и ценности в обществото - няма нищо по-естествено в едно демократично общество това да се случва\" каза Малинов пред бгнес.„Неадекватни и неактуални са коментарите и изказванията на Великобритания и САЩ, тъй като няма шпионски скандал, няма шпионство. Всички мои тези можете да прочетете още миналата година в книгата ми „Позиция\".Тези позиции са защитавани от мен публично, какво шпионство? Контактите ми в Русия ли са тайни, или контактите в България са тайни?\", попита Малинов. „Абсурдно е да коментираме темата „шпионство\", можем да коментираме цели и идеали, които ние отстояваме, и сме ги отстоявали единствено и само по законен начин\", уточни Малинов.  ", "date": "2019.09.14", "title": "Малинов на събора край яз. Копринка: Въпросът дали съм шпионин е смешен!"}
{"url": "http://www.cross.bg/pristanishta-egeiisko-vyatur-1613267.html", "text": "/КРОСС/ Вятър със скорост повече от 150 километра в час затвори гръцките пристанища Пиреус, Рафина и Лаврион, съобщиха гръцките власти. Фериботите няма да се движат и от трите пристанища. Въведени са ограничения и на някои от островите, съобщава БГНЕС.Северният вятър над Егейско море ще остане бурен, 8-9 бофорта на Цикладските острови, южната част на Егейско море.Метеорологичната служба на Гърция съобщи, че очаква скоростта на вятъра да намалее по-късно днес. ", "date": "2019.09.14", "title": "Вятър спря фериботите от 3 гръцки пристанища"}
{"url": "http://www.cross.bg/horizont-dans-medii-1613249.html", "text": "/КРОСС/ Тече тридневен срок, в който ДАНС, Съветът за електронни медии (СЕМ) и Комисията за регулиране на съобщенията (КРС) трябва да извършат проверка за причините, довели до безпрецедентното спиране на ефирното излъчване на програма \"Хоризонт\" на 13 септември сутринта за часове в цялата страна.Проверката беше разпоредена от главния прокурор Сотир Цацаров, тъй като БНР има статут на стратегически обект, който при кризи има мисията да информира населението, предаде БГНЕС.По-рано от СЕМ и КРС съобщиха, че проверки вече са започнали и резултатите от тях се очакват в началото на следващата седмица.Тогава от Съвета за електронни медии ще изслушат генералния директор и Управителния съвет на Националното радио. ", "date": "2019.09.14", "title": "До три дни ДАНС, КРС и СЕМ трябва да установят защо спря програма „Хоризонт”"}
{"url": "http://www.cross.bg/andreevo-kapitan-haskovo-1613248.html", "text": "/КРОСС/ Временно се ограничава движението при км 61 на АМ \"Марица\" в посока ГКПП \"Капитан Андреево\" заради горящ тир, съобщи БГНЕС.То се осъществява по път I-5 Димитровград - Хасково - път I-8 Хасково - Харманли.Трафикът в посока София е без ограничение.  ", "date": "2019.09.14", "title": "Тир се запали на пътя за ГКПП „Капитан Андреево”"}
{"url": "http://www.cross.bg/dronove-persiiiskiya-pozharut-1613247.html", "text": "/КРОСС/ Мащабен пожар избухна в най-голямата петролна рафинерия в Саудитска Арабия, съобщава \"Ройтерс\".Нефтопреработвателният комплекс е собственост на саудитската петролна компания \"Арамко\" и се намира край източния град Абкаик. Тя преработва значителна част от петролния износ на страната, който преминава през Персийския залив.Пламъците са лумнали рано тази сутрин. По информация на говорител на вътрешното министерство в Рияд пожарът е бил предизвикан от нападение с дронове. Местните власти съобщават, че огънят, който е засегнал две от съоръженията, вече е овладян.Според арабски медии, цитирани от \"Асошиейтед прес\", пожарът е бил предшестван от експлозия, а на телевизионни кадри оттам се чувала стрелба.Напрежението в района ескалира след нападенията през юни и юли срещу петролни танкери във водите на Персийския залив, за които Рияд и Вашингтон обвиняват Иран. Техеран отрича обвиненията. Йеменските бунтовници хуси, подкрепяни от Иран, също извършиха няколко нападения с дронове през границата по петролното находище Шайбах. При част от тях отново се стигна до пожари, но производството не беше прекъснато. ", "date": "2019.09.14", "title": "Най-голямата саудитска рафинерия пламна след нападение с дронове"}
{"url": "http://www.cross.bg/kostadinov-kmet-kandidat-1613246.html", "text": "/КРОСС/ БСП няма да издигат свой кандидат за кмет на Варна. Това става ясно от изявление на председателя на партия \"Възраждане\" Костадин Костадинов във Фейсбук, в което той твърди, че социалистите възнамеряват да го подкрепят като независим кандидат за кмет на града. Засега обаче няма официално потвърждение на думите му от страна на БСП.Костадинов е обнадежден, че с подкрепата и на червените ще се стигне до балотаж, който според него ГЕРБ ще загуби.Подкрепата за мен от страна на \"Възраждане\", БСП и още 8 други партии дава кураж на нашите съграждани, че в нашия отдавна продаден на управляващата мафия град може да се случи изненада, казва се още в позицията на Костадинов.По негови думи спечелването на кметската надпревара в морската столица ще е началото на революция в България.Изведнъж ще се окаже, че не всичко е наредено, не всичко е предопределено, не всичко може да се купи и продаде, подчертава Костадинов.Припомняме, че през лятото лидерът на БСП Корнелия Нинова свали доверието си от дългогодишния местен водач на партията Борислав Гуцанов, като го обвини, че фалшифицирал членската маса. Тя поиска и смяната на Гуцанов в Изпълнителното бюро на партията. За решението на местната организация на БСП да не издига собствен кандидат в морската ни столица се заговори още преди дни, но крайният резултат не беше ясен. Във Варна пристигна и ръководителят на предизборния щаб на БСП Кирил Добрев. ", "date": "2019.09.14", "title": "БСП ще подкрепи Костадин Костадинов за кмет на Варна?"}
{"url": "http://www.cross.bg/svinete-vidinsko-slychaii-1613253.html", "text": "/КРОСС/ Нов случай на африканска чума по свинете установиха във Видинско, съобщава БНР.От Областната епизоотична комисия съобщават, че положителната проба е от село Коста Перчево, община Кула. Тя е била констатирана при отстреляна дива свиня.Вече са предприети мерки за ограничаване разпространението на болестта. Със заповед на Регионалната дирекция по горите в Берковица са определени ловно-стопански райони, които попадат в зоната около огнището на чумата. В определената инфектирана зона се допуска извършването само на неотложни земеделски дейности при стриктно спазване на мерките за биосигурност.  ", "date": "2019.09.14", "title": "Нов случай на чума по свинете във Видинско"}
{"url": "http://www.cross.bg/mrusniya-grada-most-1613250.html", "text": "/КРОСС/ Жители на Русе отново излязоха на протест заради мръсния въздух. Мотото на днешното недоволство е  „Русе иска да диша\". През октомври миналата година хиляди блокираха  „Дунав мост\". Очаква се същото да стане и днес.Година по-късно протестиращите казват, че всеки ден в различни квартали на града се усеща миризма на бакелит или на нефтопродукти.Източниците  не са категоричн  установени. Затова жителите на града настояват кметът да сезира прокуратурата, за да се потърси отговорност. ", "date": "2019.09.14", "title": "Протест срещу мръсния въздух в Русе блокира „Дунав мост”"}
{"url": "http://www.cross.bg/gyaiido-venetzyela-vruzki-1613254.html", "text": "/КРОСС/ Прокуратурата на Венецуела започва разследване срещу опозиционния лидер Хуан Гуайдо за връзки с колумбийска наркоорганизация, съобщава Ел Паис.Повод за разследването станаха снимки на опозиционера, публикувани преди дни в социалните мрежи, на които той е в компанията на колумбийски трафиканти на дрога. Твърденията са, че именно те са му помогнали да премине границата през февруари. Тогава Гуайдо посети колумбийския град Кукута, за да участва в благотворителен концерт за подпомагане на хуманитарната помощ за Венецуела.Според главния прокурор на Венецуела снимките доказват връзките на опозиционния лидер с паравоенната групировка \"Лос Растрохос\".От своя страна Гуайдо признава, че се е снимал с въпросните хора. Той обаче твърди, че не е знаел какви са и отрича да има връзки с криминалния контигент на Колумбия.По негови думи същия ден са били направени \"стотици снимки\" и е било \"трудно да различиш кой иска да се снима с теб\". ", "date": "2019.09.14", "title": "Разследват Гуайдо за връзки с наркотрафиканти от Колумбия"}
{"url": "http://www.cross.bg/rila-gori-rilskiya-1613255.html", "text": "/КРОСС/ Пожар гори в района на Сухото езеро в Рила, съобщава БГНЕС.Циркусът на езерото се намира на час път от Кирилова поляна, между Тиха Рила и Мальовишкия зъб. В района има борова растителност и треви.Сигнал за лумналите пламъци е бил подаден към 10.00 часа от турист, слизащ от хижа \"Рибни езера\" към Рилския манастир. Той обяснил, че пожарът тлее.В момента към мястото пътуват екипите на противопожарната служба в град Рила, както и служители на парковата охрана и горското стопанство.Още снощи над билото на Рилския манастир са били забелязани облаци. Предполага се, че огънят гори от вчера следобед. ", "date": "2019.09.14", "title": "Пожар гори край Сухото езеро в Рила"}
{"url": "http://www.cross.bg/bezhantzi-ankara-tyrtziya-1613251.html", "text": "/КРОСС/ Турският президент Реджеп Ердоган предупреди, че Анкара ще бъде принудена да пусне сирийските бежанци на нейна територия да тръгнат към Европа, ако западните страни не ѝ предоставят по-голяма финансова помощ и не подкрепят плановете ѝ за зона за сигурност по границата, където да бъдат настанявани сирийците. Това е съобщил държавният глава пред местни медии, цитиран от БТА.Ердоган допълва, че Анкара е похарчила 40 млрд. долара за подслоняването на сирийците, а сделката с ЕС е само за 6 млрд., които са малко и постъпват бавно. По думите на президента, установяването на такава зона, широка 20- 32 км откъм границата със Сирия ще позволи на намиращите се в Турция бежанци да се завърнат по техните земи, и ще позволи да бъдат посрещнати всички техни нужди - от образование, здравеопазване, подслон.Президентът на Турция отново посочи, че финансовата помощ, която Анкара получава от ЕС, не е достатъчна да облекчи бремето от намиращите се там 3,6 млн. сирийски бежанци, избягали в Турция. ", "date": "2019.09.14", "title": "Ердоган иска още пари от ЕС за бежанците или ги пуска към Европа"}
{"url": "http://www.cross.bg/iiotova-evrokomisari-brekzit-1613256.html", "text": "/КРОСС/ Струва ми се, че част от наименованията на ресорите, които предложи новият председател на Европейската комисия, ще бъдат коригирани в посока на изясняване на това каква ще бъде задачата на бъдещите еврокомисари. За първи път в историята на ЕК се направи толкова строга и подробна йерархична система. Никога досега Председателството на ЕК не е имало толкова много зам.-председатели. Струва ми се, че един от тези осем зам.-председатели трябваше да бъде български еврокомисар. Имах възможност да кажа това предварително преди още да излязат номинациите на новия председател на ЕК. България е наистина един добър партньор в ЕС и това го доказахме през всичките тези 12 години членство. Всички ресори до този момент, които са заемали българските еврокомисари, никъде не е имало най-малка сянка на гаф или несвършена работа. Това коментира вицепрезидентът Илияна Йотова в предаването „Събота 150\" по БНР.По думите ѝ те са получавали много добра оценка през всичките тези години. „От всичките 8 зам.-председатели, всичките те са и предишни еврокомисари. От 9-те еврокомисари на Юнкер, които и в момента са в ЕК, само двама не са зам.-председатели, от които единият е Мария Габриел. Това не е справедливо. Аз съм сигурна, че нашият еврокомисар ще се справи с това да бъде и зам.-председател, както и с ресора, който получи. Твърде завоалирани са и бих казала доста поетични наименованията на сегашните ресори в ЕК. Когато има неизяснено портфолио и параметрите, в които ще работят следващите еврокомисари, така много лесно се размива и отговорността\" добави Йотова.„В никакъв случай няма да сложа ресора, който получи Мария Габриел, в тази таблица добър - недобър, понижение или повишение\", каза още тя. Според нея ресорът е достатъчно сериозен.„Аз не крия разочарованията си от две неща - че не получихме място в ръководния екип на Европейската комисия и че това наистина е много сериозен и много ресурсен ресор, но той не е от тези, които ще предопределят политиката на ЕС оттук нататък. Говоря за политиката по отношение на това дали ЕС ще продължи да върви на солидарния принцип, или ще надделее схващането на все повече държави в ЕС, че Еврозоната трябва да стане едно ядро, а всички останали - една периферия. Дали ще се задълбочи тенденцията за ЕС на няколко скорости\", допълни Йотова. По думите ѝ там е трябвало да се чува българският глас. „Дори с темата за разширяването. Ние гледаме разширяването на Съюза само по посока на Западните Балкани, защото това беше и нашият приоритет, който бе много добре и качествено защитен по време на Българското председателство. Но разширяването не е само Балканите. То е и източното партньорство, „Разширяване и добросъседство\" се казва този ресор. Това е отношението на ЕС с третите държави и с африканския континент. Това е изключително сериозна политика, която освен практическата си стойност, казва и докъде е визията на ЕС и как той смята да просъществува като политически съюз - дали да остане в този си вид и да има двустранни отношения с останалите страни, или наистина ще се стреми към политическо разширяване и нови държави членки, включително страни, които трябва да получат своята покана до дни като Северна Македония и Албания\", каза още Йотова.„Ако България беше взела този ресор, струва ми се, че няма по-добро лоби за разширяването на Западните Балкани и този процес щеше да бъде много по-ускорен. Сега не се ангажирам с прогноза и за първи път съм доста предпазлива в своите предположения\", допълни тя. Йотова посочи още, че другата седмица ще има среща в Люксембург между сегашния министър-председател на Великобритания и все още действащия председател на ЕК г-н Юнкер. „В нея най-вероятно ще се търси някакъв пореден компромис за Брекзит. Твърда е позицията на ЕС, че предоговаряне на постигнатото споразумение не може да има. Обективно то наистина е много трудно да бъде предоговорено, защото това означава отново две трети в Съвета, което се постигна и предишния път много трудно и пак консултации с държавите членки. Това е много труден път за извървяване. На второ място министър-председателят на Великобритания на практика е блокиран. Има решение на Британския парламент по два ключови въпроса - както това, че не може да има сега предсрочни избори, така и че не може да има Брекзит без сделка. Оттук нататък това, което най-вероятно ще бъде поискано, е едно удължаване на срока с около 3 месеца и през тях да се търсят варианти. Още повече знаете острата реакция на Шотландския парламент, в която те считат, че е абсолютно незаконно прекъсването на работата на Британския парламент. Ще има декларация на Европейския парламент по отношение на Брекзит. Има някои неща, които внимателно ще следим и ще видим накъде ще поемат\" заяви Йотова.По думите ѝ най-ресурсните и структуроопределящо политики в новата ЕК ще се държат от държави като Франция. „Тази политика ще бъде определяща и за политиката на ЕС по отношение на Великобритания. Всички въпроси за търговия и конкуренция ще бъдат много сложни. Заложени а много интересни казуси и ще видим какво ще се получи оттук нататък, още повече с ясното съзнание, че Европа трябва да има единна позиция по въпросите\", допълни тя. „Ресорът на Мария Габриел обединява три сега действащи ресора - на Полша, Унгария и Португалия. Габриел ще ръководи оттук нататък минимум 5 агенции на европейско ниво и един институт за научни изследвания в Будапеща, разполагащ с много добра мрежа за научни изследвания и иновации в страните членки, както и разбира се образователните програми. Един от най-големите проблеми, които ще се създадат след Брекзит, е съдбата на младите хора. Заложено е бъдещето и на цялата система „Еразъм\" и доколко тя ще продължи. Този заплетен възел ще трябва да се решава от нашия еврокомисар. Затова казвам, че тя има в ръцете си много сложна и трудна задача. Въпросът е доколко координиращите функции в нейния ресор ще могат да прераснат в сериозни определящи политики в Европа и решаването на сложните въпроси около Брекзит. С този ресор може да се направи много за един европейски университет, както и за българските университети\", посочи тя. ", "date": "2019.09.14", "title": "Йотова: За първи път в историята на ЕК се прави толкова строга и подробна йерархична система"}
{"url": "http://www.cross.bg/vaksina-neshto-yslozhneniyata-1613239.html", "text": "/КРОСС/ „Сега е времето на ваксините\". Това каза в интервю за предаването „Събуди се\" по Нова телевизия директорът на Националния център по заразни и паразитни болести проф. д-р Тодор Кантарджиев.Той е на мнение, че интелигентният човек би трябвало да проведе разговор с лекаря си и да вземе решение, дали да си сложи ваксина и да си купи потивогрипните препарати, за да избегне усложненията.„Щамовете са познатите, няма да има нещо уникално. Грипът е нещо познато, всяка година го има\", коментира професорът и посъветва да си мием ръцете, да ползваме кърпички на спиртна основа, да избягваме кихащите хора и вкъщи да имаме една-две маски.Той уточни също така, че поставянето на противогрипната ваксина не означава, че няма да се разболеем от грип, но ще избегнем усложненията му. ", "date": "2019.09.14", "title": "Проф. Кантарджиев: Сега е времето на ваксините"}
{"url": "http://www.cross.bg/trump-kyba-zakon-1613238.html", "text": "/КРОСС/ Президентът на САЩ Доналд Тръмп взе решение да продължи с още една година - до 14 септември 2020, търговското ембарго срещу Куба, се казва в негова декларация, разпространена в петък от пресслужбата на Белия дом, предаде БТА.Неговата аргументация за решението е, че продължаването на тези ограничения, наложени на Хавана, отговаря на националните интереси на САЩ.Със същото решение Тръмп продължи и своите пълномощия, които му дават свобода на действие с оглед на спазването на ембаргото и разрешаването на отделни сделки. В тази връзка президентът се позовава на закон, встъпил в сила още през 1917 г. Той позволява да се ограничава търговията със страни, враждебно настроени към САЩ. В момента Куба е единствената страна, върху която се разпространява този архаичен закон. ", "date": "2019.09.14", "title": "Тръмп удължи с една година ембаргото спрямо Куба"}
{"url": "http://www.cross.bg/dyha-ymeren-vyatur-1613237.html", "text": "/КРОСС/ В събота ще бъде слънчево с временни увеличения на облачността, главно над източните райони. Валежи не се очакват. Ще духа слаб до умерен вятър. Максимални температури ще са между 27° и 32°. Това съобщи дежурният синоптик Георги Цеков от Националния НИМХ, цитиран от Агенция „Фокус\" .По Черноморието ще бъде предимно слънчево, следобед по северното крайбрежие с временни увеличения на облачността. Ще духа слаб до умерен североизточен вятър. Максимални температури на въздуха ще са 27-30°, температурата на морската вода е около 25°. Вълнението на морето ще бъде 2-3 бала. В планините ще бъде предимно слънчево. Ще духа умерен до силен вятър от север-североизток. Максимална температура на височина 1200 метра - около 20°, на 2000 метра - около 12°. ", "date": "2019.09.14", "title": "Септемврийската жега продължава и днес"}
{"url": "http://www.cross.bg/ryse-zhena-politziyata-1613240.html", "text": "/КРОСС/ 22-годишна млада жена, жестоко намушкана с нож от съпруга й, е починала в болницата в Русе. Въпреки операцията, прелетите значителни количества кръв и усилията на лекарите от УМБАЛ \"Канев\", тя е изпаднала в мозъчна смърт и по-късно е издъхнала.В критично състояние остават 45-годишната й майка и 44-годишния й баща, които също бяха нападнати с нож в дома им след битов скандал, съобщи Русе Медиа. 27-годишният извършител и съпруг на убитото момиче е задържан от полицията. Двамата имат малко дете.Сигналът за ужасяващото престъпление е подаден малко преди 7 часа сутринта от служител в съседната бензиностанция, който чул виковете.На място са изпратени екипи на полицията и три линейки на \"Спешна помощ\", като първоначално сигналът е бил за двама убити. Тримата пострадали са откарани в спешното отделение на УМБАЛ \"Канев\" - Русе, където вече са ги очаквали медицински екипи с подготвени запаси кръв. Всички членове на семейството са били в тежко състояние, като с най-голяма кръвозагуба е била починалата. С множество наранявания и пробит бял дроб е баща й, а майката е с прободен бъбрек. Те са в реанимация с опасност за живота.На мястото на инцидента през целия ден продължиха огледите от дежурна оперативна група от ОДМВР - Русе, като са предприети всички необходими действия за изясняване на случая. ", "date": "2019.09.14", "title": "Издъхна 22-годишна жена, намушкана от съпруга й в Глоджево"}
{"url": "http://www.cross.bg/kolata-moldt-politziyata-1613236.html", "text": "/КРОСС/ Тленни останки на мъж, изчезнал безследно преди 20 години в американския щат Форида, бяха намерени в потънала кола, която се вижда върху карта на Google, предаде БГНЕС.40-годишният Уилям Молдт изчезнал на 7 ноември 1997 година. Той не се върнал у дома, след като прекарал вечерта в нощен клуб. Разследването на полицията не постигнало резултати.Но сега, в края на август, полицията бе уведомена, че във Флорида недалеч от градчето Уелингтън, е откри автомобил във водоем. Когато колата бе извадена от водата, в нея се оказал човешки скелет. Седмица по-късно бе установено, че останките са на Уилям Молдт.Човек, който е изучавал местността и имотите, видял колата от снимките на Гугъл. Това се уточнява в доклада Charley Project - проект, който изучава неразкритите дела за изчезнали хораАвтомобилът е бил на снимките още от 2007 г., но 12 години никой не му обърнал внимание. На картата Google (Moon Bay Circle, Wellington) и досега се виждат очертанията на колата.Местните власти смятат, че загиналият най-вероятно е изтървал контрола върху колата и така попаднал във водоема.Макар че е невъзможно съвсем точно да се установи какво се случило тогава, каза говорителката на местната полиция Тереза Барбъра.Известно е, че в нощта на своето изчезване Молдт е напуснал клуба около 23 часа. Той бил тих човек, не е прекарвал често времето си в шумни компании. Не е и злоупотребявал с алкохол, но въпросната вечер се почерпил в бара. В 21:30 се обадил на приятелката си, че скоро ще си бъде у дома, но така и не се появил.Роднините на Молдт бяха уведоми за намирането на тленните му останки, но не е ясно дали полицията се е свързала с приятелката му. ", "date": "2019.09.14", "title": "Снимка на Google разкри случай с изчезнал преди 20 години американец"}
{"url": "http://www.cross.bg/vnos-zelenchytzi-zlatka-1613241.html", "text": "/КРОСС/ За поредна година българските зеленчукопроизводители са недоволни от евтиния внос от съседни държави. Според тях ниските цени на вносните зеленчуци ги обричат на фалит в сезона на зимнината.Всяка година градината на баба Златка от хасковското село Конуш произвежда достатъчно количество зеленчуци за консервите за зимата. Жената редовно затваря буркани, а графикът зависи от времето и слънцето. От пазара тя купува рядко. Казва, че търговците лъжат, че продукцията е българска, за да привлекат клиенти.„И доматите, и чушките нямат вкус. Продуктите в другите държави не са толкова хубави\", смята Златка Христова.На няколко километра от баба Златка, производителят Октай бере трета ръка капия. Занимава се със земеделие вече близо 7 години. В последно време обаче е намалил площта наполовина.„Гледахме към 250 декара и се принудихме да намалим. Всяка година разходите скачат - торове, работната ръка\", заяви Октай Рамадан.Един от основните проблеми пред българските зеленчукопроизводители остава евтиният внос.„Постоянно коментираме с колеги, че вносът ни трепе. Не може ние да произвеждаме и да има внос от Турция, Македония, Гърция. Явно там им дават по-големи субсидии. Няма как да влезе от друга държава по-евтино, при положение, че ние си го произвеждаме\", поясни той.Затова Октай иска или вносът да бъде спрян, или субсидиите да се вдигнат. За да наваксат загубите продават и директно от нивата край пътя.Темата коментира и доц. Божидар Иванов от Център за изследвания в селското стопанство в ефира на „Събуди се\".„Производството в страната отбелязва повишение. Има изсветляване на самата търговия и количествата, които навлизат у нас. Производителите от години се оплакват от нелегален внос. Увеличава се потреблението на домати и пресни зеленчуци\", каза Иванов. Той допълни, че зеленчукопроизводството е от най-специфичните сектори и зависи от много грижи и внимание.По думите му цените на зеленчуците могат да се променят в рамките на един ден. „Това зависи от снабдяването, производството\", каза доц. Иванов и уточни, че в Европа най-големите доставчици на зеленчуци са Tурция и Мароко. ", "date": "2019.09.14", "title": "Зеленчукопроизводители недоволни от евтиния внос"}
{"url": "http://www.cross.bg/godina-leva-septemvri-1613243.html", "text": "/КРОСС/ През 2021 година средната брутна учителска заплата ще достигне близо 1800 лева, с което ще бъде изпълнено обещанието на правителството за двойно увеличение на учителските заплати спрямо началото на мандата. Още следващата година възнагражденията ще достигнат 1500 лева. Това заяви просветният министър Красимир Вълчев на семинар в Правец.За бюджетната 2020 година ще бъдат предвидени допълнително 360 милиона лева за възнагражденията на педагозите. През 2021 година ще бъдат отпуснати допълнително още толкова.Над 700 хил. ученици ще прекрачат прага на училище на 16 септември. Близо 60 хиляди от тях се очаква да бъдат първокласници.Между 50 и 60 училища ще продължат ремонтите си и след 16 септември, а 7 ще започнат в други сгради заради проточили се ремонти. ", "date": "2019.09.14", "title": "Учителската заплата става 1800 лева"}
{"url": "http://www.cross.bg/gkpp-trafikut-izhod-1613242.html", "text": "/КРОСС/ Интензивен е трафикът на границата с Турция. Това съобщиха от пресцентъра на Главна дирекция \"Гранична полиция\".Информацията за трафика е към 06.00 ч. На границата с Република Турция на ГКПП \"Капитан Андреево\" и ГКПП \"Лесово\" трафикът е интензивен на изход за товарни автомобили. На останалите гранични пунктове трафикът е нормален. Във връзка с извършване на ремонтно строителни дейности на ГКПП \"Златарево\" за времето до 14 октомври 2019г. движението през пункта ще бъде затруднено. Поради извършването на ремонтни дейности на съпределния граничен пункт \"Хамзабейли\" на 16 септември 2019г. за времето от 09.00ч. до 14.00ч. на ГКПП \"Лесово\" пропускането на леки и товарни автомобили на вход и изход ще бъде преустановено.Поради предстоящи протестни действия на ГКПП Дунав мост-Русе за времето от 10.00 ч. до 13.00 ч. движението на товарни автомобили на вход и изход от страната ще бъде преустановено. От съображение за безопасност поради ниското ниво на р. Дунав фериботната платформа, обслужваща фериботната връзка Оряхово - Бекет ще работи само по светлата част на денонощието - от 08.00 ч. до 22.00 ч. ", "date": "2019.09.14", "title": "Интензивен е трафикът на границата с Турция"}
{"url": "http://www.cross.bg/fandukova-sofiya-nachin-1613244.html", "text": "/КРОСС/ „През последните 10 години наложихме скоростно промяната, каквато София не познаваше\". Това каза в интервю по БНТ кметът на София Йорданка Фандъкова Днес тя ни се струва като нещо естествено, но всъщност не е. Тя се дължи на много работа, на много ясен план, на много конкретни проекти. За да продължи със същата скорост развитието на София, е нужно да продължим промяната на града\", заяви Фандъкова и подчерта, че работата за София я мотивира. „Ние излизаме с конкретни проекти и план за действие\", посочи Фандъкова.По думите й, за 10 години е имало и допуснати грешки, и пропуски. „Сменяла съм хора от екипа, разделяла съм се с хора, това е било публично ясно тогава, когато има грешка или загубено доверие. В момента ние имаме промяна и пренастройване на приоритети, тъй като по много от тях вече има сериозни резултати. Новите проекти имат нужда от нова енергия и нова хора\", каза Йорданка Фандъкова.По въпроса за предизборната кампания и битката за София, Фандъкова е на мнение, че кампанията е тръгнала по начин, който тя е предполагала. „Нямам по никакъв начин илюзията, че кампанията ще бъде лесна. За мен, никога тази позиция не е била позиция на власт. Това е позиция, която ни позволява да работиш за промяна, за развитие, за хората. По този начин винаги съм гледала на тази работа. Разбира се, много, много работа\", каза още Йорданка Фандъкова. ", "date": "2019.09.14", "title": "Фандъкова: В последните 10 години наложихме промяната, каквато София не познаваше"}
{"url": "http://www.cross.bg/ankara-silni-magnityt-1613245.html", "text": "/КРОСС/ Две силни земетресения разлюляха столицата на Турция тази сутрин, съобщава Европейско-средиземноморският сеизмологичен център.Първият трус с магнитут 4.9 по скалата на Рихтер е бил регистриран около 6.00 часа местно време на 90 км северно от Анкара. Епицентърът е бил на дълбочина 5 км под повърхността.Три минути по-късно Централна Турция беше разлюляна от втори, още по-силен трус с магнитут 5.1 по Рихтер.", "date": "2019.09.14", "title": "Два силни труса разлюляха Анкара"}
{"url": "http://www.cross.bg/chasa-izchistim-zaedno-1613227.html", "text": "/КРОСС/ Варна.От 09.30 часа в парк „Молдавия\" министър Нено Димов ще се включи в кампанията „Да изчистим България заедно\".***София.От 12.00 часа в Интер Експо Център заместник-министрите на образованието и науката Таня Михайлова и Карина Ангелиева ще открият Европейския конкурс за млади изследователи EUCYS 2019 г.***София.От 13.00 часа в Общинската избирателна комисия ГЕРБ и СДС ще внесат необходимите документи за регистрация за участие в местните избори.***Долни Богров.От 12.30 часа на входа на Депото за неопасни отпадъци кандидатът за кмет на София Мая Манолова ще изнесе факти, свързани с обществените поръчки за боклука на София.***София.От 10:00 в Интер Експо Център, бул. „Цариградско шосе\" 147, ще се проведе Фестивал на съвременната и традиционна японска култура.***София.От 10.00 часа в Борисова градина близо до площадката пред каменното слонче, ще бъде отбелязан Световният ден на първата помощ.***София.От 20.00 часа на ул. „Екзарх Йосиф\" 16 ще се състои церемония по отбелязването на 110-та годишнина от създаването на Централната софийска синагога.***Белослав.От 09.00 часа пред сградата на Общинската администрация, пред Клуба на пенсионера в кв. „Акации\" и пред кметствата в отделните населени места ще започне акцията „Да изчистим България заедно\".***БургасОт 9.30 часа до 11.00 часа в пунктове на 3-те зони, определени за чистене - неохраняема плажна ивица след Северен плаж, плаж \"Солници\", Парк \"Минерални бани\" и Парк „Росенец\" ще се раздават чували и ръкавици на хората, включили се в кампанията „Да изчистим България заедно\".***Варна.От 09.00 часа на плаж „Черноморец\" младежи доброволци от БЧК Варна ще се включат в инициативата  „Да изчистим България за един ден\".***Варна.От 11.30 часа в сградата на ОС на БЧК- Варна на ул. „Братя Шкорипил\" 3, по повод Световния дена на първата помощ, доброволците на БМКЧ - Варна ще проведат открита тренировка по първа помощ на Младежки авариен екип (МАЕ).***Видин.От 09.00 часа в парк „Владикина бахча\" кметът на Общината Огнян Ценков ще даде началото нанационалната кампания „Да изчистим България заедно\". В 10.00 ч., в залата на Общински съвет - Видин Ценков ще приветства организаторите и участниците във  второто издание на фестивала \"Здраве, Здраве!\".***Дупница.От 08.00 часа пред Спортната зала Туристическо дружество „Рилски езера\" ще проведе с доброволци  акция за основно обновяване на хижа „Скакавица\".***Кюстендил.От 10.00 часа ще започнат инициативите по повод кампанията „Да изчистим Кюстендил заедно\". Местата, определени за почистване в Кюстендил, са лесопарк „Хисарлъка\" и поречието на река Банщица, а желаещите да се включат в инициативата могат да получат чували и ръкавици в деня на събитието на паркинга на лесопарк „Хисарлъка\" и пред входа на общинския плаж.***Кърджали.От 16.00 часа пожарната в залата на Областната администрация ще се проведе награждаване на отличените служители на пожарната.***Плевен.От 12:00 часа Панорама мол Плевен и Институт за пътна безопасност организират специалнидемонстрации за деца, които представят основните правила, които трябва да спазват когато са на улицата .***Русе.Oт 11.00 чaса врати отваря римски пазар на крепостта „Сексагинта Приста\".***Силистра.От 08.00 часа в катедрален храм \"Св. първовърховни апостоли Петър и Павел\" - ще бъде отслужена божествена Света литургия от Доростолски митрополит Амвросий, в съслужение с духовници от епархията по повод Празника на града.***Силистра.От 11.00 часа в зала \"Версай\" на общината ще се проведе тържествено заседание на Общински съвет Силистра.***Силистра.От 19.00 часа на площад „Свобода\" председателят на парламента Цвета Караянчева ще поздрави жителите и гостите на Силистра с празника на града.***Шумен.От 9.00 часа община Шумен се включва в кампанията „Да изчистим България\".***Шумен.От 9.330 часа по замърсените участъци по протежението на яз. „Тича\" в с. Ловец и с. Сушина експерти от екоинспекцията в Шумен, заедно с Централната рибно-опазваща организация „Тича\" и доброволци се включват в кампанията \"Да изчистим язовир Тича\".***Шумен.От 10.00 часа, ВМРО- Шумен заедно с евродепутата и заместник- председател на ВМРО- БНД Ангел Джамбазки ще регистрира партията за участие в предстоящите местни избори в ОИК, а от 10.30 часа в пресклуба на БТА ще бъде представен кандидата им за кмет на община Шумен. ", "date": "2019.09.14", "title": "Събитията в страната днес"}
{"url": "http://www.cross.bg/tema-georgi-orban-1613226.html", "text": "/КРОСС/ Тема: Медицински сестри на протест - разговор с проф. Станка МарковаТема: Примерът Орбан - депутатът Георги Марков с книга за Виктор ОрбанТема: Йорданка Фандъкова с визия за столицата - гост в студиотоТема: Шпионски скандали и русофили - спорят Георги Димов и Стоян МихалевТема: Луиза Григорова и Пенко Господинов представят новия филм \"Далеч от брега\"Тема: \"Живите архиви\": БНТ на 60 годиниТема: Тема: Певицата Тита с музикални послания за младитеТема: За какво да внимаваме, когато пазаруваме за първия учебен ден и има ли уловки в големите намаления в края на сезона?Тема: Колко зеленчуци, внос от чужбина, хапнахме през лятото? Говорят данните.Тема: Тема: Между Париж и село Стоките - как семейство художници превърна старо училище в център за съвременно изкуство. Разказва Галя Щърбева.Тема: На Кръстовден - чудесата на Кръстова гора. ", "date": "2019.09.14", "title": "В сутрешните блокове"}
{"url": "http://www.cross.bg/konstantin-krust-gospoden-1613229.html", "text": "/КРОСС/ Светата православна църква извършва поклонение на светия Кръст Господен четири пъти през годината: на третата неделя от Великия пост, наречена Кръстопоклонна, на Велики петък, на 1 август и на 14 септември.Празникът Въздвижение на светия и животворящ Кръст Господен е установен във връзка със следните събития в историята на Христовата църква: 1. Чудесното явяване на св. Кръст на император Константин Велики; 2. Намирането на светия Кръст на Голгота; 3. Връщането на животворящия Кръст от персийски плен.В началото на четвъртия век няколко съуправители или кесари разделили помежду си обширната територия на Римската империя. Максентий управлявал Италия със столицата Рим. Той бил жесток, користолюбив, властолюбив. Проявил се като тиранин. Римляните страдали много от тежкото иго, което им наложил. Затова те потърсили избавление, помощ срещу него от Константин, под чиято власт се намирали земите на днешните държави Англия, Франция и Испания.През октомври 312 г. Константин потеглил с войските си към Рим, гдето Максентий решил да се отбранява. Силите на Максентий били по-големи от тези, с които разполагал Константин. Настъпващият от север Константин чувствал, че му е нужна помощ от небето. Той вярвал, че с тая помощ ще може да освободи Рим от тиранина. Езическата религия му била съвсем чужда. Но не бил още и християнин. Обхванат от тревога, не знаел как да се моли за подкрепа от Небето. И Бог му помогнал. В чудно видение му открил истината.Слънцето клоняло на запад. Константин видял на небето сияещ кръст и над него надпис: \"С това ще победиш\"!Войниците видели също това чудно знамение и силно се уплашили. Дотогава кръстът бил считан за лош предвестник, понеже е бил използван като оръдие за позорно наказание.През настъпилата нощ Сам Господ Иисус Христос се явил насън на Константин и му заповядал да направи знаме, подобно на кръста, и да начертае кръст на щитовете и шлемовете на войниците. Константин изпълнил заповедта. В същото време повикал при себе си войници християни и ги запитал какво значат тези видения. Те му отговорили, че Иисус Христос е Единородният Син на истинския Бог, че е слязъл на земята да спаси човеците и че кръстът е знак за победа над смъртта и символ на безсмъртие.Константин останал поразен от случилото се. И оттогава започнал да почита истинския Бог и да изучава Свещеното Писание.Със силата на Кръста Константин предприел нападение за освобождението на Рим. Пламнала жестока битка. Войската на Максентий била разбита. Той побягнал, за да се спаси. Но се удавил в реката Тибър.Константин влязъл тържествено в Рим. Той разбрал, че победата му е дадена от Господа. Затова, когато по-късно му издигнали статуя, заповядал да поставят в ръката й дълго копие във вид на кръст и да напишат думи: \"С това спасително знаме спасих и освободих този град от игото на тиранина\".В памет на това събитие светата Православна църква прославя божествената сила на Кръста Господен като оръжие на победата и пее: \"Спаси, Господи, Твоите люде и благослови Твоето наследие, като даруваш на нашия благочестив народ победа над враговете и като пазиш чрез Кръста Си Твоето общество\".Видението на кръста се повторило на Константин още два пъти. Това усилило до такава степен разположението му към християнската вяра, че най-после се решил да я приеме. Това негово решение се затвърдило от факта, че майка му, царица Елена, била вече християнка. Тя и той са причислени от Православната църква към лика на светиите. Наречени са равноапостолни, защото, подобно на апостолите, разпространявали ревностно християнската вяра.Света Елена отишла в Палестина, за да види страната, гдето живял и страдал Спасителят. По поръка на своя син тя се погрижила да се издигнат църкви на местата, осветени от евангелските събития.Езичници и евреи, от омраза към християните, се опитали да заличат и спомена за тези места. Те затрупали с пръст пещерата на Гроба Господен и поставили над нея идолско капище. Изображения на езически богове били дигнати и над Голгота и над Витлеемската пещера. Света Елена заповядала да разрушат капището, да съборят идолите и да разкопаят пещерата на светия Гроб. Близо до нея Константин изградил храм в чест на Христовото Възкресение. Той писал на Йерусалимския архиепископ Макарий и на палестинския управител да украсят храма великолепно. Църкви били издигнати също на Елеонската планина, над Витлеемската пещера и другаде.Света Елена пожелала най-вече да открие самия Кръст, на който бил разпънат Спасителят. След дълги издирвания били намерени трите кръста, зарити в земята. При тях се намирала дъската с надписи. Но как да узнае кой от трите кръста е бил кръстът на Спасителя? По съвета на архиепископ Макарий били допрени кръстовете един след друг до болна жена. Щом се допрял до нея Христовият кръст, тя оздравяла. Умрял човек, когото носели към гробището, възкръснал, като бил доближен до животворящия Христов кръст. Тези чудеса разрешили всички съмнения.Архиепископ Макарий застанал на специално издигнато място. Въздигнал високо кръста, та целия многоброен народ да го види и да му се поклони. След това го раздвижил на всички посоки. Християните се покланяли ниско и възклицавали радостно и умилително: \"Господи, помилуй!\"Множество езичници и юдеи повярвали в Христа и приели свето Кръщение.Това станало в 326 г.Света Елена взела със себе си в дар за своя син част от светия Кръст и намерените при него гвоздеи, които някога са били забити в ръцете и нозете на Богочовека. Останалата част от Кръста, сложена в сребърен ковчег, се пазела благоговейно в йерусалимския храм \"Възкресение Христово\". На Велики петък се изнасяла на Голгота за поклонение.В 614 г. персийският цар Хозрой бил във война с Византийската империя. Той превзел Йерусалим, разрушил църквите там и отнесъл със себе си в Персия всички скъпоценности, които се намирали в тях. Между задигнатите светини бил и животворящият Господен Кръст.Войната продължила дълго. Византийският император Ираклий успял да победи Хозрой, който скоро след това бил убит. Наследникът му сключил мир с Ираклий. Задължил се да върне пленниците и всичко, което баща му бил задигнал от Йерусалим и задържал в продължение на 14 години.Тържествено император Ираклий възвърнал светинята - честния и животворящ Господен кръст - в Йерусалим. Християните от Йерусалим и околността, начело с Йерусалимския патриарх Захарий, всички с палмови клонки в ръце, излезли на Елеонската планина да посрещнат светия Кръст. Императорът бил облечен в разкошни царски дрехи, украсени със злато и скъпоценни камъни. На главата си носел царски венец. Като се приближил до Йерусалим, той поискал да носи сам Кръста. Но когато трябвало да мине през портите на Голгота, Кръстът бил задържан от невидима божествена сила. Невъзможно било да го носи по-нататък. Всички били изумени. Не знаели защо става това.Патриарх Захарий видял ангел Господен на портите, светъл като мълния. Ангелът му казал:- Не тъй нашият Господ е носел тук тоя Кръст, както вие го носите!Смутен и развълнуван, патриархът се доближил до императора и му казал:- Господарю, не в разкошни дрехи трябва да носиш Кръста, който обеднелият и страдал за нас Спасител е носел на раменете си в смирение и унижение!Императорът веднага снел от себе си венеца и багреницата и облякъл прости дрехи. С непокрита глава и бос, без всякаква дреха внесъл в църквата Кръста Господен.Патриархът го поставил на предишното му място за радост и утеха на целия християнски свят. Всички се молели и повтаряли:- Господи, помилуй!...Жития на светиите. Синодално издателство, София, 1991 година, под редакцията на Партений, епископ Левкийски и архимандрит д-р Атанасий (Бончев) ", "date": "2019.09.14", "title": "Въздвижение на Св. Кръст Господен (Кръстовден)"}
{"url": "http://www.cross.bg/depytat-bivsh-pisatel-1613228.html", "text": "/КРОСС/ Антоанета Добрева-Нети, поп певица и актрисаАкад. Антон Дончев, писателНиколай Тишев, депутат от БСП в 44-ото НСЯвор Куюмджиев, бивш депутат, енергиен експертВенцеслав Константинов - писател, преводачД-р Мариета Райкова - бивш директор на СЗОКСтойко Танков - политик, ексдепутат ", "date": "2019.09.14", "title": "Родени на 14 септември"}
{"url": "http://www.cross.bg/az-vyarvam-v-kusmeta-1613231.html", "text": "/КРОСС/ Аз вярвам в късмета. Как иначе бихте могли да обясните успеха на тези, които не харесвате.Жан Кокто", "date": "2019.09.14", "title": "Аз вярвам в късмета..."}
{"url": "http://www.cross.bg/chasa-tryd-monitor-1613233.html", "text": "/КРОСС/  в. 24 часа - Шефът на БНР може да влезе в затвора за спиране на „Хоризонт\"в. Монитор - Над 4 милиона долара печелят БГ геймърив. Монитор - Дават 40 млн. лв. за оценка на университетитев. Телеграф - Капачки за буркани тровят туршиятав. Труд - Генералният директор дръпнал шалтера на националното радиов. Труд - Археолозите на битка срещу булдозерите  в. 24 часа - 3 км велоалея и парк свързват гара „Пионер\" и „Слатина\", дават старт на зеления ринг на Софияв. 24 часа - Борисов: Държавата ще купи „Дунарит\", ако се пусне на търгв. 24 часа - Meridiam ще развива летище София според най-високите стандарти в браншав. Монитор - Бойко Борисов: Строим 7 магистрали наведнъжв. Телеграф - България сред първите в ЕС с 60 аборта на денв. Труд - Румъния ни бие по ръст на заплатитев. Труд - Между 50 и 100 хил. евро за бъбрек вземали трафиканти  в. 24 часа - Десислава Кръстева, учителка вдъхновителка:Първолак стоя под чина цял срок, във втория се научи да сядав. 24 часа - Симеон Пешов, президент на „Главболгарстрой\": Не сме лакоми да изяждаме печалбата, а инвестираме в компаниятав. Монитор - Кольо Гилъна, музикант: Като нямаш какво да кажеш, няма смисъл да говориш глупостив. Телеграф - Синът на писателя арх. Здравец Хайтов: Козият рог скара и сдобри Хайтов и Методи Андоновв. Труд - Писателят Христо Раянов пред „Труд\": Политическата коректност извади зъбите на хумора  в. 24 часа - За едни милиарди, които не са на Борисов, а са европейски инструментв. 24 часа - Какво да го правиш -той си пие от малъкв. Монитор - Цената на целомъдриетов. Сега - Десни мушички се лепят по „медената пита\" на ГЕРБв. Сега - Нова „Първа програма\", или носталгията като диагнозав. Телеграф - Скрита опасноств. Труд - Летящият старт на Гърцияв. Труд - Каквото ни е дереджето такива и шпионите ни", "date": "2019.09.14", "title": "В съботната преса"}
{"url": "http://www.cross.bg/pravitelstvo-imperiya-ymira-1613230.html", "text": "/КРОСС/ 1752 г. - Британската империя приема Григорианския календар и пропуска 11 дни (предишният ден е 2 септември).1812 г. - Наполеонови войни: Седем дни след Бородинската битка, Наполеон влиза в Москва без бой, но намира градът изоставен и запален от отстъпващите руснаци.1829 г. - Руско-турска война (1828-1829): Османската империя сключва с Русия Одринския мирен договор, който слага край на войната.1867 г. - Излиза първото издание на „Капиталът\" на Карл Маркс.1901 г. - Президентът на САЩ Уилям Макинли умира след покушението от 6 септември. Поста заема Теодор Рузвелт.1911 г. - При атентат в Киевския театър смъртоносно е прострелян министър-председателят на Русия Пьотр Столипин, който умира четири дни по-късно.1917 г. - Временното руско правителство обявява Руската империя за република.1918 г. - Първа световна война: Започва атаката на Антантата при Добро поле.1939 г. - VS-300 на Игор Сикорски става първият успешно изпробван хеликоптер.1943 г. - Назначено е правителство на България начело с Добри Божилов.1944 г. - Излиза първият брой на вестник „Земеделско знаме\", орган на БЗНС с главен редактор Никола Петков.1959 г. - Съветският космически апарат „Луна 2\" става първия обект с човешки произход на Луната, разбивайки се на нейната повърхност.1960 г. - Приключва срещата в Багдад на страните производителки на петрол, с която се създава ОПЕК.1978 г. - СССР изстрелва автоматичният космически апарат „Венера 12\".1999 г. - Кирибати, Науру и Тонга се присъединяват към Организацията на обединените нации.2006 г. - Покрив на летище на испанския остров Менорка се срутва и затрупва над 20 души. Според данни на регионалното правителство само трима души са пострадали при инцидента.", "date": "2019.09.14", "title": "14 септември в историята"}
{"url": "http://www.cross.bg/manolova-sofiya-vsichki-1613232.html", "text": "/КРОСС/ Помощниците на ГЕРБ в тази кампания да се укротят малко и всички да започнем да говорим за политики, за реалните проблеми на София и да търсим решения. Това призова лидерът на БСП - София и водач на листата за общински съветници на социалистите минути преди да регистрира коалицията \"БСП за България\" за предстоящите местни избори. Заедно с него бяха народният представител от БСП Христо Проданов, заместник-председателят на СОС Милка Христова, №6 в листата за съветници Диана Тонова, както и представители на част от коалиционните партньори.\"Надявам се, че кампанията ще бъде позитивна. Нека софиянци сами да изберат кое от предлаганите решения на проблемите в града е най-доброто за тях, каза Калоян Паргов. - Основата, която си поставихме на евроизборите през май и малката разлика в резултатите между нас и ГЕРБ ни дават повод за големи очаквания. Имаме всички шаснове за успех, но трябва да ги оползотворим, при това правилно. В тази кампания стратегията ще предопредели нейния край\".Калоян Паргов добави, че предстои среща с кандидата за кмет на София, издигнат от инициативен комитет, Мая Манолова. \"Нашите политики и приоритети са записани в предизборната платформа, която приехме на Градската конференция в сряда. Част от тези политики и приоритети Мая Манолова трябва да приеме и да ги заложи в нейната платформа\", каза още лидерът на БСП - София.Калоян Паргов добави, че победата на Мая Манолова над Йорданка Фандъкова ще е успех на всички софиянци, които искат промяна и друга перспектива за развитие на града. \"Отдавна не се беше случвала консолидация на лявото, коментира той. - Първата стъпка беше АБВ, Д21 и други леви партии да подкрепят кандидатурата на Мая Манолова. Втората ни предстои - да консолидираме обществото. Кандидатурата на Мая Манолова има всички шансове да го направи. Но най-важното от всичко е софиянци да гласуват на 27-ми октомври\".  ", "date": "2019.09.14", "title": "Калоян Паргов: Помощниците на ГЕРБ да се укротят!"}
{"url": "http://www.cross.bg/pozharut-selo-cherkovishte-1613235.html", "text": "/КРОСС/ Пожарът край село Горно Черковище все още не е загасен. Бурният вятър беше причината огънят да се разраства или постоянно да сменя своя фронт.Времето е спокойно и това ще улесни работата на пожарникарите. Към момента те продължават да палят насрещен огън, за да спрат разпространението на пламъците в боровата гора. Пожарът е обхванал около 5 000 декара треви и храсти.Няма опасност за хората в село Горно Черковище, откъдето тръгна и самият огън. Пожарникарите се надяват днес да го спрат, а самото навлизане в гората е невъзможно, тъй като тя е изключително гъста.При добри обстоятелства през днешния ден се очаква пожарът да бъде овладян. ", "date": "2019.09.14", "title": "Пожарът край село Горно Черковище все още не е загасен"}
{"url": "http://www.cross.bg/krustovden-krust-septemvri-1613234.html", "text": "/КРОСС/ На 14 септември Православната църква почита църковния празник Въздвижение на Светия кръст Господен, наричан от народа Кръстовден.Светата православна църква извършва поклонение на кръста Господен четири пъти в годината - на третата неделя от Великия пост, наречена Кръстопоклонна, на Велики петък, на 1 август и на 14 септември. По древен обичай на този ден се прави водосвет и свещениците ръсят с кръст по домовете за благословение. Според църковното предание Света Елена - майката на император Константин Велики, била ревностна християнка. Тя се отправила към Светите места в Палестина, за да потърси гроба Господен, който два века по-рано бил затрупан от гонителите на християните. Усилията й се увенчали с успех. Намерени са били пещерата на гроба, както и три кръста. Кой от трите е Христовият кръст се разбрало, когато чрез докосване с един от тях бил възкресен наскоро починал човек. Частица от този животворящ кръст Елена изпратила на сина си в Константинопол, а самият кръст бил положен в главната Йерусалимска църква.След време над пещерата на гроба Господен построяват храм, който съществува и до днес. Той е осветен тържествено на 14 септември 335 година. На този ден се събират хиляди поклонници. За да могат всички да видят Светия кръст, епископът го повдига или го \"въздвижва\" над главите на присъстващите. От това \"въздвижение\" получава своето име и празникът. У нас в навечерието на Кръстовден хиляди поклонници се събират в местността Кръстова гора в Родопите, за да се помолят за здраве.В народните поверия се казва, че срещу Кръстовден всички молитви ще бъдат чути, защото в нощта срещу Кръстовден Господ слиза на земята и изпълнява всяко искрено желание. По традиция на Кръстовден се спазва строг пост. На този ден най-възрастната жена в дома трябва да опече специален обреден хляб, наречен кръстова пита, украсен с голям кръст по средата. Народният празник е свързан с края на летния и с началото на есенния селскостопански сезон. Хората дори вярвали, че празникът, който по стар стил се отбелязвал на 27 септември, поставя началото на есента и денят и нощта се кръстосват (изравняват). От Кръстовден или от Симеоновден (1 септември) може да започне сеитбата на зимните житни култури. На Кръстовден се \"осветява\" семето за посев. В някои райони на страната празникът е наречен гроздоберник, защото започва гроздоберът.На 14 септември имен ден празнуват: Кръстьо, Кръстина, Кристина, Кристиан, Кънчо. ", "date": "2019.09.14", "title": "Кръстовден e"}
{"url": "http://www.cross.bg/tenisisti-pozitziya-imat-1613275.html", "text": "/КРОСС/ ATP официално обяви кои са първите 19 страни, които имат място в дебютното издание на ATP Cup през следващата година, информира специализираният сайт TennisKafe.com.България засега не е сред тях, но е в перфектна позиция за класиране, като заслугата за това е на най-добрия ни тенисист Григор Димитров. Той често е упрекван у нас за липса на патриотизъм, тъй като не играе в последно време за купа \"Дейвис\" и пропусна турнира в София, но реално прави повече за тениса ни от всички останали, взети заедно.Новак Джокович, Рафаел Надал и Роджър Федерер гарантират място на страните си, а Анди Мъри също участва с Великобритания, защото има \"защитен ранкинг\". Австралия има \"уайлд кард\", като общо 27 от всички топ 30 тенисисти в света вече имат гарантирано място в турнира.ATP Cup ще се проведе в три австралийски града - Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open. Регламентът праща в турнира 24 държави, класирани най-напред в ранглистата на ATP според точките, спечелени от техните тенисисти. Първите 18 плюс домакина Австралия, са сигурни.Турнирът има награден фонд на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.Всеки отбор ще се състои от до петима тенисисти, а всеки сблъсък - от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.Всяка страна може да играе с максимум петима играчи, а в този случай трима от тях трябва да имат АТР ранкинг. Ако използва четирима тенисисти, то поне двама трябва да имат АТР ранкинг.След като вече са ясни 19-те отбора със сигурно участие, останалите пет имат краен срок до 13 ноември да запазят местата си, когато ще се направи крайното класиране. България остана точно зад чертата и към момента заема 20-о място и е следващата по ред за класиране. Затова трябва да стискаме още по-силно палци на Димитров до тази дата.Страната ни е в изключително изгодната позиция заради феноменалното представяне на Григор Димитров на US Open. Тази седмица водещият ни тенисист направи най-големия скок на играч в топ 100 и се завърна в топ 25 на световната ранглиста.Българинът, който преди началото на US Open бе №78, вече е на 25-ата позиция само на 18 точки от намиращия се пред него Милош Раонич.Всички 24 тима се разделят на шест групи по четири състава. Директните елиминации се играят в Сидни и за тях се класират първите тимове от всяка група и двата отбора с най-много точки на втора позиция. ", "date": "2019.09.14", "title": "Григор Димитров ни постави в пeрфектна позиция за ATP Cup"}
{"url": "http://www.cross.bg/sliven-daniel-tzurkvi-1613258.html", "text": "/КРОСС/ След тежките обвинения в блудство с деца към британския пастор Даниел Хъл, днес от евангелските църкви в България се разграничиха от него.В официална позиция на Управителния съвет се казва, че Хъл не е служител на никое регистрирано вероизповедание в състава на Обединените евангелски църкви. \"Не ни е известно кой, в какво качество го е ръкоположил за духовен работник или го е упълномощил да провежда служби в района на град Сливен\", пише в позицията им. „Намираме за абсолютно недопустимо каквото и да е посегателство срещу детската личност.Осъждаме педофилията и я заклеймяваме като тежко престъпление ,намерило място в закона именно поради морала, който християнските ценности са вдъхновили в обществото ни, пишат още евангелистите. Прокуратурата в Сливен обвини Даниел Хъл в блудство с четири непълнолетни момчета, на които пасторът плащал, за да мълчат. От две години той живее в квартал „Надежда\" в Сливен и проповядва в създадения от него Молитвен дом. Хъл е известен в квартала като богат човек, помагал финансово на всички. Поради тази причина хората от квартала не вярват в обвинението и го определят като много добър човек, който помага на всички. ", "date": "2019.09.14", "title": "Евангелските църкви в България се разграничиха от британския пастор Даниел Хъл"}
{"url": "http://www.cross.bg/nikolaii-chydotvoretz-ikona-1613274.html", "text": "/КРОСС/ Навръх празника Кръстовден, днес в Разград пристигна чудотворната икона \"Покров на Пресвета Богородица\". Светинята беше посрещната с камбанен звън и тържествено внесена в църквата \"Св. Николай Чудотворец\", където духовници, водени от архиерейския наместник отец Георги, отслужиха Света литургия.Десетки вярващи се стекоха да се поклонят пред реликвата, за да измолят изцеление. Чудотворната икона се съхранява в храма \"Св. Николай Чудотворец\" в украинското село Пасицели, близо до Одеса, съобщава БТА.Според специалисти реставратори тя е била зографисана в 19-и век. Храмът в украинското село няколко пъти бил ограбван в 90-те години на миналия век. Били откраднати много старинни реликви, но иконата Покров Богородичен не могли да изнесат през прозореца заради големия ѝ размер. Затова се решило да пазят светинята в олтара и да я изкарват за поклонение само по големите Богородични празници.По молба на вярващите занасят иконата и в съседните села за поклонение, разказа отец Георги. Той добави, че вярващите прибягват към помощта на Небесната Царица под Нейния благодатен поглед и се молят за защита от всякакви злини и нещастния, за избавяне от болести, вредни привички и навици. Чудотворната икона ще бъде изложена за поклонение в разградския храм до понеделник, а на следващия ден ще отпътува за Русе. Църквата \"Св. Николай Чудотворец\" ще бъде отворена от 7 до 17 часа, но ако има желаещи и след този час, те ще могат да видят иконата, каза отец Георги. ", "date": "2019.09.14", "title": "В храма \"Св. Николай Чудотворец\" в Разград бе посрещната чудотворна икона"}
