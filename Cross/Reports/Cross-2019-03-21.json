{"url": "http://www.cross.bg/zhena-atina-bili-1599692.html", "text": "/КРОСС/ Пенсиониран гръцки военен застреля жена си, която е българка, и себе си в Атина. Жертвата и стрелецът не са загинали на място от куршумите, а са отведени в болница в Атина. И двамата били в критично състояние. Час и половина след инцидента гръцките медии съобщиха, че мъжът и жената са загинали от раните си, съобщава \"24 часа\".Според медии военният е бил на приблизителна възраст от 70 години, а жена му на 50-60, пише keeptalkinggreece.com. Кървавата случка се разиграла пред дома на двойката в предградие на Елинико, Южна Атина.Малко преди 12 часа на обяд мъжът прострелял съпругата си с 12-милиметровото си оръжие. Жената е била на улицата пред техния дом. По първоначални данни, след като застрелял партньорката си, гъркът влязъл в двора на имота и се самоубил.\"Видях жената на земята, беше ранена и в шок\", разказа ученик пред CNN.gr. Българката станала от земята и се опитала да се качи в такси, крещейки \"Той ме уби, той ме уби!\".Таксиметровият шофьор е заявил, че чул два изстрела, но не е видял извършителя. Медиите твърдят, че таксиджията е казал на ранената жена да излезе от колата му и че той не може да й помогне.Полицията разследва случая и мотива на стрелеца. Позовавайки се на свидетели, медиите добавят, че двойката е имала сериозен спор преди изстрелите.Двамата били женени от няколко месеца.    ", "date": "2019.03.21", "title": "Пенсиониран грък уби българската си жена в Атина  "}
{"url": "http://www.cross.bg/povurhnostta-nyakolko-aktivnost-1599688.html", "text": "/КРОСС/ Руски астрономи са регистрирали три изригвания на Слънцето за последните няколко денонощия, което свидетелства за повишена активност на небесното тяло, предава ТАСС.Изригванията са били характерни за \"жълтото\" ниво на регистрация, което се наблюдава за пръв път от няколко месеца. Във вечерта на 20 март и днес, 21 март, сме станали свидетели на три изригвания от клас С. Индексът на подобна активност за пръв път от няколко месеца достига \"жълто\" ниво - което 3,5 по десетобалната скала.Учените са наблюдавали на повърхността на Слънцето две зони на активно излъчване. Това се обяснява с факта, че нашата звезда продължава да изгаря \"гориво\" от предишния си цикъл. Това са магнитни полета, които се образуват под повърхността на Слънцето и се изхвърлят на повърхността под формата на потоци плазма с допълнителна енегрия. ", "date": "2019.03.21", "title": "Руски учени предупреждават за повишена слънчева активност"}
{"url": "http://www.cross.bg/intelekt-izkystven-rozun-1599684.html", "text": "/КРОСС/ Системите на \"Фейсбук\" с изкуствен интелект не са съумели автоматично да открият видеото на живо от стрелбата в Крайстчърч, обяви високопоставен представител на корпорацията в отговор на критики, предаде АП.Според Гай Розън, вицепрезидент по въпросите на почтеността, системите с изкуствен интелект са обучавани чрез големи количества сходни съдържания, но в случая придобитите умения не са били достатъчни, защото такива нападения са рядкост.Розън поясни, че изкуственият интелект трудно може да бъде приучен да прави разлика между касапницата, излъчвана на живо от Нова Зеландия, и \"визуално подобно, но невинно съдържание\", каквото са онлайн видео игрите.", "date": "2019.03.21", "title": "Facebook обясни за видеото от стрелбата в Крайстчърч "}
{"url": "http://www.cross.bg/pytin-kremul-belarys-1599687.html", "text": "/КРОСС/ Кремъл обмисля какви са възможностите, за да може президентът Владимир Путин да остане на власт за неограничен период от време. Една от възможностите е обединение с Беларус.Мандатът на Путин изтича през 2024 година и той няма конституционно право да се кандидатира още веднъж. Според „Блумбърг\", цитирайки източници от Кремъл, руските власти обмисляли обединение с Беларус, за да се „заобиколи\" руската конституция.Путин започна четвърти мандат с категорична победа на последните избори, но не възнамерява да слиза от политическата сцена и след края на мандата. При споменатия сценарий Русия и Беларус се обединяват в нова държава, която ще бъде ръководена от Владимир Путин, което ще му позволи да заобиколи конституционните ограничения.От Кремъл побързаха да опровергаят тази информация. Говорителят на Кремъл Дмитрий Песков заяви, че тя не отговаря на истината, предаде ТАСС. Путин спечели президентските избори през 2018 година, получавайки близо 77% от гласовете ", "date": "2019.03.21", "title": "Путин обмисля обединение с Беларус"}
{"url": "http://www.cross.bg/chlen-brexit-podpisa-1599686.html", "text": "/КРОСС/ Петиция, призоваваща Тереза Май да отмени Brexit чрез отмяна на член 50, събра повече от половин милион подписа, съобщават Би Би Си и БГНЕС. Уебсайтът за петициите на парламента се срина тази сутрин поради големия обем трафик.В петицията, наречена \"Отменете член 50\" гласуванията достигнаха повече от 1 000 на минута. Петицията трябва да бъде гласувана от парламента, ако премине прага от 100 000 подписа, като до момента тя е подкрепена от над 700 000 души.Случилото се е в момент, когато премиерът е в Брюксел, за да поиска от ЕС отлагане на датата на Brexit до следващия петък. Министърът на външните работи Джереми Хънт заяви пред BBC Radio 4, че отмяната на член 50 е възможна, но \"е много малко вероятна\".През декември Европейският съд постанови, че Обединеното кралство може едностранно да отмени член 50 от Договора за Европейския съюз. Това означава, че Обединеното кралство може да реши да остане в ЕС без съгласието на 27-те други държави-членки. Малцина депутати споменаха това като потенциален вариант досега. ", "date": "2019.03.21", "title": "Петиция с над 700 000 подписа призовава за отмяна на Brexit"}
{"url": "http://www.cross.bg/porsche-evro-godina-1599668.html", "text": "/КРОСС/ Porsche обяви, че след рекордните бизнес резултати за изминалата календарна година, компанията ще раздаде на служителите си специален бонус в размер на 9700 евро.От Porsche споделят, че допълнителното парично възнаграждение е признание за изключителната отдаденост и ангажираност на всички служители на марката. Предвидената от компанията бонус сума ще бъде разделена, като работниците ще получат по 9000 евро, а останалите 700 ще бъдат преведи по пенсионната схема на фирмата Porsche VarioRente или в персонален пенсионен фонд.За изминалата календарна година, Porsche отчита ръст в продажбите си от 4% до ниво от 256 255 единици и с 10% до 25.8 млрд евро в приходите, а нетната оперативна печалба на компанията се е увеличила с 4% до 4.3 млрд евро. В същото време, фирмата отчита увеличение от 9% в работната си ръка, която към момента наброява 32 325 човека.Най-продаваните модели на Porsche през 2018 година продължават да бъдат нетрадиционните за марката SUV автомобили. Подобно на предходната година, най-търсен продължава да бъде компактния Macan с продадени 86 031 единици. Cayenne пък е приключил календарната 2018 със 71 458 продажби. ", "date": "2019.03.21", "title": "Porsche раздава по 9700 евро премии на служителите си"}
{"url": "http://www.cross.bg/interpol-durzhavnoto-obvinenie-1599698.html", "text": "/КРОСС/ От прокуратурата потвърдиха информацията, съобщена първо в официалния сайт на бившия шеф на КТБ Цветан Василев, че съпругата и дъщеря му, вече не се издирват от Интерпол. От съобщението на държавното обвинение става ясно, че решението за това е взето на 30 януари и че българската прокуратура е възразила срещу него.От държавното обвинение съобщават, че за решението да бъдат заличени личните данни на Антоанета Василева и Радосвета Василева от базата данни на Интерпол са били уведомени на 13 февруари и незабавно са възразили с аргумента, че то се основава само на твърденията на засегнатите лица и на направените от тях възражения, без въобще да е била обсъдена позицията на държавното обвинение.„Взетото решение противоречи на статута и функциите на Интерпол, защото се основава на мотиви, свързани с обсъждане на обвинения по същество, което било правомощие само на наказателен съд\", твърдят от прокуратурата и предупреждават, че то създава опасен прецедент. ", "date": "2019.03.21", "title": "Интерпол вече не издирва съпругата и дъщерята на Цветан Василев "}
{"url": "http://www.cross.bg/poveche-zhenite-vreme-1599669.html", "text": "/КРОСС/ Мъжът следи новините повече, но жената следи новостите повече. Жената беше играчка, но става играч. Мъжът е по хардуерните неща, жената се справя все по-добре със софтуерните. Жената стои у дома, мъжът се грижи за периметъра извън него, но се оказва, че тя, докато е вкъщи, излиза всъщност повече навън - защото изкарва много повече време в мрежите, т.е. в света. Новите технологии изравняват шансовете на мъжете и жените. Това се вижда ясно дори в домакинството, където иначе личат традиционните роли. Технологиите улесняват възможността за достъп до новото, който изненадващо се оказва по-скоро афинитет на българките. Живеем в преломно време и това се илюстрира от отношението към новите средства и платформи за комуникация. Те наистина носят равенство на половете, макар и да водят до неравенство на поколенията.Изводите са от провокативно изследване на „Галъп интернешънъл\", направено С УСМИВКА по поръчка на списание „Жената днес\" и Samsung. Данните бяха представени днес на конференцията „Жени. Технологии. Време.\", организирана от списанието със 75-годишна история „Жената днес\" съвместно с Женския форум за идеи. Конференцията бе открита от вицепрезидента Илияна Йотова. Форумът събра изследователи и медиатори, бизнесдами и иноватори, корпоративни хора, фрийланс професионалисти и активисти.Бяха изследвани жени и мъже в двойки. Над половината от мъжете, които имат връзка, споделят, че по-често следят новините; над половината от жените го потвърждават. По една четвърт казват „и двамата поравно\", а около една десета от случаите жената следи повече новините. Останалите се колебаят.  И двете страни решават къде да се ходи в свободното време, а когато не е така - по-скоро решават жените (в една трета от случаите). Като че ли жените са и тези, които организират самите пътувания. Освен това повече предлагат новите неща въобще. Мнозинствата не са отчетливи, но мъжко превъзходство няма. Това е изненада, защото открай време прогресът и пробивите се очакват от мъжете. Оказва се обаче, че новостите вече влизат в дома по-скоро чрез жената - пътуванията, новите вещи за бита и нововъведения въобще. Ако мъжът следи повече новините, то жената следи повече новостите.  Това вероятно се случва, защото жените прекарват повече време в новите медии. При въпрос кой прекарва повече време в социалните мрежи, на една трета и от мъжете, и от жените им е трудно да преценят, но една трета от мъжете казват, че това е партньорката. Една трета от жените мислят същото. Останалата една трета се поделя между другите опции. Така, всъщност се оказва, че жените са тези, които прекарват повече време в социалните мрежи.В близо 80% от двойките у нас мъжът е този, който се занимава с електричеството или поправя електроуредите. По-скоро мъжете разбират повече от компютри, смартфони и подобни устройства, но ако при електричеството ставаше дума за близо 80% от случаите, тук говорим за около 40%, като над една четвърт не могат да преценят, а останалите отговори се поделят между „и двамата поравно\" или „жената\". Очевидно, старите технологии са прерогатив на мъжете, новите също - но далеч не толкова. Мъжете са хардуер, а жените софтуер.", "date": "2019.03.21", "title": "Мъжете следят новините, но от жените идват новостите"}
{"url": "http://www.cross.bg/razbivka-belezhki-tzena-1599689.html", "text": "/КРОСС/ Националната агенция за приходите предлага от септември бензиностанциите да издават касови бележки с подробна разбивка на покупната и продажната цена на горивото, както и наложените такси върху него.Задължението трябваше да влезе в сила от 1 април по предложение на министъра на финансите Владислав Горанов.Възраженията дойдоха от Българската петролна и газова асоциация - браншът, който трябва да показва разбивка на елементите, образуващи крайната цена. ", "date": "2019.03.21", "title": "Касовите бележки от бензиностанция с разбивка от септември"}
{"url": "http://www.cross.bg/yrygvaii-chili-godina-1599690.html", "text": "/КРОСС/ Общата кандидатура на Аржентина, Уругвай и Парагвай и Чили е фаворит да спечели правото да приеме световното първенство по футбол през 2030 година. Това заяви президентът на Южноамериканската Oфутболна конфедерация (КОНМЕБОЛ) Алехандро Домингес.Първоначалното Аржентина и Уругвай сами издигнаха кандидатурата си, но след това към нея се присъединиха още Чили и Парагвай.\"Мисля, че към днешна дата ние сме фаворит. Ако ние в КОНМЕБОЛ свършим работата си и отделните страни направят същото, не виждам как няма да спечелим\", каза Домингес пред репортери.Мултинационалната кандидатура на южноамериканските страни съвпада със 100-годишнината от първото световно първенство по футбол, което се провежда в Уругвай през 1930 година.Аржентина, Уругвай, Чили и Парагвай се очаква да се конкурират с общата кандидатура на Испания, Португалия и Мароко, както и с Англия за домакинство на шампионата. Възможно е България, Сърбия, Гърция и Румъния също да поискат първенството след 11 години.Световният шампионат по футбол през 2022 година ще се състои в Катар, а четири години след това той ще се проведе в Канада, САЩ и Мексико. ", "date": "2019.03.21", "title": "Южна Америка ще ни конкурира за домакинството на Мондиал 2030"}
{"url": "http://www.cross.bg/regionalnoto-razvitie-vsichki-1599694.html", "text": "/КРОСС/ „Геодезията е основополагаща дейност за всички инфраструктурни политики, които Министерството на регионалното развитие и благоустройството провежда. Затова е важно да работим в партньорство с всички членове на Съвета на европейските геодезисти и с обединени усилия, за да подобряваме качеството на живот и условията за бизнес не само у нас, но и в цяла Европа. Важно е този диалог да има и практическо измерение. Бъдещето на съвременното общество е в дигитализираните синхронизирани бази данни.\"Това каза министърът на регионалното развитие и благоустройството Петя Аврамова, която се срещна днес с президента на Съвета на европейските геодезисти Морис Барбиери и представители на организацията. В разговора участваха и зам.-министърът на регионалното развитие и благоустройството Валентин Йовев, изпълнителният директор на Агенцията по геодезия, картография и кадастър Виолета Коритарова, председателите на Камарата на инженерите по геодезия в България и на Съюза на геодезистите и земеустроителите у нас инж. Златан Златанов и инж. Иван Калчев.Агенцията по геодезия, картография и кадастър има за задача да изгради адресния регистър в страната, както и да транспонира европейската директива Inspire у нас, стана ясно по време на срещата. „Предстои и създаването на цифрова едромащабна топографска карта, данните в която са основата на всеки инвестиционен проект и тази информация е важна за икономиката ни\", подчерта в хода на разговора инженер Коритарова.Съветът на европейските геодезисти би могъл да подкрепи екипа на министерството и АГКК със свои експерти в процеса на изграждане на топографската цифрова база данни, стана ясно от думите на президента на Съвета Морис Барбиери. Той изрази готовност специалисти от Съвета да предоставят на българските си колеги опит и подходящи добри практики в областта.„За да отговорим на бъдещите високотехнологични предизвикателства в Европа и света, дигитализацията е част от пътя, който трябва да извървим\", каза в заключение министър Аврамова и подчерта, че е важно всички европейски институции, работещи в тази сфера, да обединят умения.По-късно днес по случай Световния ден на геодезиста заместник-министърът на регионалното развитие и благоустройството Валентин Йовев откри Семинар с участието на представители на Съвета на европейските геодезисти.Пред участниците във форума инж. Йовев подчерта необходимостта от нов хоризонт в сферата на геодезическата дейност с визия 2030. По думите му работата на геодезистите не винаги е видима за хората и дори често остава незабелязана, но дейностите им имат непосредствено отношение към всички области на икономиката. „Без нашата професия не може да съществува нито една държава и нито едно общество\", каза по време на събитието Йовев.Пред участниците във форума той подчерта, че геопространствената информация променя парадигмата на живота и е движеща сила на икономиката днес.По думите му добре функциониращият кадастър e един от основните компоненти на управлението в областта на градоустройството и развитието на инфраструктурата, защитата на поземлената собственост и други.Той още веднъж беше категоричен, че приоритет в работата на Министерството на регионалното развитие и благоустройството е финализирането на реформата в областта на кадастъра, както и транспонирането на европейската директива Inspire у нас.„Убеден съм, че само с пълни и качествени данни можем да осигуряваме качествени услуги на гражданите и бизнеса\", каза още заместник-регионалният министър и допълни, че ролята на геодезическите дейности и в бъдеще ще продължи да нараства в световен план, допринасяйки за развитието на стратегически области като инфраструктура, енергийна ефективност, устройство на територията, развитието на т.нар. „умни градове\". ", "date": "2019.03.21", "title": "Министър Петя Аврамова: Геодезията е основополагаща дейност за всички инфраструктурни политики"}
{"url": "http://www.cross.bg/suvetnitzi-imyshtestvo-slavchev-1599693.html", "text": "/КРОСС/ Председателят на Политическа парти МИР и общински съветник в Столичен общински съвет Симеон Славчев пусна анкета за граждани на сайта си. Поводът са приетите промени в Закона за противодействие на корупцията и за отнемане на незаконно придобитото имущество от декември миналата година, които освобождават общинските съветници от задължението да декларират доходи и имущество.В тази връзка Симеон Славчев изпрати анкета до общински съветници от цяла България. В нея се включиха съветници от Благоевград, Божурище, Ботевград, Бойчиновци, Вълчедръм, Девня, Гурково, Земен, Иваново, Костенец, Кубрат, Криводол, Лясковец, Мадан, Рила, Първомай, Плевен, Пловдив, Попово, Ракитово, Севлиево, Суворово, Трекляно. Резултатите от анкетата можете да видите ТУК.Славчев остава единственият политик, който държи на темата с антикорупционния закон. Той ще търси и мнението на гражданите за ситуацията. „Управлението трябва да е близо до хората, нужно е да се върне доверието в политиците. Това няма как да стане като отменим задължението за деклариране на имущество и доходи на общинските съветници. Това решение само подкопава авторитета на местната власт и отваря възможности за повече корупция в България\", коментира председателят на ПП МИР. ", "date": "2019.03.21", "title": "Симеон Славчев пита гражданите за декларирането на доходи и имущество на общинските съветници "}
{"url": "http://www.cross.bg/otpadutzi-orbita-kosmicheska-1599650.html", "text": "/КРОСС/ Космическите отпадъци са една от подценяваните заплахи за околната среда. В орбита около Земята се носят неизползвани и никому ненужни късове метал, парчета от сателити и всякакви други отломки от предмети, създадени и изпратени там от човека. Известни са като космически отпадъци. Специалистите са изчислили, че теглото им надхвърля 8000 тона.Александър Соусек, Европейска космическа агенция: Най-важното нещо е да насочим вниманието към факта, че това представлява проблем. Ако не действаме днес, нашите деца, децата на нашите деца и бъдещите поколения ще имат проблеми при летенето в космоса. Дори ние самите ще имаме проблеми. Това би могло до доведе до усложнения за живота на земята, ако технологичната инфраструктура в космоса излезе от строя заради поражения, нанесени от парчета метал.Европейската космическа агенция организира конференция в германския град Дармщад, на която експерти обсъдиха пътища за решаване на проблема. В основата му е това, че вече много нации изпращат сателит в орбита, но все още няма ясно дефинирани правила за \"трафика\" в орбита.В края на 2017 г. беше установено, че в орбита летят 19 894 късове отпадъци, а общото им тегло надхвърля това на Айфеловата кула. За да помогне за решаването на проблема с почистването на околоземното пространство, Европейската космическа агенция публикува доклад с цялата необходима информация по въпроса, за хора от всички сфери - политици и лидери, дизайнери, производители, предприемачи. ", "date": "2019.03.21", "title": "Заплаха от космическите отпадъци "}
{"url": "http://www.cross.bg/kitaii-eksploziyata-suobshtiha-1599685.html", "text": "/КРОСС/ Най-малко шестима загинаха и 30 бяха тежко ранени при експлозия в химически завод в Източен Китай, предадоха Франс прес и Ройтерс.Спасителната операция продължава, съобщиха властите на град Янчън в провинция Цзянсу. Държавни медии съобщиха, че причината за експлозията се разследва.Публикувани в медиите видеозаписи и снимки показват, че експлозията е предизвикала пожар и е разбила прозорците на намиращи се наблизо сгради. Сред ранените има деца от детска градина, разположена в близост до индустриалния парк, в който се намира заводът, собственост на предприятието \"Тянцзяи кемикъл\".Общественото недоволство, свързано с мерките за безопасност, се засилва в Китай заради индустриални инциденти, вариращи от срутване на мини до пожари във фабрики, отбелязват Ройтерс и БТА. ", "date": "2019.03.21", "title": " Взрив в химически завод в Китай, има жертви"}
{"url": "http://www.cross.bg/staiikov-neotklonenie-obvineni-1599683.html", "text": "/КРОСС/ Специализираната прокуратура протестира определението, с което съдът измени в по-леки мерките за неотклонение на Миню Стайков и Иван Димитров, съобщиха от спецпрокуратурата.Мярката на Стайков беше изменена на 18 март в парична гаранция от 500 000 лева, а на другия обвинен по делото Иван Димитров - в гаранция от 50 000 лв. Двамата бяха задържани с други лица на 5 септември 2018 г. и обвинени за участие в организирана престъпна група за пране на пари, данъчни престъпления и продажба на акцизни стоки без бандерол.Прокуратурата предлага Апелативният специализиран наказателен съд да потвърди най-тежка мярка за неотклонение, взета след задържането им, и за двамата обвинени.", "date": "2019.03.21", "title": "Прокуратурата иска постоянен арест за Миню Стайков"}
{"url": "http://www.cross.bg/byrgas-kruv-georgiev-1599663.html", "text": "/КРОСС/ Гимназията по туризъм в Бургас стана първото училище, което се включи с акция по кръводаряване в проекта \"Това не си го правил\". Проектът се изпълнява от УМБАЛ Бургас и Института за здравно образование, с подкрепата на Обществения борд на Telus International. Целта му е да провокира младите хора към едно по-различно завършване - завършване с кауза.Днес в УМБАЛ Бургас дариха кръв абитуриенти от всички 12-ти класове на Гимназията по туризъм.  В акцията се включиха и учители - класният ръководител на 12г Любомир Георгиев и педагогическият съветник Стоянка Петкова. \"Правя го, за да дам пример на учениците и защото вярвам, че трябва да си помагаме\", каза г-н Георгиев, който е редовен кръводарител. Последваха го учениците - повечето от които момичета. Всички даряваха кръв за първи път. \"Решихме, че така ще отбележим завършването по един различен начин. Всички ходят на дискотеки, защо ние да не направим нещо различно и да помогнем на непознати хора? Един кръводарител може да спаси трима души\", обясни зрелостничката Виолета.На всички въпроси, свързани с кръводаряването, учениците получиха отговори от началника на Отделението по трансфузионна хематология д-р Тодор Бояджиев. Учениците станаха свидетели и на кръводарителска акция в помощ на деца с таласемия - рядко заболяване, при което се налага кръвопреливане всеки месец. Получиха и грамоти за спомен от днешния ден. \"Отправяме покана и към други училища да се включат в проекта с колективно кръводаряване. Благодарим им и ги поздравяваме като сериозни, възрастни хора\", каза д-р Светлозар Георгиев, зам.-директор на УМБАЛ Бургас.Проект \"Това не си го правил\" цели да привлече завършващите ученици към каузата на кръводаряването и по този начин да помогне за решаването на един сериозен проблем в страната - постоянният недостиг на кръв и кръвни продукти. Годишно в Бургаската болница даряват кръв около 8000 души. Проектът е подкрепен от МЗ, НЦТХ, РЦТХ-Стара Загора, Областна управа - Бургас, Община Бургас, РУО - Бургас. ", "date": "2019.03.21", "title": "Абитуриенти дариха кръв, за да запомнят завършването"}
{"url": "http://www.cross.bg/grazhdanstvo-leva-pridobivane-1599697.html", "text": "/КРОСС/ Министерство на правосъдието публикува днес за обществено обсъждане проект на Закон за изменение и допълнение на Закона за българското гражданство. С приемането на новите текстове ще отпадне възможността чужденците, получили статут на постоянно пребиваващи у нас срещу инвестиции, да получават впоследствие гражданство при значително облекчени условия. Същото ще важи и за членовете на техните семейства. Условията ще са валидни и за бизнесмените, увеличили инвестицията си при същите условия на закона до стойност най-малко два милиона лева. Практиката показва, че кандидатстващите за придобиване на гражданство на тези основания са получили разрешение за постоянно пребиваване поради направени вложения предимно в закупуване на държавни ценни книжа на стойност над един милион лева или са вложили сума над един милион лева в лицензирана кредитна институция по договор за доверително управление, съответно са увеличили инвестицията при същите условия до два милиона лева. Към момента на подаване на молбата за придобиване на българско гражданство или на някой от следващите етапи на производството често се оказва, че инвестицията не е налична поради извършена продажба на закупените ценни книжа.  Установени са случаи, в които при направено вложение чрез договор за доверително управление лицето не притежава банкови сметки и не е регистрирано като инвеститор в съответната банка, посочена от него за вложение на своя капитал под формата на парични средства или други финансови активи. Същевременно лицата, кандидатстващи за придобиване на българско гражданство на това основание, го получават значително по-бързо и без да са длъжни да владеят български език и да се откажат от досегашното си гражданство, което ги облекчава значително. С промените се регламентират и нови съкратени срокове за произнасянето на Министерството на правосъдието, ДАНС и МВР в отделните етапи на производството. За да се избегне нерегламентираното забавяне при възлагане на допълнителни проверки на кандидатите, срокът на процедурата по получаване на гражданство спира да тече по време на проверките.  ", "date": "2019.03.21", "title": " Министерство на правосъдието иска промени в закона за българско гражданство "}
{"url": "http://www.cross.bg/pargov-kaloyan-shofyori-1599695.html", "text": "/КРОСС/ Държавата е длъжна да защити таксиметровия бранш от нелоялната конкуренция. Това заяви председателят на БСП - София и на групата на социалистите в СОС Калоян Паргов пред събралите се на протест шофьори на таксита на площада пред храма \"Св. Александър Невски\". Лидерът на левицата в София подкрепи справедливия им протест срещу нерегламентираните превози през популярна онлайн платформа и покани техни представители да присъстват идната седмица на заседанието на Комисията по транспорт и туризъм в СОС, на която той е заместник-председател. Калоян Паргов се ангажира да повдигне отново всички въпроси, които ги вълнуват, и заедно да обсъдят възможностите за решаването им.\"Позицията на БСП винаги е била в посока полагане на необходимите усилия, за гарантиране сигурността, качеството и комфорта на таксиметровата услуга, каза Калоян Паргов пред протестиращите шофьори. - Това минава през стриктно спазване на Закона за автомобилните превози, както и през утвърдените от СОС минимални и максимални тарифи за дейността, приетия с бюджета на СО за 2019 година размер на патентен данък и необходимите разрешителни за извършване на таксиметров превоз в столицата\".Калоян Паргов добави, че с общинските съветници от групата на БСП в СОС настояват компетентните държавни органи да предприемат спешни мерки и да преустановят нерегламентираните таксиметрови превози в столицата и страната. \"В края на миналата година таксиметровите шофьори дойдоха на среща с нас в централата ни, защото не бяха чути от управляващите за тарифната политика, припомни Калоян Паргов. - Днес отново им казах, че начинът да постигнат успех в отстояването на правата им е да покажат, че са единни и да се борят. Заявих, че имат пълна подкрепа от мен в битката им срещу сивия сектор и нелоялната конкуренция. Сега КЗК и ДАИ трябва да си свършат работата. Защото всички искаме таксиметровата услуга да е бърза, удобна и качествена. В много държави таксиметровите шофьори имат и социални функции, за което използват и специални условия за движение. Правилата, които в момента съществуват в България за таксиметровите шофьори, трябва да бъдат спазвани, да има контрол и да бъдат прецизирани там, където е необходимо. Защото шофьорите на таксита трябва да получават справедливо възнаграждение за труда си, да работят спокойно, за да може да гарантират качество и сигурност на предлаганата услуга\". ", "date": "2019.03.21", "title": "Калоян Паргов: Държавата е длъжна да защити таксиметровия бранш от нелоялната конкуренция"}
{"url": "http://www.cross.bg/mirchev-tzvetanov-gerb-1599696.html", "text": "/КРОСС/ \"Докато България трупа присъди заради некомпетентността на Цветан Цветанов  и неговите ПР акции като министър, той трупа апартаменти\". Това каза народният представител от ПГ на \"БСП за България\" Стоян Мирчев пред Нова телевизия. Той добави, че при закупуването на новия апартамент на Цветан Цветанов имаме разлика от над 1 млн. лв. Мирчев припомни, че  той дава малко над 600 евро за квадрат, а в тази сграда 1 кв. м. струва над 2600 евро. \"При тази измама за над 1 млн. лв. държавният бюджет е ощетен с над 200 000 лв. от ДДС. Тук говорим за финансови и данъчни измами. Нека не забравяме, че според доклада на ЕС 2/3 от сигналите, които са срещу управляващите в държавата се потулват. Това е паралелната държава\", заяви Стоян Мирчев.  Народният представител коментира още, че докато текат скандалите около Цветан Цветанов, забравяме за опита да се съсипят пенсионерите, скандала с парите за медицинските сестри, които така и не дойдоха, скандала с Шабленското езеро, скандала с мюфтийството.  \"Човекът, който навремето оправда Цветанов за двата апартамента, в момента е депутат от ГЕРБ.\", припомни още Мирчев. Той заяви, че това обсебване на държавата води до преяждане с корупционни пари.  \"Премиерът Борисов каза, че ще светне синята лампа, ако има дори съмнения за корупция. Какво ще светне сега срещу неговия заместник, защото това, което плаши ГЕРБ е, че без Цветанов няма да могат да манипулират изборите\", коментира още народният представител от БСП.\"Добре помня, че с \"Артекс\" имаше скандал, защото искаше да строи сграда на 17 етажа в \"Лозенец\", а държавата изведнъж й разреши двойно повече\", припомни Стоян Мирчев. Той добави, че управляващите продължават да трупат скандали и припомни някои от тях - скандалът с оградата на границата, Кум гейт, скандала с жилището на Владислав Горанов. Мирчев заяви още, че това показва, че корупцията е типична за управляващите у нас в момента, защото в България бизнесът се дължи на еврофондовете, които се държат от управляващите, а от 10 години това са ГЕРБ. \"Те унищожиха административния капацитет на страната и способстваха корупцията да се превърне в икономическа сила. Най-накрая тази корупционна организация - ГЕРБ трябва да напусне управлението на държавата\"- заключи Мирчев. ", "date": "2019.03.21", "title": "Стоян Мирчев: Докато България трупа присъди заради Цветанов, той трупа апартаменти"}
{"url": "http://www.cross.bg/mikaela-dayn-horata-1599691.html", "text": "/КРОСС/ Синдром на Даун или „тризомия 21\" е вид генетична аномалия, при която  21 хромозомна двойка в човешкото ДНК не е двойна, а тройна.Според статистиката, в България се раждат годишно около 100 такива деца и едно от тях е обичаната и позната на всички нас Микаела.Днес, на 21 март, отбелязваме Международния ден на хората със синдром на Даун, а за „Вдъхновените\" и Vesti.bg семейството на Микаела разказва повече за нея и за фондацията „Живот със синдром на Даун. \"Силвена и Красимир, родителите на Микаела споделят, че тя се ражда неочаквано с тази генетична аномалия, защото преди това те са провели всички възможни изследвания и нито едно от тях не имало тревожен резултат.„Има огромна необходимост да се говори по темата, да се разпространява актуална информация и хората да започнат, да приемат и подкрепят различните, защото те съществуват и са част от обществото\", споделят Силвена и Красимир.Именно малката Микаела е огромното вдъхновение за двамата родители, които основават своя фондация и са отдадени на каузата да информират - че както по света, така и в България хората, които живеят със синдром на Даун могат да бъдат реализирани. „Важна е средата, отношението на обществото и държавата, даденият шанс и липсата на ограничения и предразсъдъци\".Именно в това отношение, Красимир и Силвена забелязват промяна към по-добро в нашето общество. „Случваме промяна в България по отношение на темата синдром на Даун и това ни мотивира, да продължаваме, да се борим и да осъществяваме целите си\".Микаела е чудото в живота им, което не спира да ги изненадва. „Микаела ни показва, че възможностите на хората нямат граници, че можем да променяме статистики и черни прогнози, че можем да създадем и променим остаряла информация от преди 30 години в учебниците по биология. ", "date": "2019.03.21", "title": "Ден на шарените чорапи - какво отбелязваме днес"}
{"url": "http://www.cross.bg/politziya-ytre-obnovyavane-1599678.html", "text": "/КРОСС/ От 07:30 до 09:00 часа утре ще се извърши обновяване на софтуерен компонент Във връзка с обновяване на версия на софтуерен компонент на „Система за планиране, разпределение и контрол на регистрационни табели и ценни образци\", с която работят звената „Пътна полиция\", утре /22 март/ в периода от 07:30 до 09:00 часа, ще бъде затруднена работата  на „Регистрация и отчет на ППС и собствениците им\"  при секторите „Пътна полиция\" в страната.Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по ЗДвП.Дейностите по регистрация ще бъдат възобновени в максимално бърз срок, уверяват експертите.Пътна полиция поднася извинения  на гражданите за евентуално причинени неудобства.", "date": "2019.03.21", "title": " Очакват се затруднения с регистрацията на автомобили утре"}
{"url": "http://www.cross.bg/protestirashtite-spetzialisti-dokato-1599679.html", "text": "/КРОСС/ Над сто медицински сестри, подкрепени от синдикални организации, се събраха пред здравното министерство, за да поискат по-високи заплати и по-добри условия на труд. Предвиждат се ежедневни протестни действия, докато ситуацията не се промени. Протестът ще продължи, докато не се удовлетворят исканията ни, каза Мая Илиева, говорител на Инициативния комитет, организирал протеста.Пред сградата на МЗ протестиращите разпънаха и палатка. Илиева заяви, че протестиращите медицински специалисти не искат оставката на министър Кирил Ананиев, но беше категорична, че протестите ще продължат. Трябва да се направи всичко възможно да задържим тези специалисти в страната ни, каза омбудсманът Мая Манолова, която дойде при протестиращите.", "date": "2019.03.21", "title": "Медицински специалисти протестират пред здравното министерство "}
{"url": "http://www.cross.bg/prilozhenieto-deiinost-sreshta-1599674.html", "text": "/КРОСС/ Представители на протестиращите браншови организации, осъществяващи таксиметров превоз, преведоха среща с депутати от Комисията по бюджет и финанси и Транспортната комисия в парламента.Поводът е готвеният от таксиметровите фирми протест и недоволството им срещу приложението за споделено пътуване „Максим\". Браншът е на мнение, че от него търпят загуби не само те, а и държавата, защото голяма част от шофьорите не просто не издават касови бележки, но и нямат касови апарати и не плащат данъци.„Практически законов проблем няма. Няма как чрез поредна промяна на закона да решим този въпрос. Проблемът е в това, че трябва да се съберат достатъчно доказателства, за да може КЗК да вземе решение за прекратяване на тази дейност и това да е законовото основание, въз основа на което приложението да бъде свалено от интернет\", обясни председателят на бюджетната комисия Менда Стоянова.Според нея всички клиенти, които ползват приложението, нямат сигурност в качествата на водача и изправността на автомобила.„От месец май миналата година Министерството на транспорта и автомобилната администрация, съвместно с НАП и прокуратурата работят по темата, но трябва да се съберат достатъчно доказателства, за да издържи решението в съда. Доказателства обаче се събират трудно, защото собственикът на приложението е офшорна компания, чиито сървъри не са в България\", коментира още тя.Таксиметрови шофьори блокират бус лентата на бул. „Цариградско шосе\" в столицата в знак на протест в четвъртък.„Когато извършваш тази дейност с нерегламентирани автомобили и с шофьори без документи, това е нерегламентирана дейност. Тя трябва да бъде спряна\", призова Кирил Ризов от „Съюз такси\". Протестиращите призоваха и за среща с Главна прокуратура по темата. ", "date": "2019.03.21", "title": "Таксиметровият бранш на среща в парламента "}
{"url": "http://www.cross.bg/kaloyan-gradini-pargov-1599677.html", "text": "/КРОСС/ Председателят на БСП - София Калоян Паргов прие в централата на столичните социалисти майките от \"Триадица\", които протестират срещу липсата на места в яслите и детските градини в района. Лидерът на левицата в София изслуша проблемите им и заедно обсъдиха различни варианти за справянето с тях. Майките от \"Триадица\" са инициирали и подписка, с която искат да покажат на управляващите в Столична община и на кмета на района, че проблемите наистина са сериозни и настояват във възможно най-кратки срокове да бъде намерено решение. До момента събраните подписи са над 550.\"Единственият начин проблемите с недостига на места в детските ясли и градини да бъде разрешен е да започне ударно строителство на нови такива заведения, обясни Калоян Паргов, който е заместник-председател на Комисията по образование, култура, наука и културно многообразие в СОС. - До този момент управляващите в Столична община само усвояват средства, санират, ремонтират и разширяват вече съществуващи детски градини. А после режат лентички като за нови. Това не е решение\".Калоян Паргов добави, че проблемът, който съществува в район \"Триадица\" с недостига на места в детските ясли, го има на доста места в София. \"През следващия месец ще стартират класиранията и ще започне отново голямата олелия, каза той. - Истината е, че от 2008 година насам управляващите в Столична община непрекъснато променят критериите и правилата за прием. И тези промени ги правят в зависимост от това коя целева група е по-изостанала или ощетена през тази година, за да може през новата да бъде стимулирана. И така се въртим в омагьосан кръг от 10 години. Всички обяснения на управляващите, че детските градини били закрити, преустроени и не знам още какво в миналото са само елементарни оправдания. Не може 10 години да управляват Столична община и да не намерят решение на този проблем\".Лидерът на столичните социалисти категорично заяви, че БСП е против идеята за премахването на леглата в детските градини. \"Това предложение се прокрадна миналата година след протестите на различните граждански инициативни комитети, каза Калоян Паргов. - Премахването на леглата в детските градини противоречи на всякакви медицински и санитарни изисквания. В момента нашите експерти в образованието подготвят становище по тази тема и ще го обявим съвсем официално. За мен подобна идея е скандална\".Калоян Паргов информира протестиращите майки, че с общинския съветник от БСП Борис Цветков вече са внесли доклад в СОС относно възстановяване ползването на неизползваните сграда и двор на ул. \"305\" №1 в квартал \"Драгалевци\", район \"Витоша\", за общинска детска ясла и градина чрез откриване на филиал на 160 ОДЗ \"Здравец\" и разкриване на яслени и градински групи. В доклада има и предложение за частично преодоляване на проблема с недостига на места в общинските детски ясли и градини в район \"Триадица\". То е свързано с промяна на предназначението на съществуваща общинска сграда, намираща се в квартал \"Гоце Делчев\", зад блок №238 на ул. \"Боянски водопад\", известна като \"малката Триадица\". \"Идеята е тази сграда да бъде предназначена за детско заведение, да бъде реконструирана, преустроена и да бъде използвана временно за детска ясла и градина\", обясни Калоян Паргов. ", "date": "2019.03.21", "title": "Калоян Паргов се срещна с протестиращите майки от \"Триадица\""}
{"url": "http://www.cross.bg/byrov-atanas-evropeiiskiya-1599675.html", "text": "/КРОСС/ Министър-председателят Бойко Борисов и председателят на Европейския парламент Антонио Таяни участваха в официалното откриване на изложбено пространство \"Атанас Буров\" в сградата на ЕП в Брюксел. На откриването присъства и внучката на Атанас Буров - Ивана Стоянова, съобщиха от правителствената информационна служба.  Премиерът Борисов приветства именуването на част от централната сграда на Европейския парламент на Атанас Буров и остро осъди политиката и действията на комунистическата партия, на които жертва е бил българският общественик. „Г-жа Стоянова може да ви каже какво е страх, какво е да живееш в страх, какво е да живееш без медийни и каквито и да било човешки свободи\", заяви министър-председателят и подчерта вижданията си, че бъдещето на България е в Европа. Той припомни незаконното отнемане на имущество, убийствата и репресиите от БКП и формирания тогава Народен съд.Премиерът Борисов благодари на евродепутатите и гостите, уважили откриването на изложбеното пространство „Атанас Буров\". „Това е само началото, защото имаме и много други знаменити държавници, хора на изкуството и културата, допринесли за развитието на Европа, посочи премиерът Борисов. Откриването на изложбеното пространство „Атанас Буров\" е значимо събитие за България, защото за първи път в историята на институциите на ЕС част от Европейския парламент носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония беше открит също бронзов бюст на Атанас Буров и паметна плоча за делото на българския държавник.", "date": "2019.03.21", "title": "Откриха изложбено пространство „Атанас Буров“ в Европарламента"}
{"url": "http://www.cross.bg/deiizi-aparati-ystroiistva-1599676.html", "text": "/КРОСС/ Смяната на касовите апарати е сред най-горещите теми през последните месеци у нас, а разпадането на връзката на някои устройства със сървърите на НАП отпреди дни добави допълнително напрежение по темата. Представителите на бизнеса са притеснени и се налага въпросът: какво фискално устройство да си изберем, за да нямаме подобни проблеми в бъдеще?От българския производител на касови апарати  посочиха пред наш журналист, че проблемите със свързването с НАП не са наблюдавани при техни устройства и те са работили безотказно. Това се потвърждава и от търговци, използващи модели на компанията.„Дейзи Тех е технологична компания с традиции, която инвестира вече над 20 години в иновации, и е сред първите производители на касови апарати и ПОС системи в България. Затова и много проблеми, наблюдавани при други разработчици на такива устройства, не се срещат при нас. В добавка ние имаме и дългогодишни традиции в разработката на мобилни устройства. Създатели сме и на първия български джобен компютър. Опитът и експертизата ни в тези области ни позиционират много добре за модерната ера, в която касовите апарати комуникират директно с НАП посредством онлайн връзка. Ние сме единственият производител в България, който има дългогодишен успешен опит и на 3 други европейски пазара със сходна система за изпращане на касови бележки в реално време - Чехия, Словения и Хърватска\" - посочват от екипа на Дейзи Тех.Според предприемачи, използващи отдавна касовите апарати на компанията, нейните модели се отличават с безпроблемна работа и улесняват процеса на продажби. При тях не се наблюдават производствени дефекти, които биха могли да застрашат работата. Освен това батерията на апаратите на Дейзи Тех издържа много повече в сравнение с тези на конкуренцията. Затова компанията е и единствената на пазара, която дава цели 4 години гаранция на батерията на моделите Compact,  докато при другите производители тя е едва една година.Повечето модели на българския производител №1 са леки и компактни, имат големи и удобни бутони, подсветка, могат да се носят навсякъде и се използват изключително лесно. Здрави са и корпусът им не може да се счупи лесно - проблем, който би оставил фирмата без устройство за продажби.Мобилното покритие на апаратите на Дейзи Тех също е на много добро ниво - фактор, който с влизането в сила на новата Наредба 18 на НАП е от ключово значение за всеки касов апарат. Всички модели на Дейзи Тех са напълно съвместими с изискванията на приходната администрация и са много подходящо решение, категорични са и потребители, и експерти. ", "date": "2019.03.21", "title": "Ако си купувате касов апарат, нека да е на Дейзи Тех"}
{"url": "http://www.cross.bg/gerb-tzvetanov-siderov-1599673.html", "text": "/КРОСС/ В Комисията за борба с корупцията, конфликт на интереси и парламентарна етика не е постъпвал сигнал за апартамента на председателя на ПГ на ГЕРБ Цветан Цветанов. Това каза пред журналисти в Народното събрание председателят на комисията Борис Ячев от Обединените патриоти. Той допълни, че с депутатите от комисията ще обсъдят дали този въпрос да бъде разгледан на заседание.Хубаво е всеки да има някакво жилище, което да обитава все пак, коментира пред журналисти зам.-председателят на ПГ на ДПС Хамид Хамид. Има законодателство в тази посока, има органи, структури, нека се провери, допълни той. Според него този случай едва ли ще разклати управлението.От БПС настояха премиерът Бойко Борисов \"да наруши мълчанието си и да изпълни заканата си, че няма да търпи дори съмнения за корупция около себе си\". Това пише в позиция на ИБ на НС на БСП.В последните дни независими източници осветиха поредната порочна схема за облагодетелстване на властта, пише в съобщението. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени. Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона, пишат от БСП.Самият факт, че в една и съща фирма, при преференциални условия, пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това, допълват от партията.\"Цветан Цветанов засега е много силен в дипломацията. Нека да не го отклоняваме от този път. Такива чудеса постига - това с Марешки, това с Румен Христов. Това е днешният Кисинджър. Имаме нужда от такива хора, не се вглеждайте в битовизми\", коментира председателят на ПГ на ОП Волен Сидеров. \"Стабилността на коалицията я крепим всеки ден. Виждате, че всеки ден с нашите крехки ръце каквото можем правим. Надявам се да не се срути коалицията, защото виждате, че БСП не са готови да управляват. Ако бяха готови, да кажем - заповядайте, поемайте властта, започвайте да управлявате. Не са готови. Значи трябва да поддържаме стабилността на коалицията дотогава, докато се появи такава сила. Може би г-н Трифонов със своята нова партия, може би някой друг\", каза още Сидеров.Според него ГЕРБ няма да загубят предстоящите евроизбори, особено след като в БСП се е получило разделение. По думите му това, че Елена Йончева е била определена за водач на листата на социалистите, е грешка, която ще се отрази на изборния резултат на БСП, и ГЕРБ ще вземат повече гласове. \"Въпросът е ние, патриотите, какво правим - дали ще се явяваме заедно. В събота има конгрес на ВМРО. Ще отида, поканен съм, ще си сложа един хубав костюм, ще поздравя ВМРО, защото ние сме партньори\", коментира Сидеров. Той изрази желание за среща между тримата лидери в коалицията \"Обединени патриоти\" по отношение на евентуално общо явяване на евроизборите.По повод председателското място на парламентарната група на патриотите Сидеров заяви, че ако НФСБ настояват за съпредседателство и ВМРО са съгласни, той нямал нищо против. Да ръководиш парламентарна група от три партии е доста сложна работа, каза още той. ", "date": "2019.03.21", "title": "В комисията за борба с корупцията няма сигнал за апартамента на Цветанов "}
{"url": "http://www.cross.bg/inovatzii-rabotilnitza-gradovete-1599680.html", "text": "/КРОСС/ В периода 29-31 2019 г. март в Софийска градска художествена галерия ще се проведе работилница за иновации, като част от пилотния проект на Съвместния изследователски център на Европейската комисия „Науката среща регионите/парламентите\". ​Столична община беше избрана като един от градовете участници в проекта и ще организира работилница за иновации, в партньорство със Стопански факултет на СУ „Св. Климент Охридски \", Асоциация за развитие на София и „Зелена\"София. В рамките на събитието ще бъдат разгледани три предизвикателства, пред които София, а и голяма част от градовете в България са изправени. Целта е да се съберат мненията и идеите на различни групи от обществото и да се стигне до решения, които биха могли да се приложат на практика. Методологията на работилницата за иновации се основава на факта, че когато се съберат на едно място хора с различен профил и интереси има голяма вероятност да достигнат до ефективни решения по зададените проблеми. За повече информация и регистрация посетете страницата на събитието: https://www.innocampsofia.net. ", "date": "2019.03.21", "title": "Софийска работилница за иновации ще решава важни за градовете проблеми. "}
{"url": "http://www.cross.bg/stoiinost-dulzhina-avramova-1599681.html", "text": "/КРОСС/ През месец април стартира строителството на две нови отсечки от АМ „Хемус\". Това каза министърът на регионалното развитие и благоустройството Петя Аврамова по време на изслушване в Народното събрание. Тя обясни, че те са в участъка от 134,14 км, за който в края на 2018 г. правителството отпусна 1,35 млрд. лв. по сметка на МРРБ. Министърът съобщи, че подготовката за изграждане на шестте участъка от трасето се изпълнява с пълна мобилизация. В момента в два подучастъка от участъци 1 и 3 са предприети действия за започване на строително-монтажни работи, като началото им е планирано през втората половина на месец април.В изпълнение са две отсечки от магистралата. Едната е от п.в. „Буховци\" до п.в. „Белокопитово\" с дължина 16,3 км на стойност 144 934 037 лв. с ДДС. Другата - от Ябланица до п.в. „Боаза\" с дължина 9,3 км и стойност 66 703 079 лв. с ДДС, от която са изпълнени 75% и се очаква да бъде завършена предсрочно през декември т.г.Министър Аврамова отбеляза, че проблем за реализацията на повечето инфраструктурни проекти е провеждането на отчуждителни процедури, затова МРРБ е в процес на изработване на предложение за даване на възможност за предварително изпълнение на обектите, преди окончателно завършване на съдебните дела по обжалване на оценките за отчуждените имоти.С голяма мобилизация се работи и по автомагистрала „Струма\", от която остават 40,6 км, за да бъде напълно завършена през 2023 г. Тя се финансира от Оперативна програма „Транспорт и транспортна инфраструктура\" 2014-2020.На въпрос от народен представител за археологическите находки по трасето на лот 3.1 на АМ „Струма\" край с. Покровник министър Аврамова съобщи, че АПИ е готова с проект за преместване и теренна консервация на част от тях. Две от тези находки - римска фамилна гробница и раннохристиянска църква, ще бъдат преместени и консервирани, а римската вила и баня, които са извън трасето на магистрала \"Струма\", ще бъдат запазени. По предварително изготвения индикативен план-график се очаква през месец април тази година да приключи изпълнението на работата по преместването и консервацията на археологическите структури.Ключов обект за съживяването на Северозападна България е скоростният път „Видин - Ботевград\". В най-напреднала фаза е отсечката Мездра - Ботевград. Мобилизацията за изграждане на участъка е голяма. Очакват се решенията на комисиите за избор на изпълнител за допълнително проектиране и строителство на лот 2 с индикативна стойност 214 560 000 с ДДС и дължина 13,43 км и на лот 1 с индикативна стойност 147 600 000 лв. с ДДС и дължина 19,36 км. В случай че решенията не бъдат обжалвани, изграждането им ще започне веднага след сключване на договори с избраните изпълнители.МРРБ и АПИ отчитат неудобството, което създава наложеното ограничение заради неравности по настилката в отсечката между Чирпан и Стара Загора на АМ „Тракия\". Проблемът не е само в пътната настилка, а в конструкцията на пътя, подчерта министърът. Затова трябва много ясно да се определят технологията и обхватът на ремонтните дейности. Индикативната стойност за изпълнението им е около 60 млн. лв. В бюджета на АПИ няма предвидени средства за този обект, ще се търсят възможности за целево финансиране от държавния бюджет. Проучва се и законовата възможност за различно ограничение на скоростта в двете платна на магистралата - в лентата с неравности тя да бъде 90 км/ч, а в изпреварващата да е по-висока, например 120 км/ч. По този въпрос трябва да се произнесат и пътни експерти. Желанието ни е ремонтните дейности да стартират през 2019 г., информира министър Аврамова. ", "date": "2019.03.21", "title": "През април стартира строителството на две нови отсечки от АМ „Хемус“"}
{"url": "http://www.cross.bg/zhelyazkov-grypata-taksa-1599682.html", "text": "/КРОСС/ Специализираната прокуратура предаде на съд Димитър Желязков - Очите и 12 други лица, участвали или действали по поръчение на ръководена от него престъпна група, съобщиха от държавното обвинение.Освен като ръководител на организирана престъпна група Желязков ще отговаря за девет деяния, извършени от него и от останалите обвиняеми по негово лично разпореждане.От 12-те лица, деветима са обвинени за участие в ръководената от Желязков група, а трима за престъпления, извършени по поръчение на групата. Сред обвиняемите участници е и дъщерята на Желязков - Станислава, обвинена за събиране на \"такса спокойствие\" от таксиметрови фирми и собственици на търковски обекти в курорта \"Слънчев бряг\".От създаването на групата през 2013 г. до края на 2017 г. участниците получили от две собственички на погребални агенции в Бургас близо 72 000 лв. \"такса спокойствие\". Чрез заплахи те били принудени да плащат по 150 лв. за всяко погребение, като се \"отчитали\" на групата на всяко 10-о число от месеца, обясняват от прокуратурата.\"Такса охрана\", но и \"Такса рекет\" бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от \"Аркус Сигурност Бургас ООД\" - фирмата, в която Димитър Желязков е бил назначен на длъжност експерт по сигурността. Таксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и \"Такса рекет\". От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. ", "date": "2019.03.21", "title": "Митьо Очите и дъщеря му отиват на съд "}
{"url": "http://www.cross.bg/paketa-tayani-parlament-1599670.html", "text": "/КРОСС/ Премиерът Бойко Борисов и председателят на Европейския парламент Антонио Таяни проведоха среща преди участието си в официалното откриване на изложбеното пространство „Атанас Буров\" в ЕП. Двамата обсъдиха въпроса с разглеждането на пакета „Мобилност\" от членовете на Европейския парламент. Антонио Таяни обясни, че пакетът ще бъде разгледан в сряда по предложение на председателя на либералите в ЕП Ги Верхофстад, за да бъде гласуван на предпоследната сесия на парламента за този мандат, идната седмица в Страсбург. „Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия\", посочи Борисов. Премиерът е категоричен, че решението за пакета „Мобилност\" трябва да се вземе от следващия състав на Европейския парламент. Председателят на Европейския парламент Антонио Таяни посочи, че е предложил отлагане на разглеждането на пакета „Мобилност\", но социалистите и либералите в ЕП са гласували против. Българските евродепутати ще положат всички усилия, заедно с колегите си от останалите държави, засегнати от мерките в пакета „Мобилност\", да не се стига до гласуване в пленарната зала на ЕП на неприемливия пакет за транспортните работници.", "date": "2019.03.21", "title": "Антонио Таяни обеща на Борисов преразглеждане на пакета Мобилност "}
{"url": "http://www.cross.bg/vsichki-hora-dostupnost-1599665.html", "text": "/КРОСС/ Един от основните приоритети в работата на политическа партия \"Движение 21\" е създаването на достъпна среда за всички граждани в Република България. Достъпността е основна ценност на съвременното общество, защото повишава капацитета на обществото като цяло. Чрез достъпността всички граждани, които имат затруднения получават възможност за независим живот, образование, труд и социален живот. Достъпната урбанизирана среда е от ключово значение за всички хора, най-вече за хората, в напреднала възраст и хората с увреждане, но следва да е право и за майките с детски колички, а не пречка за свободно придвижване в градска среда, както и за всеки един гражданин.Конвенцията за правата на хората с увреждания казва, че дискриминация по признак увреждане е и липсата на \"разумни улеснения\". Разумните улеснения кореспондират с „всякакви необходими и подходящи модификации и приспособления, необременяващи излишно или непропорционално околните, когато такива са необходими за всеки конкретен случай, за да се осигури на даден индивид с увреждания пълноценно и равнопоставено с околните възползване от и упражняване на всички негови човешки права и основни свободи.\"Конвенцията за правата на хората с увреждания, която България ратифицира в началото на 2012 г., е документ, даващ необходимите условия за пълноценен и лишен от дискриминация живот за хората с увреждания, но фактически Конвенцията не се прилага у нас.Тук е мястото да припомним, че през 2016 г. по инициатива на \"Движение 21\", Столичният общински съвет прие декларация, с която се ангажираше, че ще отстоява правото на всеки гражданин на свободно и безопасно придвижване в София. Като последващ резултат от инициативата ни, в края на 2017 г. беше разработена и стратегия за достъпност. Днес можем да заявим, че това се оказа един „мъртвороден\" документ.София, като европейска столица, би трябвало да дава пример на останалите градове в страната, за това как се изгражда адекватна достъпност и как се дава възможност на всички граждани, без изключение, да се придвижват по улиците безпрепятствено, но е повече от очевидно, че управлението на столицата търпи пълен провал в изграждането на достъпна градска среда.Всекидневно ставаме свидетели на случаи, доказващи, че се харчат колосални средства за ремонти, строежи и обновления, направени некачествено и без замисъл как да бъде от полза на всички хора. Трябва да е ясно, че достъпността е комплексно понятие и не е възможно осигуряване на достъпност за граждани с един вид увреждане, а за граждани с друг вид увреждане да няма такава. Или още по-красноречиво казано, когато се прави едно улеснение за едни хора с увреждания, то да представлява опасност за други хора с увреждания. Всекидневно сме изправени пред парадокси, като скосяването на тротоарите, които трябва да бъдат пригодени за хората на инвалидни колички, но ако бъдат само скосени, те представляват опасност за незрящите хора, защото придвижвайки се по тротоара, който плавно се скосява, те изведнъж се озовават на пътното платно, което застрашава техния живот. Този пример е абсолютно потъпкване на наредбата, която ясно казва, че „преди скосяване, трябва да има ивица за внимание, която указва на незрящия, че следва промяна на маршрута.\"Парадоксален и абсолютно несъвместим с изискванията за достъпна градска среда е и небезизвестния ремонт на улиците \"Граф Игнатиев\" и \"Солунска\". Проект с изключително висока финансова стойност, създаващ абсурдна достъпност. Трамвайната спирка пл. \"Гарибалди\" е своеобразна плетеница ивици за информация и плочки за внимание, наподобяваща повече ребус, а улеснение за придвижване на незрящи хора, а в двата края на спирката, водещите линии изхвърлят незрящия директно на трамвайното трасе!Абсолютно абсурден и необясним е и фактът, че водещите линии за незрящи отвеждат трасето в стена, с риск за живота и здравето на незрящия гражданин!Изхождайки от посочените по-горе нередности, настояваме незабавно да се предприемат нормативни мерки за включването в заданието на всеки проект, на всяка обществена поръчка за ремонти дейности, на изрична клауза за прилагането на нормите за пълноценна достъпност и всеки обект първо да бъде оценяван за съобразност с тях и едва след това да бъде пускан в експлоатация.  Настояваме за адекватна и безусловна оценка за достъпност за всички, без оглед на уврежданията или затрудненията.Настояваме да се преустановят абсурдните пречки пред достъпността в София! София все повече изостава от водещите цивилизовани градове, въпреки че очевидно се инвестират много финансови средства. Видно е също така, че средствата, с които трябваше нашата столица да скъси дистанцията от развитите градове, са изразходвани единствено и само на теория.", "date": "2019.03.21", "title": "\"Движение 21\" иска клауза за достъпна среда във всеки обществен проект"}
{"url": "http://www.cross.bg/nito-voda-toplata-1599672.html", "text": "/КРОСС/ Не се очаква поскъпване на парното и топлата вода от 1 април. Това стана ясно от думите на председателя на Комисията за енергийното и водно регулиране Иван Иванов.„Увеличението на цената на природния газ във второто тримесечие на 2019 г. ще бъде под 1% или 0.83%, ако разбира се Комисията на своето финално заседание приеме доклада на работната група и предложението за решение\", посочи Иванов.„Това означава, че изменението е толкова малко, че няма да бъде променена нито цената на топлинната енергия, т.е. на парното, нито на топлата вода, нито на електрическата енергия\", допълни той.", "date": "2019.03.21", "title": "Парното и топлата вода няма да поскъпват от 1 април "}
{"url": "http://www.cross.bg/telefonni-zagora-stara-1599666.html", "text": "/КРОСС/ Специализираната полицейска операция за пресичане, разкриване и документиране на извършвани на територията на страната телефонни измами е проведена на 19 март. Действията са осъществени от криминалисти на ОДМВР - Стара Загора и ОДМВР - Русе, координирани от ГДНП, под наблюдението на прокуратурата. В резултат на планираните действия, към 20:00 ч в гр. Бяла били задържани двама жители на село в Монтанска област, пътували в  лек автомобил \"Мазда\". При извършено претърсване на колата униформените открили мобилни телефони, сумата от 9970 лв. и златни накити, които по първоначални данни са получени при извършени телефонни измами на териториите на Врачанска и Монтанска област. Малко по-късно в Русе е задържан и мъж от Ветово, който е трябвало да получи пренасяните пари и златни накити.В хода на разследването е установено, че тримата мъже са съпричастни и към четири телефонни измами, извършени на територията на Стара Загора за времето от 17.12.2018 г. до 28.02.2019 г., при които са отнети общо 24 970 лв. и за които са образувани и се водят досъдебни производства.На задържаните са повдигнати обвинения и с постановление на РП - Стара Загора е наложена мярка за неотклонение \"задържане под стража\" за срок до 72 часа. Работата по доказване на цялостната им престъпна дейност продължава в рамките на образуваните досъдебни производства.", "date": "2019.03.21", "title": "Трима телефонни измамници задържаха в Стара Загора и Русе "}
{"url": "http://www.cross.bg/petkov-bulgariya-sutrydnichestvo-1599667.html", "text": "/КРОСС/ Председателят на ПП АБВ Румен Петков и Ахмад Харири, председател на ДВИЖЕНИЕ „МУСТАКБАЛ\", подписаха съвместна декларация. Петков, заедно със съветника на партията по арабските въпроси Анастас Терзобалиев са на посещение в Ливан.В документа се подчертава необходимостта от изключване на войната и насилието от арсенала на международната общност и засилване на усилията за укрепване на мира и сигурността в Европа, в Близкия Изток и в целия свят, първостепенно зачитайки националните интереси на Ливан и България. В текста още се акцентира още и върху пълноценното сътрудничество между Ливанската република и Република България в сферата на икономиката, цялостното развитие на пълноценното сътрудничество между двете организации и възстановяване на динамиката на отношенията от близкото минало. Двете организации в общата си декларация насърчават намирането на мирни решения на конфликтите в Югоизточна Европа, Близкия изток и целия свят.Пред Харири Румен Петков разказа за размаха на Световното движение за мир, по инициатива на АБВ-Младежи - само за десетина дни Движението вече разгръща дейността си в над 10 държави на 4 континента.В хода на разговорите беше потвърдена решимостта и готовността за сътрудничество за преодоляване на причините, предизвикващи съвременните миграционни процеси и техните последствия, както и мерки за съвместна борба с всички форми на нелегален трафик. Партньорските отношения между двете организации ще бъдат развивани на всички нива - чрез редовни консултации, обмен на делегации, съвместни мероприятия. Двете страни потвърждават и необходимостта от съвместни усилия за укрепване на политическия диалог, развитие на партньорски отношения и равноправно сътрудничество между младите хора в България и Ливан във всички области от общ интерес. Петков и Харири се обединиха около идеята за свикване на втори бизмесфорум с конкретни участници от хранителната промишленост, фармацевтиката, селското стопанство, конфекцията. Председателят на АБВ изрази готовност за представяне на цялостна визия на системата на висше образование в България, за да могат ливанските младежи да се възползват от възможностите, които нашето висше образование предоставя, да бъдат възстановени традициите на взаимоотношения в здравеопазването.Румен Петков изрази удовлетвореност от факта, че ПП АБВ направи голямата крачка за връщането на България в икономиката на Близкия изток и арабския свят. Ахмад Харири прояви подчертан интерес към отправена от Петков покана да гостува в България и изрази готовност лично да подкрепи Световното движение за мир.", "date": "2019.03.21", "title": "Румен Петков и Ахмад Харири подписаха документ за сътрудничество"}
{"url": "http://www.cross.bg/organizatzii-levi-mart-1599671.html", "text": "/КРОСС/ Балканска кръгла маса, чиято основна тема ще бъде „Участието на младите във формирането на политика\" събира лидери на балкански младежки леви организации в София.  Форумът ще продължи три дни - от 21 март до 24 март 2019 г. Участие в срещата ще вземат представители от Сърбия, Северна Македония, Албания, Черна гора и Босна и Херцеговина. Ще присъстват гости и от Швеция. Домакини на събитието са Младежко обединение в БСП и ЕЛМА. В дискусията ще вземат участие председателят на НС на БСП - Корнелия Нинова, Елена Йончева- водач на листата на БСП на предстоящите европейски избори и народни представители от ПГ на „БСП за България\".Утре, 22 март ,  в централата на БСП на ул. Позитано 20,  председателят на партията  Корнелия Нинова ще се срещне с лидерите на младежките леви организации. Изявление за медиите ще има в 16.30 часа. ", "date": "2019.03.21", "title": "Кръгла маса събира лидери на балкански младежки леви организации в София"}
{"url": "http://www.cross.bg/biznes-horata-pravim-1599664.html", "text": "/КРОСС/ В момента в хотел Маринела се провежда бизнес събитието „BUSINESS EXCELLENCE 2022\" - част от Годишните награди „КОМПАНИЯ НА ГОДИНАТА\", а инициатор и организатор е групата на списанията Bulgaria Business Review и Business Lady.„Европа и светът стоят пред редица предизвикателства, изправени сме пред нов облик на индустрията и икономиката. Едва 20% от малките и средни предприятия са високо цифровизирани. Моето послание - бъдете иновативни, бъдете смели и експериментирайте, вложете своите усилия в дигитализиране, за да бъдете конкурентоспособни. Ще инвестираме над 500 млн. евро в дигитални хъбове, които ще бъдат в помощ на малките и средни предприятия. Въведохме официално първите правила и условия за използването на он-лайн платформи за МСП, даващи сигурност от лоши практики. Иновациите са жизненоважни за развитието на европейския бизнес, за което знаем, че са нужни сериозни инвестиции. Първата самостоятелна цифрова програма по моя инициатива, която нарекохме „Цифрова Европа\", е с бюджет от 9,2 млрд. евро. Тя ще инвестира в развитието на изкуствения интелект, кибер сигурността, супер компютрите, цифровите умения - измерения от изключителна важност за проектирането на нови бизнес умения на нашето, европейско бъдеще\" - това сподели в специални видео за събитието Мария Габриел, българския еврокомисар по цифровата икономика и обществото.През изтеклите два панела до момента, имахме възможност да чуем интересни гледни точки по темите, свързани с това Как да постигнем бизнес превъзходство и да отчетем отлични бизнес постижения и Залагане на правилната стратегия и оптимизация на процесите.Ето какво споделиха нашите специални панелисти:Стив Кайл, управител на MariaDB Corporation, международен лектор: „Възможностите в България са невероятни за работа и ние сме щастливи, че работим тук. За мен бизнес превъзходството е бизнесът, освен да реализира печалба, да служи и на обществото. Ако трябва да направите избор, винаги изберете да служите на обществото - това е съвременният и бъдещ път за успешно развитие на организацията. Трябва да загърбим остарелите разбирания за правене на бизнес - той, разбира се, трябва да постига целите и таргетите си, но същевременно трябва да мисли за средата. Трябва да се мисли дългосрочно. Липсва ни смелост, трябва да скачаме в неизвестното, за да постигнем бизнес превъзходство. Магията не се случва в комфортната зона, трябва мъдро да поемаме рискове. Седнете, сипете си едно уиски и си помислете, че всичко, което знаете - е грешно.\"Пламен Петров, управляващ партньор в Екуинокс Партнърс ООД: „Трябва да създаваме бизнес среда, в която хората да се чувстват достатъчно важни и значими - служители, партньори и клиенти. Три основни послания искам да отправя към вас: Айсберг - бизнес превъзходството има видима и невидима част. Видимата - постигането на целите. По-важна е невидимата част - отношенията между хората в компанията, те захранват това, което се вижда отгоре. Резултатите и продажбите ще дойдат от само себе се, ако ние успеем да контролираме и да се фокусираме върху това, което стои зад цифрите. 100% от резултатността идва от хората. Цветята като хората в компанията - как да мислим за тях: да им осигурим влага, топлина, слънце. Това трябва да е фокусът, а не да мислим за тях като за цвете, което можем да откъснем и използваме за определени цели. Стадион - външни обстоятелства и трудности при постигането на резултати - как да погледнем на спънките като на конкурентно предимство. Ако при футболен мач завали дъжд, треньорът е този, който трябва да предвиди това и да подготви отбора си за това как да играе по време на дъжд /техники, друго/, а не да обвинява външните условия, дъждът не може да бъде извинение.\"Том Куигли, собственик и Главен маркетинг директор, QuigleyMedia: „Даването на възможност на хората да се развиват и да се подобряват и усъвършенстват в човешки план. Затова напуснах предходната си работа - искам да участвам в бизнеси, които връщат добавена стойност на общностите. Няма тайна съставка, нещата опират до здрава работа. Има много дефиниции за бизнес превъзходство, няма единно мнение и една формула. Моите компоненти, които използвам са: визия, ценности и поведение, трябва ви цел, която да можете да дефинирате и да обясните на своите служители и клиенти. Това не е просто култура на организацията, това е вашата основна задача и само така пазарът ще ви обърне внимание. Финансово управление - безупречен контрол върху финансовите потоци. Маркетинг - особено важен и трябва да бъде активен, заради глобализацията на съвременния бизнес. Изграждане на отлични екипи - не говорим за хората като за числа, те трябва да демонстрират поведението, което очаквате от себе си. Предпочитам 10 човека, които да дават 100%, от колкото 100 човека, които да дават 10%. Ръководене, чрез ценности - в помощ на изграждането на безупречни отношение с всички целеви групи, в дългосрочен план. Действие, учене и приспособяване - изкарайте бързо своя продукт на пазара, после може да помислите за неговото подобряване\".Дарина Стоянова, изпълнителен директор на „Престиж - 96\" АД: „Истинското лице на бизнеса сме ние - които създаваме иновациите, които добавяме стойност в обществото, които градим национален имидж. Корпоративната стратегия трябва да бъде гъвкава, не статична и да може да се променя във времето. Стратегията на Престиж-96 е доста комплексна и съдържа множество странични елементи. Днес ще ви разкажа за 3 от тях - качество, иновации и хора - това са елементите - котва за всеки бизнес. Това е абсолютната необходимост за бизнес превъзходство. Качеството и иновациите имат отношение към това какво правим, а хората - към това как го правим. Основна наша ценност са качеството и съвършенството - това в нашата компания се изразява в постоянен стремеж да правим нещата по възможно най-добрия начин. 65% от потребителите у нас ни асоциират с качеството на нашите продукти и ние сме изключително горди от това. Имаме 3 собствени лаборатории, занимаващи се с научно-развойна дейност и контрол върху производството, проявяваме сериозно отношение към нашите доставчици, контролираме всеки вход и изход в нашето производство. Иновациите - като пазарен лидер това е наша отговорност, да доставяме нови вкусове и продукти. Между 700-800 нови продукта биват лансирани в нашите категории и много малка част от тях успяват да останат на пазара. Хората - това, което никой не може да прекопира, са хората, екипният дух и ентусиазъм. Организационната култура винаги е била на първо място за мен, тя обуслява това, не какво правим, а как го правим.\"Пламен Петров, управляващ партньор в Екуинокс Партнърс ООД: „Стремете се към пълна демокрация по отношение на стратегията, след това наложете диктатура на изпълнението. Когато една компания има брилянтна стратегия, но пък тя не води до резултати, това е защото има диктатура при стратегията, а демокрация при изпълнението. Хората не участват в измислянето на стратегията, затова пък имат свобода при нейното изпълнение, което е погрешен подход, защото те не разбират какво и защо трябва да направят.\"Ивайло Нецов, управляващ директор, Foodpanda България: „Визията е константната величина, стратегията е следствие от визията. Всеки ден се налага да взимаме решения, които могат да променят стратегията. Колкото по-голям ставаш, толкова повече пробойни се появяват. Бизнесът е като ластик, трябва да се внимава с разтягането и догонването на пазара, за да не се скъса. По-трудно е да останеш на върха, отколкото да стигнеш до него.\"Предстоят панелите Нови управленски подходи (Management), Кои човешки качества ще са най-ценни в бъдеще (HR), Развитието на технологиите и мястото им в бизнеса (IT) и Маркетинг, служещ на клиента (Marketing).За повече информация и регистрация посетете: awards.companyoftheyear.eu/bg/Тази вечер, в 20:00 часа за пета поредна година ще се проведат годишните награди „КОМПАНИЯ НА ГОДИНАТА\", отличаващи най-добрите компании в различните индустрии, давайки гласност на постиженията им и фокусирайки общественото внимание върху иновативните и успешни модели на управление. Наградите се връчват за заслуги, свързани с развитие на човешкия капитал; непрекъснато повишаване на качеството на предлагания продукт/услуга; ефективност и прозрачност; конкурентоспособност и иновации; индивидуален клиентски подход; успешен бизнес модел; ноу-хау; добро пазарно позициониране; устойчиво развитие; корпоративна социална отговорност; позитивен обществен имидж и други. Сред категориите тази година са УСПЕШЕН МЕНИДЖМЪНТ, СТРОИТЕЛСТВО И АРХИТЕКТУРА, МЕДИИ, ИНДУСТРИЯ, БАНКОВ СЕКТОР, ЗДРАВЕОПАЗВАНЕ, ИНВЕСТИЦИИ, ТЕЛЕКОМУНИКАЦИИ, БЪРЗООБОРОТНИ СТОКИ, ФАРМАЦИЯ, РЕКЛАМА и други.Партньори на тазгодишното издание са: радио Витоша, радио Фокус, информационна агенция Фокус, информационна агенция Кросс, QuigleyMedia, интернет порталите Vesti.bg, Sinoptijk.bg, Mail.BG, Radar.BG, b2bmedia, Manifesto.BG, Flashnews.bg, J Point, както и Българска асоциация за управление на хора (БАУХ) и „Стопански факултет\" към СУ „Св. Климент Охридски\". ", "date": "2019.03.21", "title": "Европа ще инвестира над 500 млн. евро в дигитални хъбове"}
{"url": "http://www.cross.bg/korneliya-ninova-leva-1599662.html", "text": "/КРОСС/ \"На бизнеса е нужно трайно законодателство и конкурентни правила. Не може законите да се променят по три пъти на месец. Подкрепата за малкия и средния бизнес в България е един от основните ни приоритети. Ще имате държавна политика за българско производство.\" Това заяви лидерът на БСП Корнелия Нинова на среща с ръководството на Българската асоциация на производителите и износителите на облекло и текстил. Според нея хаотичните движения на управляващите са критични за българското производство. Тя заяви подкрепата на левицата за решаването на проблемите в сектора. Корнелия Нинова беше категорична, че във визията на левицата е да бъдат определени няколко основни национални бранша, за които има потенциал да се развиват. \"Тези браншове да бъдат определени по ясни и обективни критерии- като пазари, ресурси, кадри. След преценка колко кадри са нужни, същите да бъдат заложени с в средното професионално образование и във висшите държавни училища, а издръжката им да бъде от държавата\", каза Корнелия Нинова. Според председателя на Асоциацията Радина Банкова браншът е донесъл на страната два милиарди и 11 милиона лева приходи за последната година. \"Около 90 000 са заетите в бранша. През 2007 година са били 165 000. Стопили са се наполовина\", посочи Банкова. \"Имаме нужда вие да лобирате за нашия бранш в Европа. Бихме искали вашите евродепутати да защитават нашите интереси там\"- продължи тя. Според нея дуалното образование би помогнало за решаването на проблема с кадрите. Тя обясни, че младите българи се ориентират в сферата на услугите. \"Ако през 2007 г. приходите са били 1,8 милиарда лева, сега са над 2 милиарда лева\", каза зам.-председателят на Асоциацията Валерия Жекова. Причината за ръста е, че в България работят компании от високите ценови нива. От ръководството на Асоциацията изразиха тревога, че големите компании от сектора изнасят производството си в трети страни, извън ЕС.Според председателя на Комисията по икономическа политика и туризъм в Народното събрание и депутат от ПГ на \"БСП за България\" Петър Кънев дуалното обучение може да помогне за решаване на проблемите в сектора, но е нужно и вдигане на заплатите на работещите. По думите му това ще намали текучеството и ще направи производството привлекателно за младите хора.  ", "date": "2019.03.21", "title": "Корнелия Нинова: На бизнеса е нужно трайно законодателство, а не хаос"}
{"url": "http://www.cross.bg/vreme-chasovo-strelkite-1599656.html", "text": "/КРОСС/ В края на този месец предстои да преминем към лятно часово време. Това ще се случи в последната неделя на месеца или на 31 март, когато ще преместим стрелките на часовниците един час напред.Лятното часово време е система, въведена за спестяване на разходи за осветление чрез увеличаване на използването на дневна светлина.В началото на 2018 г. в Европейския парламент се водят дебати по отмяна сезонната смяна на часовото време на територията на целия Европейски съюз, като се обсъждат икономическите ползи, но и вредите за здравето от смяната на времето. ", "date": "2019.03.21", "title": "Ето кога ще въртим стрелките на часовниците"}
{"url": "http://www.cross.bg/rabota-promeni-poveche-1599660.html", "text": "/КРОСС/ Кръгът от сфери на заетост, които са силно засегнати от професионално „прегаряне\", непрекъснато се разширява. Докато в последните десетилетия емоционалното изтощение, предизвикано от силна натовареност на работното място, се свързваше предимно с високо отговорни длъжности, тенденцията за загуба на мотивация, прекомерно напрежение и неудовлетвореност се засилва в най-разнообразни области. По данни на Евростат 55 % от изгубените работни дни в Европа се дължат на стрес, у нас делът е около 40 на 100. Същевременно, според статистика на НОИ, бизнесът губи 170 милиона от болнични, като около една трета от тях са неправомерно използвани около празници и почивни дни. На фона на изразения недостиг на висококвалифицирана работна сила инвестицията в човешки ресурс се оказва ключова за запазване на бизнеса и конкурентноспособността. Въпреки че стресът, определян като „болестта на 21 век\", е нещо обичайно за работната сфера, все повече работодатели и организации осъзнават, че наличието му е организационен, а не персонален проблем. Анализ на Световната здравна организация го определя като един от факторите за висока смъртност и първопричина за редица болести. Все повече се очертава фактът, че хуманизацията на работното място и разрешаването на проблемите, пораждащи психосоциален дискомфорт, са ключ към ефективно управление на трудовия живот и активно развитие на икономиката.Докато българите имат най-ниската продължителност на живота в Европа (74,8 години, по данни на НСИ) и са на първо място по сърдечносъдови заболявания, а емиграцията на хора в трудоспособна възраст показва високи нива, създаването на оптимални условия на заетост и напасването към актуалните промени в заобикалящия свят се утвърждава като необходима крачка към просперитет.Изискванията към организацията на труд се модифицират с всяка изминала година. Независимо икономическо проучване установява, че през 2018 г. очакванията на служителите към предоставяне на гъвкави форми на работа са се увеличили с 5% от предходната година. Проведеното от IWG допитване от януари 2019 година включва 15 000 респонденти от 80 страни и сочи, че все повече държави правят промени в тази насока. Според IWG - групата-майка от водещи компании, включваща Regus:85 % от запитаните вярват, че продуктивността се е покачила като резултат от по-голямата гъвкавост в организацията на работа;80 % сочат, че при две сходни оферти за работа биха отхвърлили тази, която не предлага форма на гъвкавост на труда;50% от респондентите в световен мащаб работят извън основния офис най-малко 2,5 дни в седмицата;65% вярват, че бизнеси, които приспособяват средата и организацията на труд към естеството на работа са по-продуктивни.Същевременно голяма част от държавната политика в различни страни е насочена в посока на тези промени. В Холандия служителите имат право да изискат промени в организацията на труд след първата година на заетост на дадено място. Това важи за фирми с повече от 10 служители и включва намаляване или увеличаване на работните часове, както и работа от разстояние. В Австралия законът позволява да се сключват договори между работодател и работник така, че условията да пасват на частния случай. Законодателството във Великобритания също описва прилаганеto на гъвкавите форми на работа, а в Италия е регулирана така нареченaтa „smart\" заетост, която удостоверява равнопоставеност на работата, когато тя се извършва от разстояние. Статистиката сочи, че в Германия и Бразилия компаниите, които не прилагат политика на гъвкавост и не планират въвеждането на такава, са едва 10%. Разпространението на гъвкави форми и гъвкави пространства за работа в световен мащаб се ръководи не само от нарастващия „глад\" за квалифицирани работници, но и от повишаването на осведомеността сред бизнес лидерите за ключовата роля на тези форми за постигането на икономически и социален успех.  ", "date": "2019.03.21", "title": "Бърнаут (професионално прегаряне) е причината да напускат 40% от работещите"}
{"url": "http://www.cross.bg/vulov-cherven-bryag-1599652.html", "text": "/КРОСС/ Специализираната прокуратура повдигна обвинение за длъжностно престъпление на кмета на Червен бряг Данаил Вълов. Той беше задържан вчера с още петима общински служители при специализирана полицейска операция, съобщиха от прокуратурата.Вълов е обвинен, че през 2017 г., като публичен възложител по Закона за обществените поръчки е нарушил служебните си задължения. Без да има законови основания, е прекратил обществена поръчка за доставка на топъл обяд за социално слаби в Червен бряг и Койнаре, като по този начин е облагодетелствал две свързани с него фирми.Вълов беше освободен, след като му беше повдигнато обвинение и взета паричната гаранция в размер на 75 хил. лева. Предстои Специализираната прокуратура да поиска от Специализирания наказателен съд да бъде отстранен от длъжност.Другите петима задържани също бяха разпитани и след това освободени. За момента те са само свидетели по делото, уточняват от прокуратурата. ", "date": "2019.03.21", "title": "Кметът на Червен бряг вече е обвиняем"}
{"url": "http://www.cross.bg/nato-braziliya-trump-1599654.html", "text": "/КРОСС/ Москва е обезпокоена от макар и потенциалната засега възможност Бразилия да стане член на НАТО, става ясно от публикация днес в руския вестник „Независимая газета\", цитирана в материал на БТА.Според руски сенатори идеята за членството на Бразилия в НАТО не е само една от \"странностите\" на президента на САЩ Доналд Тръмп.Вашингтон разглежда сериозно възможността Бразилия да стане \"голям ненатовски съюзник\" или дори \"съюзник от НАТО\", заяви Тръмп във вторник, след като посрещна в Белия дом бразилския си колега Жаир Болсонаро.Тръмп се опитва \"да покаже, че не е загърбил НАТО\" и думите му \"не са поредните странности на екстравагантния стопанин на Белия дом\", а може да се превърнат в реалност, коментира във Фейсбук Константин Косачов, председател на комисията по външна политика към горната камара на руския парламент. Предложението на американския лидер има ред различни измерения, посочва той, цитиран в руски издания.\"Поканата на новия десен лидер на Бразилия за военен алианс, било то в рамките на НАТО или в отделен формат - това е предложение за създаване на един вид \"Антикоминтерновски пакт\", добавя Косачов.Става дума за \"известното японско-германско споразумение от 1936 г., сключено с цел да не се допусне по-нататъшно разпространение на комунистическата идеология в света. Целите впрочем доста си приличат - противодействие срещу левите на американския континент, а както се знае, към тях не спада само Венецуела\", отбелязва \"Росийская газета\".Освен това според руския сенатор идеята на Тръмп е \"ясен сигнал към европейските съюзници на САЩ (. . .), че продължат ли да демонстрират непокорство, най-вече във финансовите въпроси, водещата страна в НАТО може да измести акцентите в самата концепция на алианса\", премахвайки \"днешната му евроцентричност\".Косачов вижда тук и намерение \"да се внасят раздори в често дразнещото Запада обединение БРИКС\" - икономическия блок, включващ Бразилия, Русия, Индия, Китай и Южна Африка.Бразилците не оцениха диалога на своя президент с Доналд Тръмп за евентуално влизане на страната им в НАТО, констатира \"Вести\". Това сочат резултати от допитване, пише онлайн изданието. \"Рейтингът на Жаир Болсонаро падна с 15 на сто. Никой от предходните бразилски лидери не е бил толкова непопулярен. А няма и три месеца, откакто е на поста\", допълва \"Вести\". Според последната анкета на института Ибопе 51 процента от бразилците одобряват начина, по който президентът управлява, в сравнение с 67 процента през януари.Руският сенатор Алексей Пушков нарече Тръмп \"новатор\", защото лидерът на САЩ иска да присъедини към НАТО страна, която географски няма нищо общо с организацията, пише \"Известия\".\"Най-добрият път към заглъхване на НАТО е чрез разтваряне (на пакта, б. р.) в безбрежния Атлантик\", цитира всекидневникът коментар на Пушков в Туитър.Думите за членство на Бразилия в НАТО са \"едно от екзотичните изявления на Доналд Тръмп\", защото \"не може да става и дума за институционално съюзничество\" - според Северноатлантическия договор в алианса могат да членуват само САЩ, Канада и европейски страни, обяснява социологът Татяна Пархалина пред \"Московский комсомолец\".Бразилия обаче може да тръгне по пътя на Колумбия, която миналата година първа от страните в Южна Америка се присъедини към НАТО като \"глобален партньор\". Това не е съвсем пълноценно членство - страната не е задължена да участва във военни действия. Подразбира се сътрудничество примерно в сферите на кибернетичната сигурност и разминирането, прогнозира вестникът.Проблемът дали Бразилия ще участва или не в решаването на венецуелската криза изглежда вече по нов начин - защото, ако поканата за НАТО бъде приета, съюзническите отношения явно ще задължат страната да действа \"солидарно\" с другите членки на алианса, отбелязва \"Независимая газета\".Темата за членство на Бразилия в НАТО стои с особена острота за Русия. Как хипотетичното членство в НАТО ще се съчетава с членството на страната в БРИКС - ето един голям въпрос, който все още остава без отговор, подчертава изданието. ", "date": "2019.03.21", "title": "Русия притеснена, че Бразилия може да влезе в НАТО Копирано от standartnews.com"}
{"url": "http://www.cross.bg/yablanitza-hemys-zatvorena-1599651.html", "text": "/КРОСС/ Днес до 17 ч. магистрала \"Хемус\" ще бъде затворена в района на Ябланица. Движението ще е ограничено в участъка от 74-ти до 79-ти километър. Това се налага заради възстановителни дейности на вертикалната сигнализация. Трафикът ще се отклонява по път I-3 Ботевград - Ябланица.", "date": "2019.03.21", "title": "Магистрала \"Хемус\" е затворена в района на Ябланица"}
{"url": "http://www.cross.bg/hamid-radev-tzvetanov-1599649.html", "text": "/КРОСС/ Случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. Това каза в Кюстендил президентът Румен Радев, цитиран от \"Фокус\". \"Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе рамките и механизмите на закона\", каза още президентът Радев. Според него това е така, защото няма как антикорупционната комисия, която е назначена и контролирана от Цветан Цветанов, да разследва именно него по \"беззъбия\" закон, наложен от самият Цветанов.\"Ако това не се случи наистина, можем да имаме сериозен проблем. Затова според мен поредно гарантирано оневиняване на Цветанов ще се размине с моралната присъда на обществото. Това е големият проблем, който ни очаква\", добави президентът Румен Радев.Преди два дни \"Свободна Европа\" съобщи, че шефът на парламентарната група на ГЕРБ Цветан Цветанов е придобил от фирмата \"Артекс\" луксозен апартамент с частен \"ВИП асансьор\" и отделен гараж за две коли на цена многократно по-ниска от пазарната. Оказа се, че същата фирма продала апартаменти на ниски цени и на правосъдния министър Цецка Цачева и на депутата Вежди Рашидов. Тримата засегнати коментираха какво са закупили, как и за колко. Обяснение дадоха и от самата фирма.Във връзка със създадения в президентството Стратегически съвет Радев каза, че той няма да е нито партия, нито служебно правителство в сянка. \"Ролята и функциите на този съвет са ясно описани в указа, с който съм го назначил. А това е търсене на идейна алтернатива на статуквото, търсене на стратегически решения за бъдещето на България\", каза президентът.По случая с апартаментите Хамид Хамид от ДПС каза, че \"едва ли това, че някой си е купил жилище, ще разклати правителството\". Според него тази информация едва ли има връзка с предстоящите избори. \"Има си органи да проверят, има си декларации. Нямам коментар\", каза Хамид. По думите му е хубаво всеки да има жилище, което да обитава. Мечо Пух е казал: \"Колкото повече, толкова повече, отбеляза Хамид.\"Не виждам нищо лошо публичните фигури да се проверяват по декларациите, които са подали\", отбеляза депутатът от ДПС. На въпрос дали това е морално, Хамид изтъкна, че не е морален съдник. ", "date": "2019.03.21", "title": " Румен Радев: Случаят с апартаментите на управляващите далеч надхвърля обхвата на една имотна сделка "}
{"url": "http://www.cross.bg/android-gygul-kompaniyata-1599653.html", "text": "/КРОСС/ Технологичният гигант \"Гугъл\" ще даде възможност на използващите операционната система \"Андроид\" в Европа да посочат кои браузъри и търсачки предпочитат. Това съобщи в блог представител на компанията, цитиран от \"Ройтерс\".Целта на тази мярка е да се успокоят европейските регулатори и да се избегне нова глоба, след като миналата година на компанията бе наложена рекордната санкция от 4.34 млрд. евро. Причината бе, че според Еврокомисията \"Гугъл\" е злоупотребила с положението на операционната си система и софтуера си за мобилни технологии, за да попречи на конкуренти в сфери като търсене. Според антимонополния орган предварителното инсталиране на браузъра Chrome и приложението за търсене на устройствата, ползващи \"Андроид\", е задушило конкуренцията.Според Кент Уокър, който е старши вицепрезидент за глобални въпроси, \"в следващите месеци\" чрез магазина Play Store компанията \"ще започне да пита потребителите на съществуващи и нови устройства с \"Андроид\" в ЕВропа кой браузър и кои търсачки биха искали да използват.Според технологичното издание The Verge това напомня за решението на \"Майкрософт\", също глобена през 2010 г., да пита потребителите кой браузър предпочитат при зареждане на Internet Explorer. Анкетата бе премахната през 2014 г.Нови санкции за \"Гугъл\" биха могли да са в размер на 5% от дневния ѝ оборот в световен план, ако тя не успее да изпълни изискванията на ЕС. ", "date": "2019.03.21", "title": "\"Гугъл\" ще пита потребители на \"Андроид\" в Европа кой браузър предпочитат"}
{"url": "http://www.cross.bg/strelcha-obshtina-molba-1599659.html", "text": "КРОСС/ Районна прокуратура-Панагюрище привлече като обвиняем Стойно Чачев,  за това, че през 2016 г., като кмет на община Стрелча, е принудил служител на общинската администрация да извърши нещо противно на волята си - да подаде молба за освобождаване от заеманата от него длъжност, без дата, като е употребил за това заплашване, изразяващо се в обстоятелството, че ако не подаде молба ще бъде освободен веднага от работа и злоупотребил с властта си като работодател - кмет на община Стрелча, като е наредил  молбата да бъде входирана с входящ номер и без знанието и съгласието на служителя - престъпление по чл. 143 ал.1 от Наказателния кодекс.Спрямо Стойно Чачев. е взета мярка за неотклонение „Гаранция\" в размер на 2 000 лева. По делото се извършват процесуално-следствени действия - разпити на свидетели, назначени са експертизи. Срокът на приключване на разследването е двумесечен. ", "date": "2019.03.21", "title": "Прокуратурата обвини кмета на Стрелча в принуда"}
{"url": "http://www.cross.bg/evropeiiskiya-atanas-borisov-1599655.html", "text": "/КРОСС/ Премиерът Бойко Борисов ще участва в редовното заседание на Европейския съвет, което ще се проведе на 21 и 22 март в Брюксел, съобщи правителствената пресслужба. В четвъртък държавните и правителствени ръководители във формат ЕС-27 ще проведат заседание за обсъждане на последните събития около Брекзит.Преди да започне работната сесия на Съвета Борисов и председателят на Европейския парламент Антонио Таяни ще открият изложбено пространство „Атанас Буров\" в сградата на ЕП. За първи път в историята на институциите на ЕС част от Европейския парламент ще носи името на български общественик.Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония ще бъде открит също бронзов бюст на Атанас Буров и паметна плоча за делото на българския общественик. ", "date": "2019.03.21", "title": "Борисов открива галерия „Атанас Буров“ в Брюксел "}
{"url": "http://www.cross.bg/aparat-zit-kompyutur-1599658.html", "text": "/КРОСС/ Остават по-малко от две седмици до крайния срок за подмяна на касовите апарати според Наредба Н-18. Голяма част от регистрираните по ДДС търговци, производители, дистрибутори и бизнесмени все още се чудят, гледат, сравняват, притесняват какво фискално устройство и софтуер да изберат, за да работят безпроблемно и удобно. Има ли апарат, който съчетава лесна употреба, високо качество и отлична цена, и в същото време отговаря на всички нови изисквания на НАП? Оказа се, че да!Мобилният касов апарат ZIT B20 на фирма „ЗИТ\" е абсолютният хит сред представителите на дребния и средния бизнес, сочи анкета сред търговци, производители, куриери и др. Те категорично го определят като най-лесното за употреба фискално устройство на пазара. Компактният, удобен и практичен апарат на фирма „ЗИТ\" е сред най-предпочитаните устройства от хората, занимаващи се с разносна търговия и куриерски услуги, собствениците на малки търговски обекти, фризьорски салони, сергии на открито, улични павилиони за храни, стоки, цветя и пр., както и от всички останали потребители, за които „малкото е повече\". А „малкото\" при ZIT B20 е само цената и размера на касовия апарат; всичко останало е с XXL-качество, споделят доволни потребители.  Един от най-новите мобилни касови апарати на българския пазар е съчетание от компактни размери, висока производителност, иновативни технологии, ергономичен и елегантен дизайн, удобна клавиатура, „умен\" и лесен за употреба софтуер, удароустойчивост, супер издръжливост на всякакви външни и метеорологични влияния. Сред уникалните предимства на ZIT B20 е че той може да се зарежда от всяко клиентско устройство с USB интерфейс - адаптер, компютър, power bank, кабела на мобилния телефон и др. Моделът се отличава и с бързо и лесно зареждане на хартията, големи операторски и клиентски дисплеи с подсветка. Освен задължителната дистанционна връзка с НАП чрез GPRS, моделът поддържа и Bluetooth интерфейс за връзка с компютър, таблет, смартфон и др. Касовият апарат може да работи и с различни търговски софтуери в режим 'Фискален принтер', като връзката с компютър се осъществява чрез стандартен USB кабел.И това не е всичко - при закупуване на хитовия малък мобилен касов апарат на фирма „ЗИТ\", която има над 50-годишна успешна история на българския и световните пазари, клиентът получава напълно готово за работа фискализирано устройство! В крайната цена са включени и всички необходими услуги: регистрация в НАП, програмиране и фискализация, абонамент за СИМ карта и договор за техническо обслужване за 12 месеца!Повече подробости за „малкия-голям\" ZIT B20 и какъв специален подарък ще получи всеки поръчал го онлайн клиент, вижте на   ", "date": "2019.03.21", "title": "Перфектният касов апарат - малък размер и XXL-качество"}
{"url": "http://www.cross.bg/vlastta-borisov-gerb-1599661.html", "text": "/КРОСС/ В последните дни независими източници осветиха поредната порочна схема за облагодетелстване на властта. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени. Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона. Самият факт, че в една и съща фирма, при преференциални условия, пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това. Прокуратурата и органите се сезираха по въпроса. Но Бойко Борисов мълчи. Преди време пред актива на ГЕРБ министър-председателят заяви: „Трябва да ви светне червена лампичка, иначе аз ще ви светна синята\". Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си.", "date": "2019.03.21", "title": "БСП към Борисов: Докога ще мълчите за апартаментите на властта?"}
{"url": "http://www.cross.bg/boing-softyer-maks-1599657.html", "text": "/КРОСС/ Боинг (Boeing Co.) е разработил нов софтуер за управление на полетите за самолетите си 737 МАКС (737 MAX) след неотдавнашните катастрофи в Етиопия и Индонезия, съобщи снощи Федералното управление за авиация на САЩ (FAA), цитирано от ДПА.Новият софтуер ще бъде с променена защитна система, като заедно с това ще има обновена система за изпращане на предупреждения в пилотската кабина.Боинг също така е разработил обучение на пилотите, свързано с този софтуер, посочи в изявление управлението, като допълва, че прегледът на монтирането на софтуера и обучението са приоритет за службата.Федералното управление за авиация на САЩ уточни, че забраната за полети на самолетите на Боинг 737 МАКС 8 и МАКС 9 остава в сила.Редица страни забраниха полетите на 737 МАКС след катастрофата в Етиопия на 10 март, при която загинаха 157 души. Същият модел самолет на индонезийската авиокомпания Лайън еър (Lion Air) се разби през октомври в Индонезия, като загинаха 189 души. Данните от черните кутии на катастрофиралия в Етиопия самолет разкриват сходства между двете катастрофи.Вниманието привлича по-специално част от софтуер, използван за контрола на полета. Боинг обеща обновяване на софтуера до април.\"Скоро ще пуснем обновен софтуер за 737 Макс. Работим в сътрудничество с Агенцията за безопасност на полетите, Департамента по транспорт и агенцията за безопасност на транспорта във връзка с всички проблеми на полета на етиопските линии и на Лайън еър от Джакарта. Работим за качеството и сигурността на самолетите, които проектираме и се стремим да запазим доверието, което са ни оказали хората\", каза Денис Мюленберг - изпълнителен директор на \"Боинг\". ", "date": "2019.03.21", "title": "Боинг разработва нов софтуер за самолетите 737 МАКС"}
{"url": "http://www.cross.bg/petima-dyshi-katastrofa-1599642.html", "text": "/КРОСС/ Петима души са пострадали при катастрофа край село Търън, Смолянско.Инцидентът е станал на 20 март малко след 14:00 ч., съобщиха от полицията.23-годишен водач на „Ауди\" предприел изпреварване, при което навлязъл в насрещната лента и последвал сблъсък с друг автомобил „Ауди\".Пострадали са водачът на първото превозно средство, както и спътниците му - мъж и жена на 20 и 41 години. Потърпевши при сблъсъка са водачката на другия автомобил - 18-годишно момиче и пътуващият в колата й 22-годишен мъж.Всички са с леки наранявания, изразяващи се в охлузни рани и натъртвания. На потърпевшите е извършен медицински преглед. ", "date": "2019.03.21", "title": "Петима души пострадаха при челна катастрофа в Смолянско "}
{"url": "http://www.cross.bg/kitaii-mosta-rysiya-1599645.html", "text": "/КРОСС/ Руската бригада завърши работата по свързването на първия руско-китайски мост над река Амур от село Нижнеленинское в Еврейската автономна област (ЕАО) до окръг Тунцзян в Североизточен Китай, съобщи в четвъртък администрацията на провинция Хейлунзцян, предава ТАСС.\"На сутринта на 20 март беше построена последната стоманена греда: от своя страна Русия завърши работата си. Това означава, че първият железопътен мост между двете страни като цяло е успешно свързан\", се казва в изявление, публикувано на неговия уебсайт.В началото на април ще се проведе тържествена церемония в чест на свързването на двете части на моста, а придвижването на транспорт по него ще бъде възможно през юли.През февруари губернаторът на Еврейската автономна област Александър Левинтал на Руския инвестиционен форум в Сочи съобщи, че това инженерно съоръжение ще започне да функционира през септември 2019 година. Мостът, свързващ Нижнеленинско и Тунцзян е първият по рода си железопътен обект между Руската Федерация и Китай. Дължината му е 2 209  м, от които 309 м са от руска страна. Споразумението за неговото изграждане бе подписано през 2013 г., като първоначално цената беше 9 млрд. рубли (около 123 милиона евро). По-късно се е наложило да бъдат отделени допълнителни средства в размер на 15-20% от първоначално предвидената цена. 25% от обекта се финансира от Фонда за развитие на Далечния изток и Байкалския регион, а другите 75% от Руският фонд за директни инвестиции през руско-китайския фонд (CIC).Планира се през моста в Китай да бъдат изнасяни желязна руда, въглища, минерални торове, горска продукция и други стоки. \n\t\t\t\t\t ", "date": "2019.03.21", "title": "Русия и Китай съединиха моста над река Амур (видео)"}
{"url": "http://www.cross.bg/tyitur-trump-medii-1599639.html", "text": "/КРОСС/ Президентът на САЩ Доналд Тръмп заяви, че често ползва Туитър, защото е най-доброто средство за заобикаляне на корумпираните и непочтени медии, предаде Франс прес.\"Туитър е моето средство да отправя посланието си, когато медиите са корумпирани, а те са корумпирани\", каза американският президент от градините на Белия дом.\"Нашите медии са толкова непочтени. Те не предават фактите\", добави държавният глава.По отношение на употребата на Фейсбук, Инстаграм и Туитър Тръмп изтъкна: \"Това за мен е начин да предам посланието си, тъй като има голяма непочтеност сред медиите за фалшиви новини\".Профилът на Тръмп в Туитър има близо 60 милиона последователи, отбелязва Франс прес.", "date": "2019.03.21", "title": "Тръмп ползвал Туитър, за да заобиколи корумпираните медии "}
{"url": "http://www.cross.bg/alkohol-kiler-plastmasovi-1599643.html", "text": "/КРОСС/ 480 литра нелегален етилов алкохол в пластмасови туби откриха митнически служители от Главна дирекция „Митническо разузнаване и разследване\" в килер на частен имот на територията на варненското село Аспарухово. Това съобщиха от Агенция \"Митници\". Имотът е използван от собственика за търговска дейност като туристическа база. При извършената митническа  проверка на 10 март митническите служители откриват в килер на първия етаж десетки пластмасови туби, пълни с общо 480 литра етилов алкохол, за който собственикът на имота не е представил никакви документи за платен акциз, според  Закона за акцизите и данъчните складове. Нелегалният алкохол е иззет. Взети са проби от него за лабораторен анализ. Предстои да бъде образувано  административно-наказателно производство по случая.", "date": "2019.03.21", "title": "Половин тон нелегален алкохол откриха митничари в килер на туристическа база "}
{"url": "http://www.cross.bg/nachalova-yuliya-predi-1599640.html", "text": "/КРОСС/ Днес е погребението на отишлата си преждевременно звезда на руската попсцена Юлия Началова (родена 1981 г.) Преди няколко дни 38-годишната Юлия издъхна в една от московските болници. За смъртта й съобщи нейната първа помощница и официален представител на Началова - Ана Исаева. Тя написа в Инстаграм:  \"Преди час престана да бие сърцето на нашата Юля\". На 8 март Юлия Началова беше приета по спешност в една от столичните клиники с рязко увеличение на нивото на кръвната захар. Лекарите я поставиха в състояние на изкуствена медикаментозна кома. Беше й направена спешна операция. Всички стискаха палци Началова да се оправи и й оказваха морална поддръжка.  Проблемите на певицата започнаха вследствие на неудачна операция в Америка за увеличаване на бюста. Тогава е започнало заразяването на кръвта й и Юлия едва оживя. След сепсиса възникнаха и другия усложнения. Отказаха бъбреците й. Беше диагностицирана със захарен диабет.\n\t\t\t\t\t", "date": "2019.03.21", "title": "Русия се прощава с певицата Юлия Началова"}
{"url": "http://www.cross.bg/trysove-stantziya-ychenite-1599641.html", "text": "/КРОСС/ Специалисти от Чикагския университет регистрираха нощни трусове в леда в Антарктида, съобщи Сайънс алърт.Произходът на сеизмичния феномен засега е неизвестен. През летния сезон в Австралия от ноември 2016 г. до януари 2017 г. учените са инсталирали сеизмометри на две места в шелфовия ледник Макмърдо, които са на разстояние 20 км едно от друго. Те са обозначени като \"суха\" или \"мокра\" станция в зависимост от характерното за тях топене.Денем въздействието на слънчевата светлина върху \"мократа\" станция допринасяло за поява на локви от ронливия повърхностен лед.Оказало се, че нощем сеизмографите в района на \"мократа\" станция регистрирали стотици и дори хиляди трусове с естествен произход и продължителност по-малко от секунда. За пръв път е установено наличие на трусове в леда, които зависят от част от денонощието и вероятно са свързани с топенето на шелфовия ледник. За да обяснят феномена, учените предлагат хипотезата, че вследствие на застудяването ледът над получената в резултат на топенето вода започва да се свива.Водата под него замръзва и се разширява. Това деформира повърхностния слой, който в края на краищата се разрушава. Нужни са обаче допълнителни наблюдения, които да потвърдят или опровергаят това виждане.", "date": "2019.03.21", "title": "Наблюдаваха неизвестен досега на науката феномен в Антарктида"}
{"url": "http://www.cross.bg/ministerstvoto-tyrizma-tyristicheski-1599644.html", "text": "/КРОСС/ 12 -те винено-кулинарни дестинации са дигитализирани и достъпни на сайта на Министерството на туризма. Те са разработени по проект „Сподели България\", който се реализира съвместно от Министерството на туризма и Министерството на земеделието, храните и горите. Интерактивната карта дава възможност с един клик на избрана дестинация да се получава информация за туристически атракции, в региона, за типични кулинарни специалитети и виното, характерни за района. Включено е и описание на туристическите забележителности в дестинацията, всяка е отбелязана с точното си географско местоположение. Това може да помогне на туристите по-лесно да намерят тези обекти, които искат да посетят. Освен в интерактивна карта проектът е включен и в платформата iLoveBurgaria. През нея може информацията да се споделя от всички потребители на Вайбър, чрез Chat Extension, благодарение на услугата, която беше създадена по съвместния проект на iLoveBulgaria и Министерството на туризма, през миналата година.Винено-кулинарните дестинации са избрани да бъдат 12, за да отговарят на броя на месеците в годината. Те включват 55 общини, на територията на цялата страна, близо 120 туристически забележителности и характерните за всеки регион вино и кулинария, над 80 характерни храни и 12 традиционни вина. Очакваните ефекти от проекта са допринесе за насърчаването на пътуванията във вътрешността на страната, както и за популяризирането на по-малко познати туристически обекти и атракции. Ще повлияе за повишаване на разпознаваемостта на регионите, ще има положителен ефект върху развитието на редица общини както в областта на туризма, така и за разрастването на местната икономика като цяло. Очакваме инициативата насърчи и развитието на крилата на сезоните и утвърждаване на България като дестинация за четири сезона.", "date": "2019.03.21", "title": "МТ дигитализира винено-кулинарните турове"}
{"url": "http://www.cross.bg/potur-hari-stydioto-1599648.html", "text": "/КРОСС/ Лондонското студио на \"Уорнър Брадърс\", където са заснети голяма част от сцените в хитовата поредица \"Хари Потър\" има нова придобивка - банката на магьосниците \"Гринготс\".Кристални полилеи, летящи във въздуха свещници, огромни купчини от вълшебни монети и съкровища. И всичко това, зорко охранявано от таласъми и дракони - това очаква посетителите на лондонското студио на \"Уорнър брадърс\", където вече са достъпни декорите и на банката \"Гринготс\". В света на Хари Потър мястото е невидимо и непристъпно за немагьосниците или както ги наричат - мъгъли.До 2012 г. студиото е отворено за посетители. Почитателите на Хари Потър могат да се разходят в Забранената гора, Голямата зала на училището Хогурост и още много от емблематичните за поредицата места. Банката, обаче, е най-голямото разширение откакто студиото е превърнато в туристическа атракция.Специално за новото разширение в студиото на Уорнър се завърна актьорът изиграл професор Флитуик и таласъмът Грипхук - един от служителите в банка \"Гринготс\".Специално място е отделено и на трезора на семейство Лестранж - една от най-богатите и могъщи фамилии в магьосническия свят. А от студиото разкриват и още една тайна за почитателите на Хари Потър - точно тук е най-подходящото място за снимка.Защо - всеки ще може да провери сам на 6 април, когато магьосническата банка \"Гринготс\" ще отвори врати и за мъгъли. ", "date": "2019.03.21", "title": "Емблематичната банка от Хари Потър вече е достъпна за \"мъгъли\" "}
{"url": "http://www.cross.bg/taiina-turgovska-informatziya-1599646.html", "text": "/КРОСС/ Парламентът прие на второ четене нов Закон за защита на търговската тайна. Със закона се въвеждат изисквания на европейска директива за защитата на неразкрити ноу-хау и търговска информация /търговски тайни/ срещу тяхното незаконно придобиване, използване и разкриване.Целта е правна закрила на интелектуалните продукти, търговската и научно-изследователската информация, както и иновационното ноу-хау.В закона е записано, че търговска тайна е всяка търговска информация, ноу-хау и технологична информация, която отговаря едновременно на следните изисквания: представлява тайна по такъв начин, че като цяло или в точната си конфигурация и съвкупност от елементи не е общоизвестна или леснодостъпна за лица от средите, които обичайно използват такъв вид информация; има търговска стойност, поради тайния си характер; по отношение на нея са предприети мерки за запазването й в тайна, от лицето, което има контрол върху информацията.Разписани са случаите, при които придобиването на търговска тайна е правомерно или неправомерно. Със закона се урежда производството и мерките за защита на търговската тайна по съдебен ред.Според вносителя - Министерския съвет - с приемането на закона се увеличават стимулите за бизнеса, запазват се гаранциите за развитието на конкурентоспособността, подобряват се условията за трудова мобилност и се увеличава броят на работните места. ", "date": "2019.03.21", "title": "Търговската тайна вече е защитена със закон "}
{"url": "http://www.cross.bg/poskupvaneto-kevr-poiska-1599647.html", "text": "/КРОСС/ \"Булгаргаз\" поиска от КЕВР природният газ да поскъпне с по-малко от 1% от 1 април тази година.Държавното дружество аргументира искането с поскъпването на долара и на алтернативните горива. Това няма да се отрази на битовите потребители и цената на парното, защото поскъпването е под 5%.Днес стана ясно и че за първи път в своята история „Булгаргаз\" обявява конкурс за доставчик на природен газ, който не е от Русия. Това съобщи изпълнителният директор на компанията Николай Павлов. ", "date": "2019.03.21", "title": " \"Булгаргаз\" поиска от КЕВР природният газ да поскъпне с под 1% "}
{"url": "http://www.cross.bg/vsichki-oruzhie-zelandiya-1599635.html", "text": "/КРОСС/ Премиерът на Нова Зеландия Джасинда Ардърн съобщи, че страната ще наложи забрана на продажбата на всички автомати и полуавтоматични огнестрелни оръжия. Мярката е в отговор на стрелбата от миналия петък в град Крайстчърч, при която бяха убити 50 души:\"Днес обявявам, че в Нова Зеландия ще бъде въведена забрана на всички паравоенни полуавтоматични оръжия. Ще бъдат забранени и пушките с пълнител. Ще забраним всички части, които дават възможност да се преобразува едно полуавтоматично оръжие, или друг тип огнестрелно оръжие в паравоенно полуавтоматично оръжие. На кратко, всяко полуавтоматично оръжие, което беше използвано в терористичната атака от петък, ще бъде забранено в тази страна.\"Ардърн изрази надежда новият закон, с който се въвежда забраната, да бъде приет до 11 април.\"За настоящите собственици на оръжията, които ще забраним, признавам, че много от вас са действали спрямо закона. Признавайки това и за да насърчим връщането на оръжията, ще създадем система за откупуване. В понеделник кабинетът ще разгледа допълнителни поправки в закона за оръжията. Предложенията ще преминат през изчерпателен процес, но бъдете сигурни, че това е само началото на работата, която трябва да свършим.\"Междувременно, новозеландската полиция съобщи, че всички 50 жертви на стрелбата в Крайстчърч са били идентифицирани, предаде Франс прес.\"Мога да обявя, че преди няколко минути приключи процесът по идентифицирането на всички 50 жертви и че семействата им бяха известени за това. Това е повратна точка в процеса\", заяви комисар Майк Буш. ", "date": "2019.03.21", "title": "Нова Зеландия забранява продажбата на автоматични оръжия "}
{"url": "http://www.cross.bg/evro-macha-chasa-1599634.html", "text": "/КРОСС/ Квалификационните двубои за европейското първенство по футбол през 2020 година стартират днес. В различни краища на Стария континент ще се изиграят 10 двубоя.Отборът на България започва кампанията си за Евро 2020 в петък с двубой срещу Черна гора в група „А\" от 19 часа на стадион „Васил Левски\".Може би най-интересната среща е между Белгия и Русия в Брюксел в група „I\" от 21:45 часа наше време. В десет мача помежду си отборите са си разменили по четири победи, като има и две равенства. За последно двата тима направиха 3:3 в Сочи през 2017 година в контрола.Бронзовите медалисти от Мондиал 2018 имат сериозни кадрови проблеми. Селекционерът Роберто Мартинес няма да може да разчита на контузените си звезди Ромелу Лукаку, Кевин де Бройне, Венсан Компани и Аксел Вицел.„Белгия е готова за мача с Русия. Жалко, че не можем да разчитаме на ключови играчи, но това се случва във футбола. Мачът ще бъде срещу труден съперник, който показа на какво е способен срещу Испания на световното\", коментира Мартинес.Колегата му Станислав Черчесов е оптимист за двубоя и смята, че неговият отбор няма да загуби в никакъв случай.Казахстан - Шотландия (17:00 часа)Кипър - Сан Марино (19:00)Северна Ирландия - Естония (21:45)Холандия - Беларус (21:45)Хърватия - Азербайджан (21:45)Словакия - Унгария (21:45)Австрия - Полша (21:45)Северна Македония - Латвия (21:45)Израел - Словения (21:45). ", "date": "2019.03.21", "title": " Квалификациите за Евро 2020 започват днес с 10 мача "}
{"url": "http://www.cross.bg/ananiev-pravila-zaplata-1599630.html", "text": "/КРОСС/ Не е оказван натиск от страна на директори на болници върху медицински сестри, за да не протестират. Това заяви здравният министър Кирил Ананиев в „Тази сутрин\". Днес те излязоха на втори протест, след като изтече 20-дневният срок, който здравните работници дадоха на министър Ананиев да набележи мерки за решаване на проблема с формирането на работните заплати.„Онзи ден събрах директорите в държавните болници и поставих този въпрос. Беше ми казано категорично, че от тях не е оказван натиск, а аз самият не мога да допусна да лиша хора от законовото им право да протестират\", каза Ананиев и допълни, че уважава претенциите на медицинските сестри и труда, който те полагат.На 1 март проведох среща с представители на протестиращите медицински работници и разговора беше доста конструктивен. Установи се диференциация на заплащането на труда на специалистите по здравни грижи - от минималната работна заплата на места до два или три пъти минималната работна заплата за страната. Това изглежда наистина несправедливо, защото няма принципи и правила за формиране на работната заплата. Това каза министърът на здравеопазването Кирил Ананиев в сутрешния блок на БТВ „Тази сутрин\" във връзка с протеста на медицинските сестри. Това, което предложих и което за голямо мое щастие беше протестиращите, беше да разработим една методика, на базата на правила и принципи, които да се прилагат във всичките лечебни заведения за болнична помощ, добави той. Днес медицинските сестри ще протестират - това е тяхно право и никой не може да им го вземе, но въпроса е, че ние стигнахме до съгласие в рамките на две до три седмици да разработим съвместно тези правила и след като сме убедени и двете страни, че това е реда и правилата за формиране на средствата за работна заплата, да внесем необходимите материал в Министерски съвет, каза още здравният министър. Първоначалната идея беше да се разработят тези правила и механизми за формиране на работната заплата в държавните болници, в болниците в смесено участие и общинските. Вчера наистина медицинските сестри и всичките професионалисти по здравни грижи поставиха въпроса дали не трябва тези правила да се поставят и в частните болници, тъй като се ползва публичен ресурс, коментира Ананиев. Той допълни, че е поел ангажимента да се срещне с Асоциацията на частните болници. Според него може да се стигне до консенсус с представителите на частните болници, тъй като и те имат интерес да има правила и ред при формиране на работните заплати. Според Кирил Ананиев изваждането на едни пари сега означава да запазят всичките недостатъци на формирането на работна заплата, които съществуват в момента. Затова предложих да направим тази методика и каквото покаже, какъвто резултат покаже, тогава ще говорим за размера на парите, които са необходими, за да постигнем целите, които сме си поставили, обясни здравният министър. По отношение на закона за съсловните организации, Кирил Ананиев заяви, че това е въпрос на парламента.По темата за реформите в ТЕЛК и информациите на хора от организациите на хора с увреждания, че близо 19 процента са засегнати от това, че е намален техния процент на увреждане и по този начин са ощетени, здравният министър коментира, че информациите на министерството са, че по-скоро става дума за около 8 процента от хората. Дори и един човек да е ощетен, ние трябва да реагираме и за това си дадохме срок от 6 месеца с организациите на хората с увреждания, за да преценим как работят новите правила. Видяхме, че има проблеми и сега се разработват нови правила, с които съм убеден, че няма да има ощетени, каза още Ананиев. ", "date": "2019.03.21", "title": "Кирил Ананиев: Няма натиск върху медицинските сестри да не протестират"}
{"url": "http://www.cross.bg/vodi-dopulni-svoya-1599629.html", "text": "/КРОСС/ Щетите от източването на Шабленското езеро са най-вече в плитките му части, които са и ключово място за гнезденето и пребиваването по време на миграция на голям комплекс от различни видове птици.  Това каза във включване в сутрешния блок на БТВ „Тази сутрин\" Павел Илиев, представител на Българското дружество за защита на птиците. Той допълни, че източването на водоема е в много големи мащаби, които не е виждал в последните 20 години. Това беше и причината да потърсим медиите и да привлечем обществения интерес към този случай, тъй като това е една порочна практика в годините - ежегодно се източва езерото, без това източване да се гради на някакви научни аргументи, каза още Илиев.Изпускането на езерните води е извършено в рамките на изискванията на плана за управление и неговите промени. Регионалната инспекция не си е позволила да извърши нищо, което да е против законите в екологичното законодателство. Това каза от своя страна директорът Регионалната инспекция по околната среда и водите. Източването е извършено съгласно плана за управление и в период, който да допусне възстановяване на езерните води до ниво, в което да могат да бъдат запазени гнездовите обитания и местата, където ще бъде изхвърлен хайвера на рибите, допълни тя.Изпускането на водата от езерото приключи в края на февруари и реално дейности по възстановяване на пясъка докъдето е възможно ще бъдат извършвани до края на март.Това каза от своя страна кметът на община Шабла Мариян Жечев. Освен този пясък, който е депониран на място, оставяме и на влиянието на морските води по естествен начин да възстанови дигата, което се случва всяка година, допълни той. ", "date": "2019.03.21", "title": "Щетите за Шабленското езеро са в невиждани за последните 20 години мащаби"}
{"url": "http://www.cross.bg/harizanov-andreii-komentira-1599631.html", "text": "/КРОСС/ Очевидно е, че има някаква договорка зад кулисите. Виждаме, че това е 2 месеца преди изборите. Предизборно ли е? Предизборно е. Така социологът Андрей Райчев коментира информациите, които се появиха в общественото пространство за новия апартамент на втория човек в ГЕРБ Цветан Цветанов. Сигурен съм, че всичко е било законно, изпипано. Наказанието е по линията на политиката, коментира още Андрей Райчев.Според политическия анализатор Георги Харизанов нарушения при сделката няма. Давате 2 обзаведени жилища с обща площ 200 кв./м - получавате необзаведено жилище с площ 240 квадрата и доплащате разликата по 1500 евро на квадрат. Къде е неколкоратно по-ниската цена?\", попита Харизанов. „Фирмата е реализирала доста прилична печалба. Не е успешен опитът да се предизвика някаква сензация\", заяви Харизанов. Всеки път когато политици на водещи позиции се сдобиват с имоти, това дразни обществото\", коментира още Харизанов.  „Заравянето в имотната тема, ако не изнася на някого, то със сигурност не изнася на БСП. Заравянето в имотната тема по време на кампания няма да им донесе позите, които те очакват. Многоимотните политици с необясними доходи са в пъти повече в БСП. Не се учудвам, че не е повдигната от вестник „Дума\", заяви още Харизанов. ", "date": "2019.03.21", "title": "Андрей Райчев:  Очевидно е, че има договорка зад кулисите"}
{"url": "http://www.cross.bg/firmi-vulov-kmetut-1599632.html", "text": "/КРОСС/ Няма конфликт на интереси между Община Червен бряг и местни фирми при изпълнението на обществена поръчка по програмата „Топъл обяд\". Това заяви в „Тази сутрин\" кметът на града Данаил Вълов, който вчера беше задържан при спецакция на прокуратурата. Той допълни, че Комисията за конфликт на интереси не е открила нередности. Вчера в ранния следобед кметът беше освободен. Вълов не пожела да коментира информацията, че е пуснат под парична гаранция от 75 хил. лв. Той е разследван за опорочаване на обществена поръчка и за облагодетелстване на фирми, за които има съмнение, че са близки до него и  семейството му.„Класирани са фирми, които са дали най-добри оферти. Не виждам лошо в това, че те са местни фирми. Не е вярно, че фирма на счетоводителка на моята съпруга участва. Тя е била там, след като регистрира собствени фирми, от доста време тя се занимава със собствения си бизнес. В малкия град фирмите се знаят, това е нормално\", допълни кметът на Червен бряг.Вълов каза още, че не е очаквал подобна проверка, но на неговата позиция трябва винаги да е подготвен да дава обяснения.„Проверяващите органи дойдоха в 6:50 ч. сутринта, като изключим тежковъоръжената жандармерия, проверяващите се държаха коректно към мен и към семейството ми. Извършиха необходимите обиски, след това бях отведен за разпит в местното РПУ\", посочи кметът.Данаил Вълов каза още, че има неща в обвинението, които го притесняват, но все още не разполага с всички материали по делото, за да коментира. ", "date": "2019.03.21", "title": "След спецакцията в Червен бряг: Кметът е категоричен, че няма конфликт на интереси"}
{"url": "http://www.cross.bg/yuliyan-ravnetz-politzai-1599633.html", "text": "/КРОСС/ Четвърти ден продължава издирването на 2-годишния Юлиян от бургаското село Равнец, до този момент без резултат. Днес в акцията  се включват 25 полицаи районното управление в Камено, съобщи говорителят на бургаската полиция Цветелина Рандева.Общо до този момент от неделя вечерта, когато е обявено в неизвестност от роднините му,  в издирването на детето са се включили 400 души - полицаи, жандармерия и доброволци. Акцията ще продължи до пълното отхвърляне на вероятността Юлиян да бъде открит. ", "date": "2019.03.21", "title": " Издирването на Юлиян от Равнец продължава четвърти ден "}
{"url": "http://www.cross.bg/garantziya-obyavi-milena-1599637.html", "text": "/КРОСС/ Търговци продават повредени електроуреди втора ръка в интернет. Дефектни телевизори, перални и хладилници заливат магазини и онлайн платформи за продажба. Това показват проверките на контролните органи. Как да разпознаем некачествената техника на пазара?Отговорът потърси Георги Георгиев в рубриката „На твоя страна\". Измамите с продажби „на черно\" с електроуреди стават все повече. Последните инспекции на контролните органи показват неизправности при повече от половината проверени уреди. Обяви на търговец с атрактивни цени и обещания за техническа изправност привличат потребителя Милена Иванова в интернет платформа. Тя поръчва сушилня втора ръка за 350 лв. - цена, около три пъти по-ниска от тази в магазините.Пишеше, че електроуредите са внос от Германия с една година гаранция, доказано качество. Техниката, която дойде, имаше идеален външен вид, но не работеше, разказа потърпевшата. Следват опити да се свърже с търговеца, публикувал обявата. Той й обещава първо да изпрати част, с която да се ремонтира сушилнята. След като това не се случва, все пак стигат до договорка да изпрати уреда за ремонт. Върнах я за поправка. Никой не ми прати нито нов уред, нито пари. Получих обяснение, че бил оправил сушилнята, но я продал, сподели Милена. Обажданията спират и жената разбира, че е измамена. След като Милена преглежда и другите обяви на търговеца в платформата, открива мнения и на други измамени от него потребители.Тази гаранция е 100% фалшива. Не може физическо лице да даде гаранция за уред, внесен от чужда държава, и да не е продаван от българска фирма, която се обслужва у нас. Рискът е изцяло на купувача, заяви управителят на магазин за техника Марин Згурев. В повечето случаи се предлагали върнати стоки, за които никой не носи гаранция. Уредите се продавали в социални мрежи или платформи, за да може трудно да бъдат проследявани. За да избегнат измамите, потребителите трябва да следят за обяви на чужд език или развален български, телефонни номера от чужбина или отказ за опцията „преглед и тест\" при доставка.Съветваме потребителите да ползват куриерски услуги, както и опцията „преглед и тест\". Така, ако продуктът не отговаря на съответното качество, винаги може да се върне, заяви Нора Калионска от платформа за обяви. ", "date": "2019.03.21", "title": "Продават ни повредени електроуреди в интернет? "}
{"url": "http://www.cross.bg/spirkata-istanbyl-vryaza-1599636.html", "text": "/КРОСС/ Пътнически автобус се вряза в пешеходци в Истанбул, съобщи турската частна телевизия НТВ. Има ранени, пише БТА.Катастрофата е станала в квартал Беязит, когато наближавайки спирка, шофьорът на автобуса загубил контрол над возилото.Автобусът първоначално се блъснал в пет коли, след което се забил в спирката.Ранени са хора, които чакали на спирката. Някои от тях са били откарани в болница с линейки. ", "date": "2019.03.21", "title": "Автобус се вряза в пешеходци в Истанбул "}
{"url": "http://www.cross.bg/ryski-sanktzii-rysiya-1599638.html", "text": "/КРОСС/ Украинският президент Петро Порошенко нареди да бъдат въведени нови санкции срещу руски компании и граждани, замесени в строителни дейности в Крим, предаде Асошиейтед прес. В подписания вчера от Порошенко указ фигурират имената на високопоставени руски депутати.Заповедта на държавния глава е насочена срещу лица, замесени в строежа на Керченския мост, свързал Русия с Крим.В указа се предвиждат санкции и срещу организаторите на местни избори в контролираните от проруски сепаратисти райони на Източна Украйна.Крим бе анексиран през 2014 г. от Русия - акт, който Украйна и почти всички страни по света разглеждат като незаконен, отбелязва Асошиейтед прес. Руският президент Владимир Путин посети в понеделник Кримския полуостров, за да отбележи петата годишнина от анексията.", "date": "2019.03.21", "title": "Украйна въвежда нови санкции срещу руски компании и граждани "}
{"url": "http://www.cross.bg/bozhankov-gerb-bulgariya-1599626.html", "text": "/КРОСС/ „Това управление се интересува само от апартаментите си. Управляващите са си направили общежитие, в което Цветан Цветанов има ултралуксозен ВИП апартамент, купен четири пъти под пазарните цени. Цецка Цачева даде обяснения, че както се разхождала в кв. „Изток\", видяла един изкоп, попитала какво е това, отговорили й строеж - решила и купила и тя един апартамент, пак евтино, без да знае, че Цветанов й е съсед\". Това заяви народният представител от ПГ на „БСП за България\" Явор Божанков в студиото на Bulgaria on Air. Според него в следващите дни ще стане ясно, че и други фигури от ГЕРБ също в този блок, на едни много хубави цени, са си купили апартаменти. „Борисов многократно е казвал, че няма да търпи дори съмнения за корупция. Нека погледне около себе си заменките за милиони\", каза още той. Божанков припомни, че преди години Цветанов е станал известен с шестте си апартамента. „Един политик не може да обясни такова богатство, като го оправдава с пенсиите на тъста и тъщата. Днес се оправдава не с пенсиите на тъщата, а със заменки четири пъти под пазарната цена за закупуването на тези апартаменти\", коментира депутатът. По неговите думи в резултат на всичко това е докладът от ЕК, който твърди, че 2/3 от прането на пари в България е свързано с известни политици, но то не се разследва и над него е опънът политически чадър. „Мисля, че този доклад говори точно за тези случаи\", коментира народният представител. Той припомни и че човекът от НАП, който е проверявал случая с шестте апартамента, е станал депутат от ГЕРБ. „Надявам, че този път органите ще си свършат работата качествено и докрай\", допълни Божанков.Елена Йончева е всичко това, от което ГЕРБ се притеснява„Елена Йончева е всичко това, от което ГЕРБ се притеснява, защото темите, които повдига - инфраструктурата, как се строи оградата на границата, как се строят магистралите и как се харчат милиарди на данъкоплатците, ГЕРБ не искат да ги чуват. Най-вероятно и тези апартаменти не се появяват от нищото. Защо строителят се е ощетил с 1 млн. лв? Защо държавата е пропуснала това ДДС от 200 000 лв?\", попита Явор Божанков и обясни, че това са тези данъци, с които се поддържа социалната система. „Елена Йончева постави тези теми в България. Убеден съм, че ще ги постави и на европейско ниво. Тази битка трябва да се води и там\", категоричен е той.По повод внесената жалба от БСП до КС за Закона за личните данни, засягащи работата на журналистите, Божанков коментира: „Днешния ден показа колко прави сме били, защото свободата на словото и ролята на журналистите в нашето общество е точно това, което извади наяве аферата с апартаментите. Една власт не трябва да се намесва на друга власт. Очакваме да си свършат безпристрастно и професионално работата\". ", "date": "2019.03.21", "title": " Божанков: Това управление се интересува само от апартаментите си"}
{"url": "http://www.cross.bg/mladost-sgrada-zhilishtna-1599625.html", "text": "/КРОСС/ Жители на столичния квартал \"Младост\" се събират тази вечер на пореден протест срещу презастрояването на квартала. Конкретният повод за недоволството им е изграждането на 12-етажен хотел и жилищна сграда в района на \"Младост 1\".12-етажният хотел и новата жилищна сграда ще бъдат построени точно пред прозорците на жителите на блоковете 73, 74 и 75. Планът предвижда да бъдат унищожени около 20 иглолистни дървета, твърдят членове на сдружението \"За зелен Младост\".Недоволните ще протестират срещу поредното решение на Столичната община да разреши мащабното застрояване на зелените площи в междублоковите пространства. ", "date": "2019.03.21", "title": "Жители на столичния квартал \"Младост\" протестират срещу презастрояването "}
{"url": "http://www.cross.bg/kerimov-izmami-danuchni-1599618.html", "text": "/КРОСС/ Френските власти възобновиха делото срещу руския милиардер Сюлейман Керимов и го обвиниха в данъчни измами във връзка със съмнителната покупка на пет луксозни вили в Южна Франция, съобщи прокуратурата в южния град Ница днес.\"Г-н Керимов бе разпитван вчера и бе обвинен в съучастие за тежки данъчни измами,\" каза прокурорът Жан-Мишел Претри, добавяйки, че милиардерът е бил освободен под гаранция от 20 милиона евро.Миналият юни съдебните власти свалиха обвиненията за пране на пари срещу Керимов и това беше победа за адвокатите му.Претри обясни, че Керимов все още е заподозрян, че е дал инструкции вилите на Френската Ривиера да се плащат в брой.Френски съдебни източници смятат, че между 500 и 750 милиона евро са изтеглени от сметки в Швейцария и Монако и незаконно са прехвърлени в „кухи компании\", които да купуват имотите.Миналата седмица Александър Студхалтер, швейцарски банкер, който е заподозрян, че е действал от името на Керимов при осъществяването на сделките, също е бил разпитван от прокурора и обвинен в съучастие в извършването на данъчни измами.Студхалтер отрече обвиненията и ще поиска от съда те да бъдат свалени, се казва в изявление на екипа му, в което се казва още, че те гледат на съдебното дело като на \"съдебно преследване\".Керимов е арестуван за първи път в Ница, през ноември 2017 година, а задържането му предизвика негативната реакция на руското правителство. Ядосани руски депутати призоваха за неговото освобождаване и приеха резолюция, с която арестът на Керимов бе класифицирана като нарушение на Виенската конвенция от 1961 г. за дипломатическите отношения.Списание \"Форбс\" го определя като един от най-богатите хора в Русия. Състоянието му възлиза на 6,3 млрд. долара. Керимов е спечелил парите си от приватизацията, която последва разпадането на бившия Съветския съюз. ", "date": "2019.03.21", "title": "Руски олигарх плати гаранция от 20 млн. евро"}
{"url": "http://www.cross.bg/ananiev-sestri-obshtinskite-1599617.html", "text": "/КРОСС/ Медицинските сестри ще протестират в четвъртък с палатки пред сградата на Министерство на здравеопазването, каза пред журналисти Мая Илиева, говорител на Инициативния комитет, организирал протеста, който се състоя преди 20 дни, след среща с министъра на здравеопазването Кирил Ананиев.Илиева посочи, че не вярват на обещанията на министър Ананиев за увеличение на заплатите на професионалистите по здравни грижи. Медицинските сестри настояват за стартова заплата в размер на две минимални работни заплати за страната, за подобряване на условията на труд и възможност за кариерно израстване. По думите на Илиева има оказан натиск върху протестиращи медицински сестри и посочи за пример болница „Пирогов\", както и лечебни заведения от Казанлък, Монтана и Пазарджик.Министър Кирил Ананиев каза пред журналисти, че е предложил на протестиращите съвместно да изготвят методика за формиране и разпределение на средствата за възнагражденията им. Той цитира данни, според които заплатите в държавните и общинските болници показват сериозни различия, като в държавните лечебни заведения средната брутна заплата за медицинска сестра е 1470 лв. , а в общинските - 1040 лв.По думите на министър Ананиев, няма нито една болница сред държавните и общинските, в която да има правила и ред при формирането на заплатите.Очаква се съвместната работна група за изготвянето на методиката да започне работа следващата седмица, като след изготвянето ѝ, тя ще бъде представена пред МС.Ананиев увери, че методиката ще бъде задължителна за държавните болници, а за общинските болници, зависи от решението на техния принципал. Ананиев допълни, че се предвижда държавата да заплаща стипендиите на специализантите по обща медицина и педиатрия.Анализ за периода 2015-2017 г. показа, че в България има 420 медицински сестри на 100 хил. души население, което нарежда страната ни на предпоследно място в ЕС. Съотношението в останалите членки на ЕС е 820 медицински сестри на 100 хил. души. ", "date": "2019.03.21", "title": "Медицинските сестри опъват палатки пред здравното министерство"}
{"url": "http://www.cross.bg/taksimetrovi-shofyori-izlizat-na-protest-1599620.html", "text": "/КРОСС/ Таксиметровият бранш излиза на протест срещу незаконните превози на пътници у нас. Недоволството е предизвикано от нелоялната конкуренция на руската фирма за превоз „Максим\".Протестиращите ще преминат по столичния булевард „Цариградско шосе\" и ще стигнат до общината. Заради протеста ще бъдат затворени улици в  района около храм-паметника „Св. Александър Невски\". Очаква се движението в центъра на града да е натоварено в обедните часове. ", "date": "2019.03.21", "title": " Таксиметрови шофьори излизат на протест"}
{"url": "http://www.cross.bg/veroizpovedaniyata-dulgovete-promenite-1599624.html", "text": "/КРОСС/ Народното събрание ще обсъди окончателните промени в Закона за търговската тайна, с които действащата правна закрила на интелектуалните продукти се привежда в съответствие с изискванията на европейското законодателство. В дневния ред на парламента е предвидено изслушване на министъра на спорта Красен Кралев за провеждане на спортни домакинства и на министъра на регионалното развитие Петя Аврамова  - за напредъка по изграждането на магистралите.В комисията по вероизповеданията влизат на второ четене промените, които предвиждат отсрочката за плащането на дълговете на мюфтийството да е до 10 години.ГЕРБ се отказа от амнистията на дълговете на Главното мюфтийство, които възлизат на над 8 милиона лева и внесе между двете четения на закона изменение за отсрочване на задълженията на вероизповеданията, натрупани към края на миналата година.Предвидено е да бъде разписана и процедура, според която за времето на разсроченото плащане да се начислява лихва. Целта на промените е да се отблокира превеждането на държавната субсидия от мюфтийството, която не се получава заради натрупаните дългове.„Обединени патриоти\" предлагат в закона да се запише вероизповеданията с държавна субсидия да могат да финансират допълнително дейността си само от източници на доходи в България.  Целта според вносителите е да се въведе контрол и изсветляване на получените средства от религиите. ", "date": "2019.03.21", "title": "Парламентарната комисия по вероизповеданията обсъжда разсрочването на дълговете на Мюфтийството "}
{"url": "http://www.cross.bg/obsuzhda-prirodniya-tzena-1599619.html", "text": "/КРОСС/ Нова цена на природния газ. Комисията за енергийно и водно регулиране обсъжда с колко да поскъпне синьото гориво от 1 април.Сега цената е около 44 лева за мегаватчас. „Булгаргаз\" обаче вече поиска поскъпване с 0,8 %.  Причината за исканото увеличение на цените е в поскъпването на долара и алтернативните на газа горива.", "date": "2019.03.21", "title": "КЕВР обсъжда новата цена на природния газ"}
{"url": "http://www.cross.bg/teatur-mart-vi-1599627.html", "text": "/КРОСС/ Днес, 21-ви март, отбелязваме Световния ден на кукления театър.През 2003 г. Международния съюз на куклените театри към Организацията на ООН по въпросите на образованието, науката и културата (ЮНЕСКО), обявява 21 март за ден на Кукления театър. Посвещава се на подкрепата и популяризирането на кукленото изкуство по целия свят.Куклен театър НАТФИЗ ще отбележи празника със спектакъла „Седемте козлета и вълкът\" по Братя Грим. Постановката, дело на проф. Боньо Лунгов, доц. Майя Енчева и доц. д-р Константин Каракостов ще се играе на 21-ви март, от 19.00 ч., на камерната сцена на Младежи театър „Николай Бинев\". ", "date": "2019.03.21", "title": "21-ви март, Световен ден на кукления театър"}
{"url": "http://www.cross.bg/istanbyl-tyrskata-chast-1599623.html", "text": "/КРОСС/ Турската полиция предотврати терористична атака в Истанбул, подготвяна от ИДИЛ. Властите са арестували мъж, за който се предполага, че е част от групировката. Това е станало по време на контратерористична операция в мегаполиса, съобщиха източници от силите за сигурност, предаде БГНЕС.Турски гражданин с инициали С.М е бил арестуван  в квартал в източната част на Истанбул на 17 март. Документи, принадлежащи на терористичната групировка, също са били открити от служителите на реда.ИДИЛ извърши серия от атаки срещу Турция през последните няколко години. Последното голямо нападение беше в Истанбул на 1 януари 2017 година, когато един терорист уби 39 души в нощен клуб. През 2015 година, атентатор-камикадзе от терористичната организация уби 109 души на мирна демонстрация край централната гара в Анкара. ", "date": "2019.03.21", "title": "Турската полиция предотврати терористична атака в Истанбул"}
{"url": "http://www.cross.bg/lilov-apartament-zashtoto-1599628.html", "text": "/КРОСС/ „Купуването на апартаменти е естествен завършек на този 10 годишен период - преяждане с власт, чувство за безнаказаност, натрупване на огромен политически и финансов ресурс. Идва момент, в който не може да бъде скрито. Започвайки с Цветанов, минавайки през Цачева и Рашидов, става ясно, че цялото управление е в един имотен кръг, който се е облагодетелствал за сметка на всички нас\". Това заяви Иво Лилов, член на НС на БСП и председател на БСП-Враца, в сутрешния блок на  БСТВ. По повод думите на Цачева, че се разхождала, видяла изкоп и решила да си купи апартамент, Лилов коментира, че добре, че не е била в Плевен или Белене, защото там има друг изкоп и е можело да си купи атомна централа. „Това е абсурдно и обидно за целия български народ. Тези обяснения са нелепи и несъстоятелни. Обидно е, който и да било властимащ, да обяснява как се е сдобил с имот в пъти по-ниска стойност от пазарната\", каза още той. Лилов подчерта, че става въпрос за над 1 млн. лв., които някъде са потънали. „Големият въпрос е защо? Защо Цветанов получава ВИП апартамент със собствен асансьор? Това е едно малко имение на върха на сградата в центъра на София, в скромните мащаби малко над 300 кв. м. Това не е стандартният апартамент, който си представяме. Това са 5 нормални апартамента\", обясни той. Социалистът попита и до каква степен един държавен служител или народен представител си е задоволил останалите нужди, за да може да си позволи да закупи и да издържа един апартамент с такива мащаби. Лилов е на мнение, че обясненията със заменките са абсурдни и сметката не излиза. „Двата апартамента, които заменя Цветанов, са продадени на негов подчинен, настанен на работа в РВД, където възнагражденията са сходни с депутатските\", допълни той. Лилов припомни, че стачкуват таксиметровите шофьори, защото държавата е неспособна да ги защити от нелоялната конкуренция. „Стачкуват медицинските сестри, заради обидно ниското им заплащане, а в същото време държавата си затваря очите пред едни откровени машинации за спестяване на разходи\", коментира той. По неговите думи стойността на придобиване на този имот е точно стойността на данъчната оценка. „Просто не може да е по-ниска. Ако можеха, сигурно и за 1 лв. биха я продали\", каза още социалистът. Той припомни, че БГА „Балкан\" е било едно от предприятията, продадени за 1 лв. и точно тези, които направиха тази сделка, от вчера са новият партньор на ГЕРБ за кампанията за европейските избори. Според него това партньорство е опит за политическа легитимация, защото единственият сборен елемент за тази формация са парите и властта. „Те нямат политическа легитимация. Това е нареждане, спуснато от началниците, а не е плод на лично желание на управляващите. Те не защитават националния ни интерес в Европа. Те се подчиняват на европейските си началници, продавайки националния интерес\", каза още Иво Лилов.  ", "date": "2019.03.21", "title": "Иво Лилов: Цялото управление е в един имотен кръг"}
{"url": "http://www.cross.bg/brexit-bryuksel-ochakva-1599621.html", "text": "/КРОСС/ Европейските лидери се събират в четвъртък и петък в Брюксел. Основна тема по време на срещата се очаква да бъде Brexit. Държавните и правителствени ръководители ще обсъдят заявеното желание на Великобритания да отложи оттеглянето си до 30 юни. Решение обаче не се очаква в четвъртък.Европейският съюз прие идеята за отлагане на Brexit, но при едно условие - британските депутати трябва да одобрят следващата седмица сделката, която Брюксел договори с премиера Тереза Мей. В официално изявление Мей не скри дълбокото си съжаление за отлагането на Brexit.", "date": "2019.03.21", "title": "Лидерите на ЕС на среща в Брюксел"}
{"url": "http://www.cross.bg/trakiya-plovdiv-sofiya-1599613.html", "text": "/КРОСС/ До 30 април движението от 77-ми до 78-ми км в посока Бургас се ограничава в активната и аварийната лента, поради ремонтни дейности на моста над река Тополница на АМ „Тракия\". Движението се осъществява в изпреварващата лента. Участъкът е сигнализиран с необходимите пътни знаци. Предвиден е ремонт на дилатационна фуга, хидроизолация, възстановяване на бетонови повърхности на устой и греда, полагане на нова асфалтова настилка и хоризонтална маркировка. Агенция „Пътна инфраструктура\" припомня, че от 7 март движението по моста над река Елшишка при км 89-ти на АМ „Тракия\" се осъщестява двупосочно в платното за София. Временната организация е за ремонт на платното за Бургас. Ремонтните дейности включват смяна на гредите на мостовото съоръжение, нова хидроизолация, асфалтиране и хоризонтална маркировка. Очаква се строителните работи да приключат до края на май т. г. В края на ноември миналата година завърши ремонтът на платното за София.  За улеснение на трафика от 13 ч. всеки петък до 17 ч. в събота, в района на ремонтирания участък, има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. Целта е улеснение на трафика в пиковите часове през почивните дни, когато много хора тръгват на път.  За да избегнат ремонтите в участъка на моста над р. Елшишка на АМ „Тракия\" шофьорите могат да използват и следните алтернативни маршрути:•\tза пътуващите от София към Пловдив отбиването е при пътен възел „Церово\" на АМ „Тракия\" по път III-8402 Виноградец - Карабунар - Злокучене - Септември, път I-8 Лозен - Звъничево - Пазарджик - Мало Конаре - Говедаре, път III-8005 - с. Цалапица до пътен възел „Цалапица\" на АМ „Тракия\", и обратно за идващите от Пловдив към София;•\tот пътен възел „Церово\"на АМ „Тракия\" се отбива по път III-8402 Виноградец - Карабунар, път III-3704 Бошуля - Пазарджик, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица\" на АМ „Тракия\", и обратно за идващите от Пловдив към София; •\tот пътен възел „Калугерово\" на АМ „Тракия\" се отбива по път III-803 Динката - Драгор, път II-37 /Пазарджик/, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица\" на АМ „Тракия\", и обратно за идващите от Пловдив към София. До 31 май в участъка между 45-ти и 46-ти км в посока Бургас движението трябва да се осъществява с повишено внимание и ограничение на скоростта до 90 км/ч, поради текущи ремонти на асфалтовата настилка.", "date": "2019.03.21", "title": "Ремонтира се платното за Бургас на моста над р. Тополница на АМ „Тракия“"}
{"url": "http://www.cross.bg/kalmikiya-gybernator-hasikov-1599614.html", "text": "/КРОСС/ Руският президент Владимир Путин назначи днес 38-годишния бивш световен шампион по кикбокс Бату Хасиков за губернатор на южната република Калмикия, известна като единствения будистки район в Европа, предаде Франс прес, цитирана от БТА. Хасиков беше назначен след оставката на досегашния губернатор Алексей Орлов, съобщи в комюнике Кремъл.От 1993 до 2010 г. губернатор на Калмикия беше екстравагантният милиардер Кирсан Илюмжинов, който дълго време оглавяваше Международната федерация по шахмат (ФИДЕ) и се прочу, разказвайки през 2011 г. как бил отвлечен от извънземни.Бату Хасиков е неколкократен европейски и световен шампион по кикбокс в различни категории.От 2012 до 2014 г. той представлява Калмикия в Съвета на федерацията (горната камара на руския парламент). Бил е и съветник на местните власти по политиката за младежта.Калмикия, обширна руска република с едва 300 000 жители на брега на Каспийско море, е единствената административна единица в Европа с преобладаващо будистко население. Калмиките се заселват в района през 17-ти век след продължителна миграция от северозападните части на днешен Китай. ", "date": "2019.03.21", "title": "Путин назначи бивш кикбоксьор за губернатор на Калмикия"}
{"url": "http://www.cross.bg/rozhdenitzite-na-mart-1599611.html", "text": "/КРОСС/ Харалан Александров, социален антропологАлбена Атанасова, зам.-кмет на СофияАнгел Джамбазки, евродепутат, зам.-председател на ВМРОДончо Баксанов, бивш депутатД-р Дечо Дечев, директор на болница \"Св. Иван Рилски\"Георги Липовански, художник, бивш депутатГеорги Савов, художникИван Иванов, кмет на СевлиевоКонстантин Пенчев, юрист, конституционен съдия, бивш омбудсман на БългарияЕмилия, попфолк певицаИскра Радева, актриса, собственик на частен театър \"Искри и сезони\"Силвестър Силвестров, актьорФилип Гунев, бивш зам.-министър на МВР", "date": "2019.03.21", "title": "Рождениците на 21 март"}
{"url": "http://www.cross.bg/chasa-provede-sofiyaot-1599612.html", "text": "/КРОСС/ Кюстендил.В 10.45 часа пред сградата на Община Кюстендил ще бъде посрещнат президентът Румен Радев, който ще проведе среща с кмета Петър Паунов и с представители на общинското ръководство. От 11.00 часа на площад „Велбъжд\" държавният глава ще участва в тържествената програма, посветена на празника на града.***София.От 10.00 часа в Литературен клуб „Перото\" ще се проведе форум под мотото „Жени. Технологии. Време\". Събитието ще бъде открито от вицепрезидента на България Илияна Йотова.***София.От 09.00 часа ще започне заседанието на Народното събрание.***София.От 09.00 часа в сградата на Министерството на околната среда и водите в зала „Сутерен\" Българска асоциация по водите (БАВ) организира провеждането на кръгла маса „Управление на дъждовните води\", част от събитие Седмица на водата. Министърът на околната среда и водите  Нено Димов е поканен да открие форума.***София.От 09.30 часа в зала „Ефе\" на хотел „Маринела\" ще бъде открит икономическият форум „Business excellence 2022\".***София.От 10.00 часа в сградата на КЕВР ще се проведе открито заседание за обсъждане на доклад за утвърждаване цената на „Булгаргаз\" ЕАД, по която общественият доставчик ще продава природен газ на крайните снабдители и на клиенти, присъединени към газопреносната мрежа за II тримесечие на 2019 г.***София.От 10.30 в „Нестле България\" (бул. „Европа\" 128) ще се проведе официално събитие по повод на Световния ден на водата под надслов „Стъпка напред към устойчивото развитие чрез успешни партньорства\". Сред гостите на събитието ще бъде и ръководителят на Представителството на Европейската комисия в България Огнян Златев.***София.В 11.00 часа кметът на София Йорданка Фандъкова ще връчи договорите на неправителствените организации, чиито проекти са спечелили финансиране в конкурса за „Социални иновации\".***София.От 11.00 ч. в Информационен център „София - европейска столица на спорта\" ще се проведе пресконференция по повод първия по рода си международен турнир за юноши U16 Sofia Vivacom Cup 2019.***София.От 11.00 часа в Националната библиотека „Св. св. Кирил и Методий\" ще бъде проведена дискусия в подкрепа на образованието по театър за деца в училище. От 19.00 ч. в Столичния куклен театър, Салон Гурко, под режисурата на Стефан Димитров, церемонията по връчването на куклените отличия ще почете и Международния ден на кукления театър - 21 март.***София.От 11.20 часа в зала „Киев\" на Парк-хотел „Москва\" министърът на труда и социалната политика Бисер Петков ще открие Конференция за представяне на резултатите от средносрочни и дългосрочни прогнози за развитието на пазара на труда в България до 2032 г.***София.От 13.00 часа Институтът за етнология и фоклористика с Етнографски музей ще отвори за първи път вратите на новоизградения си образователен център.***София.От 13.30 часа на Централните софийски гробища ще се състои поклонението на главния секретар на СЕМ Борислав Шабански.***София.От 14.00 часа от 7-и километър на бул. „Цариградско шосе\" ще започне протестно шествие на таксиметровите шофьори, което ще приключи към 16.00 часа пред храм-паметник „Св. Александър Невски\".***София.От 14.00 часа в Министерството на труда и социалната политика ще се проведе заседание на Националния съвет за хората с увреждания.***София.София.От 15.00 часа пред сградата на Министерството на здравеопазването ще се проведе протест на медицински сестри.***София.От 15.00 часа до 17.00 часа в постоянната приемна на БСП-София ще се проведат безплатни юридически консултации.***София.От 17.00 часа в Националния природонаучен музей при БАН ще бъде официално открита изложба, която ще покаже реалността във фермите за ценни кожи и ще представи влиянието на тази индустрия върху околната среда, хората и животните.***София.От 18.00 часа в зала „България\" ще бъде открита изложба „Владигеров в Европейския музикален калейдоскоп на 20 век - посоки, връзки, отражения\".***София.От 18.30 часа при метростанция „Младост 1\" в зелената площ пред бл. 73 ще се проведе протест на жителите срещу застрояването на 12-етажен хотел и жилищна сграда.***София.От 19.00 часа в развойния център на Devexperts в бизнес център \"Вертиго\" ще се проведе първото събитие от поредицата Dx TechTalk.***Бургас.В 10.00 часа в Отделението по трансфузионна хематология на УМБАЛ Бургас ще се състои първото колективно кръводаряване на ученици по проекта „Това не си го правил\".***Варна.От 14.00 до 16.00 часа в офиса на ПП ГЕРБ - Варна Юлияна Боева, председател на ПК „Собственост и стопанство\", ще приема граждани.***Варна.От 15.00 часа пред сградата на общината ще се проведе протест на специалистите по здравни грижи.***Варна.От 18.00 часа в зала „Пресцентър\" на ФКЦ народните представители от БСП проф. Анелия Клисарова и Иван Иванов ще направят отчет за работата си в 44-тото НС пред актива на партията във Варна.***Враца.От 11.00 часа в Младежкия център заместник-министърът на младежта и спорта - Ваня Колева организира дискусия с представители на младежкия сектор в града във връзка с изготвянето на Национална стратегия за младежта /2020-2030/#ЗаЕдно.***Две могили.От 10.00 часа в конферентната зала на фабриката за парфюми \"Martinez\" в община Две могили ще се проведе редовно заседание на Съвместната българо-румънска земеделска работна група.***Девин.От 10.00 часа в Общинската служба по земеделие ще се проведе информационна среща със земеделски стопани от областта.***Добрич.В 12.30 часа в Окръжен съд - Добрич ще бъде представен анализ на резултатите от работата на институцията през 2018 г., както и данни за дейността на районните съдилища в региона.***Добрич.От 14.00 часа в Младежкия център ще се състои прожекцията на филма „Гласовете на свободата\".***Добрич.В 15.00 часа пред сградата на Община град Добрич ще се състои протест на медицински сестри. Те ще заявят за втори път своите искания за промяна на размера на трудовото възнаграждание и за промяна на условията им на труд.***Казанлък.В 15.00 часа в пред сградата на Община Казанлък ще се проведе протест на медицинските специалисти от МБАЛ „ Д-р Христо Стамболски\".***Кюстендил.От 12.00 часа в двора на болницата медицинските специалисти организират протест, на който се очаква да присъства и омбудсманът Мая Манолова.***Пазарджик.В 15.00 часа пред сградата на община Пазарджик ще се проведе протест на специалистите по здравни грижи.***Перник.В 14.30 часа областният управител Ирена Соколова ще събере работна експертна група във връзка със сигнали от кмета и жителите на село Дивотино за извършване на въгледобив извън концесионната територия на фирма „Мин индъстри\" ЕООД, находище „Пернишки въглищен басейн\".***Сливен.От 09.00 часа, в зала \"Май\" на Община Сливен ще се състои редовно заседание на Общинския съвет.***Сливен.От 15.00 часа пред сградата на Община Сливен ще се проведе протест на медицинските сестри.***Смолян/с. Лясково.От 10.30 часа в кметството ще се проведе информационна среща със земеделски стопани от областта.***Смолян/с. Гьоврен.От 12.00 часа в кметството ще се проведе информационна среща със земеделски стопани от областта.***Смолян/с. Осиково.От 13.00 часа в читалище „Съединение\" ще се проведе информационна среща със земеделски стопани от областта.***Смолян/с. Триград.От 14.00 часа в кметството ще се проведе информационна среща със земеделски стопани от областта.***Смолян.От 15.00 часа в Окръжна прокуратура ще се проведе пресконференция във връзка с отчитане дейността на институцията.***Стара Загора/с. Кирилово.От 10.00 часа в кметството на селото ще се проведе съвместна приемна с Председателя на ОбС Стара Загора г-н Таньо Брайков и Секретаря на Община Стара Загора г-н Делян Иванов.***Стара Загора/с. Старозагорски бани.От 11.30 часа в кметството на селото ще се проведе съвместна приемна с Председателя на ОбС Стара Загора г-н Таньо Брайков и Секретаря на Община Стара Загора г-н Делян Иванов.*** Шумен.От 14.00 часа в зала 203 на общината ще заседава Постоянната комисия „Култура, културно-историческо наследство, туризъм, интеграционна политика и вероизповедания\" към Общински съвет- Шумен.*** Шумен.От 16.00 ч. в зала 203 на общината ще заседава Постоянната комисия ПК „Бюджет и финанси\" към Общински съвет- Шумен.*** Шумен.В Информационния център на Регионалната инспекция по околната среда и водите ще гостуват ученици от ОУ „Св. Климент Охридски\" - село Пет Могили. Екоексперти и лаборанти от Регионалната лаборатория в Шумен ще проведат беседа с учениците на тема „Вода за всички! Всеки е важен.\" ", "date": "2019.03.21", "title": "Предстоящи събития в страната на 21 март"}
{"url": "http://www.cross.bg/tema-zhivo-protest-1599610.html", "text": "/КРОСС/ Тема: В деня на протеста: ще се подобрят ли условията на труд за медицинските сестри?Тема Недоволство при такситата: гилдията застава срещу нерегламентираните превози;Тема ЕНП и замразеното членство на Орбан - задава ли се нов десен фронт в Европа?Тема ГЕРБ и СДС заедно на евровота - какви са шансовете да има десен евродепутат в Брюксел?Тема Справедливо ли е обвързването на отсъствията в училище с получаването на помощи от родителите?Тема На живо: как да спре разрухата в Столичния куклен театър?Тема: На живо: Отново протест в \"Младост\" срещу застрояването на една от малкото зелени площи?Тема: Втори национален протест на медицинските сестри. Директно: Ще бъдат ли чути?Тема: ГЕРБ и СДС заедно за Евровота. Кой печели и кой губи от обединението? В студиото Менда Стоянова;Тема: Какво се случва с имота на възрастна жена, застроен с незаконни къщи и кой ще плаща натрупаните данъци?Тема: Здравният министър Кирил Ананиев за реформата в ТЕЛК, протестите на медиците и лечението на деца в чужбина;Тема: След специализирана акция в Червен бряг - за какво разследват кмета Данаил Вълов?Тема: На живо: Кой източи езерото в Шабла и има ли опасност от екокатастрофа?Тема: Масов протест на таксиметрови шофьори в центъра на София. Кои булеварди ще бъдат блокирани?Тема: Чии са задълженията в кухнята - на мъжа или на жената? Различават ли се семейните модели в големия и малкия градТема: Дискусия в студиото за апартаментите на прицел, имотите на властта и политическата жега преди изборите.Тема: Багери в защитена зона. На живо: Защо разкопаха дюни край езерото в Шабла?Тема: Спецакция и арести в Червен бряг. Има ли злоупотреби в общината? Отговоря кметът.Тема: Медицинските сестри - на протест. На живо - какви са исканията им за достойно заплащане?Тема: Защо ГЕРБ отива на евроизборите в коалиция със СДС? Говори Даниела Дариткова.Тема: Продават ни повредени електроуреди в интернет? Има ли некачествена техника на пазара и можем ли да си върнем парите при измама? Отговорите в „ На твоя страна\" с Георги Георгиев.Тема: Без помощи, ако децата не ходят на училище - какъв ще е резултатът от новите мерки? И още: Как едно малко училище в Пазарджишко успява да събере децата в клас?Тема: Ударни ремонти на църкви и улици в Раковски. Как градът се подготвя за посещението на папа Франциск?Тема: Кауза за златните момичета. Какво обедини Илиана Раева и Димитър Бербатов?  ", "date": "2019.03.21", "title": "Теми и гости в сутрешните блокове на телевизиите"}
{"url": "http://www.cross.bg/shtata-svetovna-polet-1599609.html", "text": "/КРОСС/ 1191 г. - Целестин III става римски папа.1201 г. - Българо-византийски войни: Започва Обсадата на Варна.1590 г. - Персийско-османска война (1578-1590): Сключен е мирен договор, с който Персия признава османските завоевания.1684 г. - Италианският астроном Джовани Доменико Касини открива Диона и Тетида - естествени спътници на Сатурн.1772 г. - Създаден е окръг Нортъмбърланд в щата Пенсилвания, САЩ.1798 г. - Създаден е окръг Уейн в щата Пенсилвания, САЩ.1804 г. - Обнародван е Наполеоновият кодекс.1844 г. - сключен е едикт за веротърпимост в Светите земи.1857 г. - При земетресение в Токио, Япония загиват над 100 000 души.1871 г. - Ото фон Бисмарк e избран за Канцлер на Германия.1871 г. - В имението си край Крайова е убит видният възрожденец доктор Петър Берон.1871 г. - Журналистът Хенри Мортън Стенли започва своето странстване, в опит да открие мисионера и изследовател Дейвид Ливингстън.1895 г. - Създаден е окръг Навахо в щата Аризона, САЩ.1908 г. - Френският пилот Анри Фарман пилотира първия самолет с пасажери.1909 г. - В Румъния е приет закон, задължаващ изселващите се от Северна Добруджа българи да продават земите си по занижени цени на държавата.1919 г. - Създадена е Унгарската съветска република.1922 г. - Приет е Закон за общ български правопис.1930 г. - Извършен е първият полет на тежкия бомбардировач ТБ-3, използван от ВВС на СССР през 1930-те години и от времето на Втората световна война.1933 г. - Ден на Потсдам.1942 г. - Извършен е първият полет на съветски едноместен едномоторен изтребител Ла-5, използван по време на Втората световна война.1945 г. - Втората световна война: България и Съветският съюз приключват успешно отбраната на северният бряг на река Драва след Дравската операция.1946 г. - Първото правителство на Отечествения фронт подава оставка.1948 г. - Основана е френската държавна компания RATP.1953 г. - Белвю в щата Вашингтон, САЩ получава статут на град.1963 г. - Затворът Алкатрас, разположен на остров в Санфранциския залив, е закрит.1964 г. - Димитър Димов става председател на Съюза на българските писатели.1966 г. - поставя се началото на традиционния празник на град Кюстендил, известен като „Кюстендилска пролет\".1969 г. - САЩ извършват ядрен опит на полигона в Невада.1969 г. - Състои се премиерата на българския игрален филм Мъже в командировка.1980 г. - Американският президент Джими Картър обявява бойкот на Летни олимпийски игри 1980 в Москва в знак на протест срещу нахлуването на СССР в Афганистан.1986 г. - Георги Атанасов става министър-председател на България на мястото на Гриша Филипов.1988 г. - Самолет Боинг 747 на американската компания „Пан Ам\", извършващ полет 103 по линията Лондон - Ню Йорк експлоадира във въздуха над Локърби - Шотландия. Загиват 243 пасажера, 16 човека екипаж и 11 жители на Локърби.1990 г. - Намибия получава независимост след 75 години управление от ЮАР.1991 г. - Преустановено е награждаването с орден Георги Димитров.1997 г. - Състои се премиерата на американски биографичен филм Селена.1999 г. - След 478-часово пътешествие Бертран Пикар и Брайан Джонс стават първите хора обиколили Земята с балон.2001 г. - Военният министър Бойко Ноев подписва споразумение с генералния секретар на НАТО лорд Джордж Робъртсън за преминаване на войски през българска територия и за създаване на военни бази.2003 г. - Започват Битката за Ум Касър и Битката за Басра - първите битки от войната в Ирак.", "date": "2019.03.21", "title": "21 март в историята"}
{"url": "http://www.cross.bg/yavash-erdogan-ankara-1599615.html", "text": "/КРОСС/ Турският президент Реджеп Тайип Ердоган откри днес най-големия увеселителен парк в Турция и използва случая за поредна словесна битка срещу опозицията преди ключовите местни избори в страната на 31 март, предаде ДПА. АнкаПарк, известен още и като Уъндърленд Юрейша (Wonderland Eurasia), разполага с 1200 атракциона. Паркът е построен на площ от 1,3 млн. кв.м в столицата Анкара - един от най-важните градове в борбата за изборите за местни органи на властта. Според няколко проучвания Мансур Яваш, кандидат за кмет на опозицията, води в предпочитанията на избирателите.Ердоган използва случая при тържественото откриване на парка, за да нападне Яваш, обвинявайки го във фалшификация и укриване на данъци.\"Анкара е сърцето на турската държава. Анкара е прекалено важна, за да бъде поверена на хора, замесени в тъмни машинации\", каза той, визирайки обвиненията на прокуратурата срещу Яваш за злоупотреба по времето, когато е бил адвокат.В интервю вчера Ердоган заяви, че дори и Яваш да спечели, той няма да получи наказателна неприкосновеност, като предупреди гражданите на Анкара, че тогава \"те, за съжаление, ще трябва да платят висока цена\". ", "date": "2019.03.21", "title": "Ердоган откри най-големия увеселителен парк в Турция"}
{"url": "http://www.cross.bg/kazanluk-kraii-katastrofa-1599622.html", "text": "/КРОСС/ 31-годишна жена загина на място при тежка катастрофа на Околовръстният път край Казанлък. Инцидентът е станал около 07:00 ч. Тя се престроявала за влизане в главния път, но изскочила пред друг автомобил, който я блъска. При инцидента са пострадали още двама души. Движението в района на катастрофата е затруднено.", "date": "2019.03.21", "title": " Млада жена загина в тежка катастрофа край Казанлък"}
{"url": "http://www.cross.bg/vestnik-dopulva-srubski-1599616.html", "text": "/КРОСС/ Статутът на българите, които учат във Великобритания, ще остане непроменен до края на 2021 г. Това посочва в интервю за вестник \"Труд\" министърът за имиграцията на Обединеното кралство Каролайн Нокс. По думите й, ако български студенти, например, преминат успешно през схемата за регистрация на граждани на ЕС, ще мога да живеят, работят и учат във Великобритания и след преходния период. Министърът за имиграцията на Обединеното кралство допълва, че ако не се стигне до сделка с ЕС, крайният срок за регистрация на европейски граждани ще бъде изнесен до края на 2020 г.В интервю за \"Монитор\" Методи Чипев - директор на училище в населения предимно с българи сръбски град Босилеград, заявява, че \"над 90% от учениците избират да следват в България\". По думите му всичко се изучава на сръбски език, а българският се учи като майчин. \"Ако 4 часа учим сръбски, толкова имаме и за български\", посочва Методи Чипев и допълва, че има и седем паралелки, в които обучението е само на майчин език.\"Избирате сами по коя формула е изгодно да се пенсионирате\", пише в заглавие на първата си страница вестник \"24 часа\". В следващите от 3 до 5 г. хората, които излизат в пенсия, ще могат да избират дали да го направят по старата, или по новата формула. Това е едно от предложенията, които се обсъждат в момента, обяви социалният министър Бисер Петков.След обществената реакция и разпореждането на премиера да няма ощетени се дебатират 2 варианта за връщане към старата формула. Най-голям консенсус засега събира идеята при изчислението на пенсията да се върнат годините от 1997-а до 1999-а, уточнява \"24 часа\".\"И Цачева, и Рашидов с нови луксозни жилища в квартала на Цветанов\", информира вестник \"Сега\". Още две ключови фигури в ГЕРБ са станали новодомци в столичния кв. \"Изток\" миналото лято на \"тънки\" цени, коментира изданието. \"Сега\" уточнява, че скоро след като зам.-председателят Цветан Цветанов се сдобива с луксозен апартамент в столичния кв. \"Изток\" от фирма \"Артекс\", министърът на правосъдието Цецка Цачева и депутатът Вежди Рашидов купуват жилища в същия квартал от същия продавач, показа разследване на сайта Биволъ. Сделките са станали насред скандал около проблемен крупен строеж на фирмата в друг скъп столичен район - \"Лозенец\", допълва изданието.\"Пак отлагат срока за концесията на летището\", пише вестник \"Дума\". \"След като управляващите направиха промени в Закона за концесиите в полза на бъдещия стопанин на летище София, сега за пореден път ще удължат и срока по процедурата за приемане на документи, за да попадне тя в обхвата на новия закон. \"С последните промени всеки бъдещ управляващ няма да може да прекрати концесията без неустойка. Законът беше написан в полза на бъдещия концесионер и в ущърб на бълагрското общество\", коментира депутатът от \"БСП за България\" и зам.-председател на парламентарната комисия по транспорт Георги Свиленски, цитиран от \"Дума\". ", "date": "2019.03.21", "title": "Преглед на вестниците "}
{"url": "http://www.cross.bg/horata-koito-ne-chetat-1599607.html", "text": "/КРОСС/ Хората, които не четат, все едно са инвалиди -ГАРИ ОЛДМАН ", "date": "2019.03.21", "title": "Хората, които не четат"}
{"url": "http://www.cross.bg/priel-sveti-izpovednik-1599608.html", "text": "/КРОСС/ Сведенията за свети Иаков Изповедник, с които разполагаме, са доста кратки и непълни. Знаем само, че като се стремял още от най-младите си години към подвижническия живот, той приел монашество и умъртвявал плътта си с постоянен пост и молитва.Иаков много обичал да чете книгите на Свещеното Писание, преди което винаги очиствал ума си с молитва. Впоследствие той бил възведен в епископски сан.При царуването на императора иконоборец Константин Копроним свети Иаков бил принуждаван да се отрече от иконопочитанието. Но той не се подчинил на нечестивите иконоборци, за което бил подложен на много мъчения - бил гонен, заточаван, измъчван с глад и жажда и претърпял още много други мъки. Посред страданията той предал светата си душа на Бога, заради Когото се подвизавал. А от Него приел Небесното Царство и се радва вечно на небесата.  ", "date": "2019.03.21", "title": "Преп. Яков Изповедник, епископ"}
