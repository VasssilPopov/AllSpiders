{"url": "http://www.cross.bg/grada-bykyresht-kolite-1611313.html", "text": "/КРОСС/ Тази седмица най-обсъжданата тема в Букурещ е предложението на кмета Габриела Фиря за въвеждане на такси срещу замърсяването на града от автомобилите. Идеята е да се ограничи движението на стари коли, както и превозни средства, минаващи транзитно през столицата. Проектът трябва да влезе в сила от началото на 2020 година, но вече предизвика бурни дискусии.Букурещ е шестият най-мръсен град в Европа - челно място, което далеч не е повод за гордост. С цел да намали замърсяването от автомобилите, както и огромните задръствания, кметът Габриела Фиря предлага да се въведе винетка за достъп до столицата за колите, които не са регистрирани в Букурещ или околния окръг Илфов. Цената ѝ ще е 10 леи или около 4 лв на ден или 1900 леи или около 780 лв за една година.Предвидена е и забрана на достъпа до центъра на града на автомобили с високо ниво на замърсяване.Това притеснява сериозно собствениците на по-стари автомобили, чиято прехрана зависи от колите им. Проектът предвижда солени глоби при неспазването на новите правила - глобите ще са между 1500 леи и 2000 леи или между 600 и 800 лева. Винетките за влизане в града и ограниченията за достъпа до центъра няма да важат за почивните дни, нощта и официалните празници. ", "date": "2019.08.17", "title": "Букурещ с нови мерки срещу замърсяването на града от колите "}
{"url": "http://www.cross.bg/banani-kokain-byrgas-1611315.html", "text": "/КРОСС/ Около 75 килограма кокаин са открити в 20 626 кашона с банани, съобщи на брифинг Георги Чинев, административен ръководител на Окръжна прокуратура - Бургас.\"На 27 юли тази година плавателен съд на международна компания е акостирал в Пристанище Бургас, идвайки от Италия. Два дни по-късно - на 29-ти, са разтоварени голямо количество банани, които на 31 юли са пристигнали в складова база в Бургас. Получател на стоката е българско търговско дружество, като от Еквадор за него са били предназначени 15 контейнера с банани, във всеки от които е имало по 20 палета. Общо кашоните са били 20 626 броя. Открити в тях са около 75 килограма кокаин\", отбеляза Георги Чинев.Той посочи още, че грамажа на такова високорисково наркотично вещество възлиза на близо 70 евро, а на едро - цената е около 80 хиляди лева.\"Установено е, че част от бананите - 3240 кашона, са били експортирани за Румъния. Идентифицират се баркодовете на отделните пратки. Пратката е включвала банани от 32 ферми от Еквадор\", добави окръжният прокурор.Той обяви, че по случая е образувано досъдебно производство за престъпление по чл. 354 а, ал.2, вр. ал 1 от НК, т.е \"задържане с цел разпространение на високорискови наркотични вещества - кокаин, в особено големи размери\".\"Проведени са множество действия по разследване, като са разпитани лица в качеството им на свидетели, извършен е оглед на местопроизшествието, назначена е и физико-химическа експертиза\", добави Георги Чинев. ", "date": "2019.08.17", "title": "75 килограма кокаин в кашони с банани откриха в Бургас "}
{"url": "http://www.cross.bg/charshi-byrya-istanbyl-1611318.html", "text": "/КРОСС/Мощна буря удари Истанбул и предизвика мащабни наводнения, съобщават АФП и БГНЕС. Проливните дъждове превърнаха множество улици в турския мегаполис в реки и причиниха истински транспортен хаос. Наводнен е и историческия закрит пазар „Капалъ чарши\".Заради дъжда за кратко бяха спрени фериботните връзки между азиатската и европейската част на града. От кметската управа издадоха предупреждение към гражданите да бъдат внимателни заради лошото време.Проливният дъжд продължи около два часа като сериозно засегна историческата „Капалъ чарши\" - един от най-старите закрити базари в света, където много от собствениците заявиха, че магазините им са наводнени.По улиците във водния капан бяха хванати множество автомобили, чийто шофьори бяха спасявани от екипи на пожарната. В един от истанбулските квартали кола падна в огромна яма, отворила се насред пътното платно заради дъждовете. ", "date": "2019.08.17", "title": "Мощна буря удари Истанбул, \"Капалъ чарши\" е под вода "}
{"url": "http://www.cross.bg/modyl-skachvane-heiig-1611321.html", "text": "/КРОСС/ Астронавтите от НАСА Ник Хейг и Андрю Морган ще излязат в открития космос на 21 август, за да установят на Международната космическа станция нов модул за скачване на американския сегмент \"Хармъни\", съобщи ТАСС.Специалисти от американското космическо ведомство изтъкнаха, че монтирането на втори модул за скачване - International Docking Adapter на американския отсек на орбиталната станция ще открие нови възможности. Това е особено важно предвид заплануваните полети до МКС от търговските кораби \"Боинг Си-Ес-Ти Старлайнер\" и пилотиран \"Дракон\" на компанията \"Спейс екс\".Американските астронавти вече са си подготвили скафандрите за извънбордова работа. На 19 август екипът с помощта на дистанционния манипулатор ще осъществи прехващането на новия модул за скачване, който беше доставен през месец юли от товарния кораб \"Дракон\". Устройството ще бъде разположено на предвиденото място за монтаж. Задачата на Хейг иМорган е да включат също кабелите за връзка и електрозахранване на новия модул.Астронавтите са се обучавали на Земята около 200 часа в специален басейн за работа в открития космос. Това ще е третата \"лунна разходка\" на Ник Хейг и първата за Андрю Морган. ", "date": "2019.08.17", "title": "Астронавти от НАСА излизат в открития космос на 21 август "}
{"url": "http://www.cross.bg/versii-razsledva-razsledvashtite-1611320.html", "text": "/КРОСС/ Полицията разследва три версии за пожара в хотел \"Tokyo Star\" в Одеса, сред които и палеж, извършен за прикриване на престъпление, предава РИА Новости, като се позовава на информация от представител на полицията в Украйна.\"В момента разследващите работят по три версии: небрежно боравене с огън, нарушаване на правилата за пожарна безопасност и евентуално престъпление, прикрито чрез инсцениране на пожар. Беше извикан експерт по криминалистика, който да разследва на място\", заяви представител на Одеската полиция на брифинг в сградата на областната държавна администрация. По неговите думи собственикът на хотела е дал показания, осигурил е достъп до помещенията и си сътрудничи с разследващите. ", "date": "2019.08.17", "title": "Обявиха три възможни версии за пожара в украинския хотел"}
{"url": "http://www.cross.bg/zashtoto-sandvich-zastrelya-1611314.html", "text": "/КРОСС/Ядосан клиент застреля сервитьор в парижки ресторант, защото му се наложило да чака прекалено дълго за сандвич, съобщи АФП. Инцидентът станал в кафене в източното предградие Ноази ле Гран на френската столица в събота.Колеги на жертвата разказали пред полицията, че клиентът извадил пистолет и застрелял от упор 28-годишния сервитьор.Мъжът, който бил разярен, защото „сандвичът му не бил приготвен достатъчно бързо\", успял да избяга от местопрестъплението. ", "date": "2019.08.17", "title": "Kлиент застреля сервитьор заради забавен сандвич "}
{"url": "http://www.cross.bg/sliven-stefan-radev-1611317.html", "text": "/КРОСС/ Кметът на Сливен Стефан Радев обявява 19 август, понеделник, за Ден на траур по повод трагичната смърт на Кристин Георгиева. Той изказва дълбоки съболезнования от негово име и от името на Община Сливен към семейството на детето, съобщиха от община Сливен.Кметът изразява съпричастност с болката и трагедията на близките на детето. Стефан Радев е категоричен, че в този тежък момент Община Сливен застава зад роднините на Кристин и потвърждава готовността си да окаже финансова, психологична и всяка друга подкрепа, от която имат нужда.Пред близките кметът на Сливен е поел ангажимент общината да поеме разходите по погребението, което ще бъде следващата седмица. „Дълбоко съм покрусен от трагичната смърт на Криси. Изказвам съболезнования на нейните близки. В този тежък момент всички скърбим заедно с тях. Уверявам ги, че могат да разчитат на подкрепа от моя страна. Очаквам и вярвам, че извършителят на това зверско престъпление ще бъде наказан с цялата строгост на закона\", посочва Стефан Радев.Снимка: Бойко Кичуков", "date": "2019.08.17", "title": "Понеделник е ден на траур в Сливен заради убийството на 7-годишната Кристин "}
{"url": "http://www.cross.bg/elvis-netfliks-agent-1611316.html", "text": "/КРОСС/ Стрийминг платформата Нетфликс ще пусне анимационен комедиен сериал, в който Кралят на рокендрола Елвис ще се изявява като таен агент, съобщава сайтът THR.Поредицата е кръстена \"Аgent King\" /Кралят агент/. Пресли ще бъде представен като шпионин, борещ се срещу злото.Анонсът на сериала съвпадна с 42-годишнина от кончината на Еливс. Сценарият ще бъде дело на Майк Арнолд, а като съавтори и изпълнителни продуценти ще се изявят Джон Еди и Присила Пресли, бившата съпруга на музиканта.По нейните думи, на младини Елвис си мечтаел да бъде супергерой, спасяващ човечеството. \"Това шоу ще реализира мечтата му, макар и посмъртно\", коментира Присила. ", "date": "2019.08.17", "title": "Нетфликс представя Елвис като таен агент "}
{"url": "http://www.cross.bg/smolyan-durzhavnoto-stopanstvo-1611312.html", "text": "/КРОСС/ Положителна проба за Африканска чума по свинете (АЧС) е установена при глиган, намерен в района на Държавното горско стопанство - Хвойна, съобщиха от Областната администрация в Смолян, цитирана от БТА.Това е трето за област Смолян огнище на АЧС след регистрираните досега 9 положителни проби от мъртви диви прасета, открити край с. Змеица, общ. Доспат и в Държавното ловно стопанство \"Извора\" край Девин.В понеделник предстои да бъдат разпоредени мерки относно инфектираната зона на територията на ДГС- Хвойна. ", "date": "2019.08.17", "title": "Нов случай на Африканска чума в Смолянско "}
{"url": "http://www.cross.bg/pirin-tyristite-pochti-1611311.html", "text": "/КРОСС/ Почти двойно се е увеличил броят на туристите, които посещават през лятото хижите в планинските райони на Разлог и Банско. Според собствениците на хижи в Пирин, десетки организирани групи от Англия, Германия и Румъния още преди 2 месеца са направили резервации за месец август в планинските туристически комплекси.Най-предпочитани са маршрутите в района на хижа \"Вихрен\". Яна и Любомир са дошли в тази част на Пирин планина, привлечени от достъпния маршрут към Рибното езеро, до където се стига след 3-часов преход.Други предпочитани маршрути за туристите са заслон \"Кончето\" , \"Джамджиев ръб\" и връх \"Вихрен\".От началото на летния сезон хижа „Вихрен\" е пълна с туристи. Хижарите дори са осигурили допълнителни спални чували и легла. ", "date": "2019.08.17", "title": "Почти двойно са се увеличили туристите това лято в Пирин "}
{"url": "http://www.cross.bg/byrgas-kokain-prokyratyra-1611304.html", "text": "/КРОСС/ Открито е голямо количество кокаин в склад за плодове в Бургас, съобщават от Апелативната прокуратура в града.По-късно в събота се очаква Административният ръководител на Окръжната прокуратура в Бургас Георги Чинев и старши комисар Калоян Калоянов - Директор на ОД на МВР-Бургас да разкрият повече информация за акцията. ", "date": "2019.08.17", "title": " Откриха голямо количество кокаин в склад за плодове в Бургас"}
{"url": "http://www.cross.bg/bulgarskiya-pokazali-silata-1611302.html", "text": "/КРОСС/ Днес почитаме героите от Илинденско - Преображенското въстание, показали силата на българския национален дух. Хиляди смели сърца останаха завинаги свързани от мечтата за свобода и единение. Поклон  пред смелостта и саможертвата им.", "date": "2019.08.17", "title": "Нинова: Почитаме героите от Илинденско - Преображенското въстание, показали силата на българския национален дух"}
{"url": "http://www.cross.bg/bulgariya-deloto-fond-1611305.html", "text": "/КРОСС/ Арбитражният съд във Вашингтон отхвърли окончателно исковете на Оманския фонд във връзка с КТБ и осъди ищеца да заплати всички разноски по делото на България, съобщават от министерството на финансите, като уточняват, че решението е взето на 13-и август.В делото, Оманският фонд се оплакваше, че действията на българската държава и БНБ във връзка с поставянето на КТБ под особен надзор, отнемането на лиценза и обявяването ѝ в несъстоятелност, както и отказът ѝ да бъде предоставена ликвидна подкрепа или спасителен план под друга форма, представляват нарушения на Договора за взаимно насърчаване и защита на инвестициите между България и Оман.След като българската страна представи две писмени защити, придружени от експертни становища и доказателства, през декември 2018 г. фондът се отказа от исковете си без право да ги предяви отново, припомнят от финансовото министерство.  ", "date": "2019.08.17", "title": "България окончателно спечели делото срещу Оманския фонд по казуса КТБ"}
{"url": "http://www.cross.bg/karakachanov-sotirya-merkite-1611303.html", "text": "/КРОСС/ \"Случаят в Сотиря показва за пореден път, че концепцията за несоциализираните общности, която предложих, трябва да бъде приета\", написа във Facebook лидерът на ВМРО, министър на отбраната и вицепремиер Красимир Каракачанов, съобщиха от пресцентъра на ВМРО.\"Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел. Бог да прости загиналото дете! И най-строго наказание за виновния\", пише Каракачанов по повод на трагичния случай в сливенското село Сотиря, при който дете е било насилено и бито от рецидивист и загуби живота си, посочват от ВМРО.\"Като заместник министър-председател на България преди повече от половин година Каракачанов предложи за обсъждане и приемане Концепцията за промени в политиката за интеграция на циганския /ромския/ етнос в Република България и мерките за реализацията им\", се посочва в прессъобщението.Документът беше обсъждан на редица кръгли маси, както и изпратен до ресорните министерства за съгласуване. Сега предстои Концепцията да бъде разгледана на заседание на Министерския съвет, за да може да започне прилагането на мерките, записани в текста й. ", "date": "2019.08.17", "title": " Каракачанов за убийството в Сотиря: Да се приеме концепцията за несоциализираните общности"}
{"url": "http://www.cross.bg/fedor-robot-samostoyatelno-1611309.html", "text": "/КРОСС/ Руската космическа агенция Роскосмос разкри информация, че изпраща на Международната космическа станция (МКС) полуавтономния робот, наречен Федор. Машината е създадена така, че може да имитира движенията на човек. Те е способна да извършва редица задачи напълно самостоятелно, но по време на престоя й в околоземна орбита ще й помага оператор, който ще я контролира от Земята.Проблемът е, че през 2017 г. в интернет се появиха материали, които показват как същият симпатичен робот насочва огнестрелни оръжия и стреля с тях. Което недвусмислено показва, че е обмисляно неговото използване за нуждите на военните.Въпреки че някои медии вече оприличиха Федор на компютъра Skynet от холивудската сага \"Терминатор\", все пак в космоса не се очаква той да покаже тази част от \"характера\" си и екипажът на космическата станция може да бъде спокоен.Според официални данни, Роскосмос планира в перспектива да го използва за изграждането на космически бази на Луната или на други планети. И по този начин той да подготвя бъдещите човешки обитания за пристигането на хората.На този етап обаче Федор едва ли ще се справи с подобни комплексни задачи. За сега роботът може самостоятелно да се изправя, когато падне на земята, да взима различни предмети, както и да ги поставя на определено място.\n\t\t\t\t\t ", "date": "2019.08.17", "title": "Русия изпраща на МКС робот, който може да стреля (видео)\t"}
{"url": "http://www.cross.bg/geshev-prokyror-glaven-1611306.html", "text": "/КРОСС/ Възраженията срещу кандидатурата за главен прокурор на Иван Гешев може би не са разбираеми за всеки страничен наблюдател - човекът се заканва на олигарсите, на мафията, щял да се бори с престъпността...Не е в това, че Гешев се заканва стръвно като милиционер да се бори с престъпността, да мачка олигарси. Не е и толкова страшно, че за него заподозрените са виновни преди доказване. Съдът ще го озапти, ще плащаме обезщетения след време, както за Цветанов.Прокуратурата и сега си затваря очите пред явни престъпления, очевидни, доказани с документи, например кражбите и измамите в банките. Но за нея врагът е само удобният Цветан Василев.И сега Гешев е зам.-главен прокурор, а няма никакви сериозни успехи в борбата с престъпността. Действията му са преди всичко пропаганден шум. В своята концепция, изтъкана от общи приказки, Гешев обещава да отговори на очакванията за справедливост. Защо досега не е успял да отговори? Защото обществото никак няма усещане за справедливост откакто Гешев е важен фактор в прокуратурата и спецпрокуратурата. Пречил ли му е някой?Най-напред виси въпросът дали Гешев е адекватен за този пост, от който ще зависи борбата с престъпността и до голяма степен състоянието на обществото в мандат от следващите 7 години.Спорните моменти са много. Гешев е единствен кандидат, което опорочава избора въобще. Въпреки че Гешев грубо излъга (или показа, че е неинформиран) в пространно интервю пред БНТ, че и Лаура Кьовеши била единствен кандидат за главен прокурор на ЕС. Демек - може. Само че Кьовеши беше пресявана заедно с още трима кандидати. И още не е избрана. Докато към Гешев медиите се държат сякаш вече е главен прокурор.Веднага възниква въпрос -И защо по принцип няма прокурор, прочул се с успехи в борбата с престъпността? Нещо, за което България постоянно търпи критики, включително от чужбина.Кандидатурата на Гешев се представя с всички пропагандни похвати на обслужващите властта на Борисов медии. Той е непрекъснато в новините, още далеч преди да бъде обявен за кандидат. Той лично поднася почти всички новини от прокуратурата, дори да няма пряко участие в тях. Камерите забравиха говорителката на главна прокуратура заради него.И когато прекаленото му присъствие в медиите доведе до логичен въпрос - ще се кандидатира ли за главен прокурор - Гешев отговори, че 99 процента няма да става главен прокурор. В стила на всички избрани от Борисов. По същия начин Плевнелиев, месец преди Борисов да го кандидатира за президент, каза, че няма такова намерение и имал работа като министър.Аналогията не е случайна. Изборът е на Борисов, без съмнение. Какъвто беше и изборът на Цацаров, по думите на един друг градски прокурор от изтеклия запис в жилището на Борисов в Банкя.И при избора на Борис Велчев за главен прокурор той беше единствен кандидат. Но беше безспорен юрист, без неадекватни изказвания, и не предизвика възражения в нито една колегия, било съдийска, адвокатска или прокурорска.Впрочем, и предишният Никола Филчев, и сегашният Цацаров, са безспорни юристи, които могат да търпят всякакви други възражения, но не и за професионалната им компетентност.Докато с Гешев единствен кандидат това е проблем. Резките му изказвания веднага предизвикаха реакция в адвокатската колегия. Срещу него се изказаха и отделни съдии (виж )сред които на първо място определи „политически кръг и медии\", свързани с „подсъдимия Прокопиев\". Отправи заплахи към Христо Иванов, един от лидерите на Демократична България - „да внимава\".На второ място постави олигарсите, които и да са те, но очевидно само избрани. Обяви за свои противници и адвокатите. Чак на трето място поставя мутри, престъпници и крадци-държавни служители (виж  обясненията му в интервю).Гешев е с манталитет на полицай, какъвто на практика е, макар да има стаж като следовател и прокурор. Такива са възпитаниците на школата в Симеоново, сега полицейска академия. Но сред тях така неадекватно не се е изказвал нито един прокурор, нежели кандидат за главен прокурор. Гешев в спонтанното си интервю обясни, че едва ли не разделението на властите било „десен екстремизъм\". За да декларира после в излъсканата си концепция, пълна с общи приказки за борба с престъпността, че щял да спазва разделението на властите... То оставаше и да не го спазва.В някои коментари се прокрадна версията, че кандидат-главният прокурор Гешев е с диктаторски милиционерски манталитет и ще се обърне срещу хората, които го избраха. Щял да посегне на Борисов, с него той си слагал главата на дръвника и т. н.Нищо такова няма да се случи. Имаше и други главни прокурори - Татарчев и Филчев, които бяха избрани по партийна линия и после се обърнаха срещу хората, които ги избраха. Но каквито и да бяха, те бяха хора с характер. В сравнение с Гешев дори безличният Борис Велчев и послушния Цацаров изглеждат личности.Един ден всичко ще свърши катастрофално, ще се срути като къща от карти. Още на първите избори, които ще загуби Борисов. Той затова ще се опита да стане президент, изборът на главен прокурор не му е достатъчен като гаранция, че няма да бъде преследван. Защото има за какво.Иван Бакалов,", "date": "2019.08.17", "title": "Проблемът с Гешев не е, че е зло куче. Въпросът е кой му държи каишката"}
{"url": "http://www.cross.bg/gymeni-stomaha-byldog-1611301.html", "text": "/КРОСС/ Специалисти от ветеринарна клиника в Тайланд са направили операция на булдог, за да извадят от стомаха на гладното куче 32 гумени патета, съобщи ЮПИ.Стопанката на гладника от породата Американски булдог на име Девъл разказва, че питомецът й се е нахвърлил върху кутия с 50 гумени патета, предназначени за басейна й в Патая. След като булдогът повърнал пет играчки, притеснената жена побързала да го закара във ветеринарна клиника, допускайки, че останалите са в стомаха му.След като тревогите й се оправдали, ветеринарите подложили Девъл на операция. По време на продължилата над един час интервенция от стомаха на кучето били извадени 32 гумени патета, части от две гумени топки и несмляна залъгалка от говежда кожа.Лакомият булдог вече си е у дома, където се възстановява от премеждието под грижите на стопанката си. ", "date": "2019.08.17", "title": "Ветеринари извадиха 32 гумени патета от стомаха на гладен булдог"}
{"url": "http://www.cross.bg/moreto-brega-vulni-1611307.html", "text": "/КРОСС/ Големи вълни прогониха летовниците от първа линия на плажовете по Южното Черноморие, а мъртвото вълнение ги закотви в големите жеги на пясъка. От началото на седмицата на повечето ивици в Бургаско флагът е червен за ужас на хилядите български и чужди туристи, особено за децата, които са принудени да не влизат във водата, пише 24 часа.В Бургас от два дни морето бушува и вдига вълни от 2 до 3 метра, които опразниха първия и втория ред чадъри. Същото е положението и на другите ивици по Южното Черноморие. Под вода на 10 м навътре от брега са плажовете на \"Каваците\" и \"Смокиня\", в Поморие и Синеморец летовници също панически вдигаха хавлии и багажи от пясъка. \"Божа работа кога ще се успокои морето. Предполагам, че тези дни ще утихне, защото вълната леко намалява. В началото на седмицата бе по-бурно морето\", каза старши спасителят и отговорник за бургаския плаж Желю Костадинов.На много места по Южното Черноморие ситуацията се усложнява и от комбинацията на големи вълни с мъртво вълнение. Около Бургас в крайбрежните зони извън заливите вълнението стига 4-5 бала, което прави самоубийствено плуването в морето. Заради големи вълни от вторник пътуването до остров Света Анастасия е спряно и корабчетата изчакват на брега в Бургас да утихне морето.\"В понеделник беше последният курс, два дни не сме имали туристи\", коментира управителят на единствения обитаем български остров Павлин Димитров. Надеждите му са днес вълната да падне.Бурното море изкара и купища водорасли на брега, които плажните наематели едва успяват да изчистят, а на места се събират в огромни купчини и вонят ужасно. \"Най-важното е туристите да спазват флаговата сигнализация. Затова сме на плажа - да следим ситуацията. Ако човек попадне на мъртво вълнение и го задърпа надълбоко, не трябва да се паникьосва. Най-важнато е да започне да плува към брега, но не фронтално, за да не се изтощава, а косо по диагонал на 45 градуса\", съветва Костадинов.Досега препоръките бяха да се плува успоредно, но водният гард ги оспорва. \"Така мъртвакът пак ще ви отнесе навътре\", добавя старши спасителят.Според водните гардове плаж с плаж не си прилича. Докато в Бургас флагът е червен, в Черноморец може да е тихо  \"Същото важи и за спасителните постове. Хората не трябва да се подлъгват да влизат в морето, ако на 300 метра от тях примерно знамето е зелено или жълто, а пред тях е червено. Трябва да спазват указанията наспасителя, който е в техния район - той най-добре го познава и затова е преценил какъв флаг да вдигне\", допълва Костадинов.От вторник насам на бургаския плаж ситуацията е много опасна, тъй като големите вълни са изровили големи дънни ями, на места са се образували и подводни реки при оттеглянето на водата в морето. Дори и на брега такава ситуация е опасна, особено за малки деца, защото може изведнъж да ги повлече в морето, предупреждават водните гардове. Тъй като разположението на плажовете и теченията са различни, по ЮжнотоЧерноморие се открояват дузина опасни плажа Това са Харманите в Созопол, южният в Слънчев бряг, Иракли, северният на Обзор, двата плажа в Поморие, в Ахтопол и Липите в Синеморец.В района на Варненска област най-опасният плаж е край устието на Камчия, там на много места се образуват водовъртежи. Морето край Шкорпиловци също крие много опасности през август. Там влече навътре, а близо до брега минава студено течение.На градските плажове във Варна най-често дънни ями се образуват в Аспарухово, на южния плаж и край калните бани. Инциденти се случват и край самите буни, които са неохраняеми. Плажовете на Кабакум и Златни пясъци също крият опасности. Те са открити, наклонът на брега е голям и рязко става много дълбоко. ", "date": "2019.08.17", "title": "3-метрови вълни подгониха туристите по Черноморието"}
{"url": "http://www.cross.bg/byrgas-trypovete-obezopasyavane-1611308.html", "text": "/КРОСС/ 17 мъртви щъркела са открити при проверка на служители от Регионалната инспекция по опазване на околната среда и водите /РИОСВ/-Бургас в близост до електропроводи, разположени до село Братово. Това съобщиха от пресслужбата на инспекцията. Екоинспекторите са посетили района след постъпил сигнал на \"зелен телефон\" за трупове на щъркели под електропровода преди селото. При проверката се установени 11 мъртви щъркела на мястото, посочено в сигнала и още 6 под друг електропровод, пак в района на селото.От там посочиха, че труповете са в различна степен на разлагане, т.е. не може да се определи момента на сблъсъка с електропреносната мрежа. От РИОСВ-Бургас информираха, че съгласно разпоредбите на закона за биологичното разнообразие, труповете са оставени на мястото, на което са намерени.По предложение на РИОСВ - Бургас, от началото на юни тази година, \"Електроразпределение юг\" ЕАД към EVN стартира обезопасяване на електропроводи чрез монтиране на устройства против кацане на птици, кацалки, защитни решетки и накладки.Електропроводите, под които се установиха труповете на щъркели при последната проверка, не е включен в тазгодишната програма на \"Електроразпределение юг\" за обезопасяване, съобщиха от инспекцията в Бургас. От там добавиха, че са проведени разговори с ръководството на дружеството за спешното им обезопасяване.От началото на годината в екоинспекцията в Бургас са постъпили 31 сигнала за бедстващи щъркели, които са настанени в спасителния център за диви животни в Стара Загора. ", "date": "2019.08.17", "title": "17 мъртви щъркела са открити до електропроводи в Бургаско"}
{"url": "http://www.cross.bg/sofiya-markirovka-zamestnik-kmetut-1611310.html", "text": "/КРОСС/ Столична община, наред с ремонтите в училищата, работи и по освежаване на пътната маркировка. Това заяви заместник-кметът на София Дончо Барбалов, който се включи в инициативата на Института за пътна безопасност „Мисия Нула\", предаде репортер на БГНЕС.„Работим усилено по обновяване на основната пътна маркировка в София и пешеходните пътеки. Много е важно за началото на новата учебна година да сме направили всичко възможно да обезопасим и районите на училищата\", отчете Барбалов.заместник-кметът допълни, че на някои места маркировката не е достатъчна и са нужни повдигнати пешеходни пътеки. „Правим такива, но не може всички да са повдигнати. Целта е всички да бъдем по-съзнателни на пътя и да се съобразяваме с правилата\".Основната цел на кампанията \"Мисия нула\" е не да няма катастрофи, а да няма жертви. Близо 700 души годишно у нас загиват при пътни инциденти. Част от \"Мисия нула\" е провеждането на национален шампионат \"Безопасно шофиране и кръг от национален шампионат \"Затворен маршрут \"Писта София 2019″ на 17 и 18 август. Заради това движението ще бъде ограничено по бул. \" Владимир Вазов\", за да се проведе обучението по безопасно шофиране и \"Писта София 2019\". Volume 0%. ", "date": "2019.08.17", "title": "Пътната маркировка ще бъде освежена до началото на учебната година"}
{"url": "http://www.cross.bg/martin-trifonov-deteto-1611297.html", "text": "/КРОСС/ Майката на Мартин Трифонов, който беше арестуван за зверското убийство на 7-годишната Кристин, е подготвила раницата му за бягство. Това пише \"Монитор\", цитирайки трима от доброволците, които са участвали в издирването от полицията на предполагаемия убиец. След това тази информация беше потвърдена и от окръжния прокурор на Сливен Пламен Стефанов.Детето беше намерено в безпомощно състояние, изнасилено и пребито, в четвъртък вечерта край село Сотиря. По-късно то почина от раните си.Трагедията се разиграла в ранния следобед на Голяма Богородица. Тогава 7-годишната Кристин отива до местния магазин в близост до дома си, за да си вземе сладолед и 2 бири за дядо си. Пред магазина стои 21-годишният Мартин Трифонов, който пие енергийна напитка, купена от магазина. Той също така е взел и 200-грамова домашна ракия, която обаче била за неговия баща според думите на съпругата на собственика на магазина Цонка Иванова. Той е стоял пред магазина около 1 час. Никой не е видял кога точно Мартин тръгва след детето. Към 5 часа дядото тръгва да търси внучката си и вижда чехъла на детето в близост до спирката, зад която Мартин е захвърлил телцето на детето - спирката е „Стефан Савов\". С него е и семейното куче пинчер. Първоначално дядото не намира детето, но съседка го съветва да следва кучето. Когато дядото намира Кристин, тя все още диша. Устата й е запушена с пликче от хляб. Дядото отпушва устата й и тя успява да каже само „Дядо, дядо\". Въпреки че детето веднага било откарано в болница, то издъхнало от раните си.По ирония на съдбата няколко часа по-късно в болничното заведение се озова и соченият за убиец на Кристин Мартин. Мъжът беше прострелян по време на полицейската акция по залавянето му.Към обяд на 16 август са били получени сигнали, че предполагаемият убиец на 7-годишното момиченце в сливенското село Сотиря Мартин Трифонов е видян. Той бе задържан от полицията в покрайнините на селото. След подадените сигнали той е успял да избяга и се е укрил в близка местност, съобщи главният секретар на МВР Ивайло Иванов. Един местен човек го е видял в гората и е успял да го снима.Ако не се беше стигнало до задържането, този кадър е щял да бъде най-актуалният, който от полицията щели да предоставят за медиите. До това обаче не се стига. При преследването е бил прострелян и заради това е заведен първо в болницата. Младият мъж е бил в затвора от ноември 2017-а до май м.г., където е изтърпял присъда за блудство и кражби.Преди да бъде заловен от полицията, Мартин Трифонов е бил завързан от човека, който го е срещнал в гората, но е успял да избяга. В момента предполагаемият убиец е в болница, има охрана. Той има наранявания по краката, не е установено дали е от оръжие на полицаите. Но е имало продължително преследване, задържане, бягство - което обуславя основателно използване на оръжие, посочи Ивайло Иванов. Няма опасност за живота му, прегледан е бил от лекари и е хоспитализиран, поставена е и охрана край болничната стая. Получена е информация, че близки на Мартин са знаели за извършеното от него престъпление. Съучастници няма. Няма данни Мартин да страда от психически заболявания.Има две присъди - за блудство и кражби. Блудството е назад във времето, извършвал е дребни кражби на местата, на които е работил. Не е имал подготовка за убийството, нямал е планове да напусне страната. Не е употребявал алкохол, фен е на енергийните напитки. Ще се направят тестове за наркотици. Но според полицията не е взимал такива, тъй като е бил изключително беден, а наркотиците струват пари. Мартин нямал даже и мобилен телефон.Емилия, бабата на доброволеца Дончо, разказва, че в деня на трагедията към 19,30 - 20 ч Мартин е минал покрай местния полицай  и се е представил за кравар, след което е започнал да бяга, имало е и 5 - 6 изстрела. Събрали се доброволци, които да помогнат на униформените в издирването на убиеца.Доброволците - момче, момиче и жена, разказаха още, че докато ходели из гъстата гора да търсят заедно с полицаите изчезналия заподозрян Трифонов, към 14,30 ч. чули шум. В следващия момент видели Мартин, който бил гол до кръста и обут в зимен анцуг. Това било на километър от селото. Мартин хукнал да бяга, полицаите стреляли 2 - 3 пъти във въздуха и след това в него, разказаха още очевидците.За Мартин е известно, че той няма приятели, няма редовна работа. Той продавал малки кучета на битака и най-вероятно се изхранвал и с кражби. Просел пари в Сливен. Майка му и баща му имат проблеми с алкохола, за него се знае, че употребява наркотици, споменаха дрогата пико. Казват, че винаги носи голяма раница и има слушалки в ушите. Дразни местните кучета, заплашва деца с вериги, бухалки и ножове.Междувременно стана известно, че съвсем наскоро Трифонов е заплашвал с нож деца от същото село и му е бил нанесен побой от местен жител, който само се похвали за това в социалните мрежи. Мартин е израснал под грижите на дядо си, след като баща му починал, а майка му заживяла с друг мъж.За Кристин е известно, че е добро и възпитано дете, добре гледано. Главно е отглеждано от баба си Милка и дядо си Красимир, докато майка му Гергана работи в Слънчев бряг, предишната работа на майката е била в консервен завод в Нова Загора. Майката и бащата на момичето са разделени. Днес е трябвало детето да замине на морето при майка си. Кристин е ходила редовно на детска градина, трябвало е тази година да започне училище. Емилия, бабата на доброволеца Дончо, казва за нея: „Гледана е като писано яйце.\"Предстои в понеделник да бъдат повдигнати обвинения за убийството на момиченцето, за изнасилване и блудствени действия, взети са материали за извършването на ДНК проба, очаква се резултатите да бъдат готови още в събота, уточни окръжният прокурор на Сливен Пламен Стефанов. Според участвалите в издирването майката на Трифонов и живеещият с нея на семейни начала мъж са имали информация за мястото, където се укрива, но не са я споделили с полицаите.Тепърва ще се изясняват мотивите за извършеното престъпление, Трифонов не е бил под влияние на алкохол или дрога, няма данни да е използвал наркотици. Осъждан е бил за блудствени дейности и за кражби от местата, където е работил през 2017 година. Изтърпял е присъдата си и е напуснал затвора в Бургас през май м.г. ", "date": "2019.08.17", "title": "Близките на убиеца от Сотиря са знаели за извършеното от него"}
{"url": "http://www.cross.bg/zapoved-zadurzhane-dostavki-1611295.html", "text": "/КРОСС/ САЩ издадоха заповед задържане на иранския петролен танкер \"Грейс 1\", предадоха агенциите.Според федералната прокуратура във Вашингтон вчера е получена заповед за задържане и конфискация на плавателния съд.Съгласно издадената заповед танкерът с целия си петрол и сумата от 995 000 долара подлежат на изземване въз основа на жалба на правителството на САЩ. Плавателният съд понастоящем се намира в Гибралтар.САЩ твърдят, че в случая става дума за незаконен достъп до американската финансова система с цел да бъдат подпомогнати доставки по море за Сирия от елитното иранско военно подразделение Корпуса на гвардейците на Ислямската революция. Корпусът е обявен от САЩ за чуждестранна терористична организация.Според американските съдебни документи корабът е извършвал плавания, чиято цел е била отвличане на вниманието, а мрежа от фирми паравани са помагали да бъдат изпирани милиони долари.На 4 юли британски морски пехотинци задържаха танкера в Гибралтар по подозрение в нарушаване на санкциите на ЕС срещу петролните доставки за Сирия, близък съюзник на Иран.В четвъртък гибралтарските власти отмениха заповедта за задържането му, но съдбата на плавателния съд се усложни още след обжалване в последния момент от страна на САЩ на освобождаванет ", "date": "2019.08.17", "title": "САЩ издадоха заповед за задържане на иранския танкер от Гибралтар"}
{"url": "http://www.cross.bg/mesta-ymeren-slunchevo-1611292.html", "text": "/КРОСС/  В събота ще преобладава слънчево време. По-съществени увеличения на облачността ще има над източната половина от страната и планинските райони и на отделни места там следобяд ще превали и прегърми. Ще духа слаб до умерен вятър от север-северозапад. Максималните температури ще са между 25° и 30°, съобщават от НИМХ.В планините ще преобладава слънчево време. След обяд ще се развива купеста облачност и на отделни места главно в централните масиви ще превали и прегърми. Ще духа умерен вятър от север-северозапад. Максималната температура на височина 1200 метра ще е около 18°, на 2000 метра - около 11°.По Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28°. Температурата на морската вода е 26-27°. Вълнението на морето ще е 1-2 бала, след обяд на места по южното крайбрежие и временно до 3 .В неделя и през първата половина от следващата седмица ще бъде предимно слънчево. След обяд от вторник нататък в низините ще бъде отново горещо. Ще духа слаб източен, в източната половина - до умерен изток-североизточен вятър. Температурите ще се повишават и към четвъртък-петък преобладаващите максимални ще са между 32° и 37°; по-ниски, до 27°-29°, ще остават по Черноморието. ", "date": "2019.08.17", "title": "Времето през уикенда"}
{"url": "http://www.cross.bg/oblast-tyristi-gradove-1611293.html", "text": "/КРОСС/  Пльос, Суздал, Кирилов бяха включени в класацията на малките градове в Русия, водещи през 2018 г. по брой туристи на жител, съобщава TourStat.Експертите на аналитичната агенция въз основа на данните на регионалните администрации съставиха списък от десет града, в които има най-голям брой туристи на местен жител.Лидерите на класацията са Пльос в Ивановска област (173 туристи годишно на жител) и Суздал във Владимирска област (162 гости).В десятката влизат също Кирилов в област Вологодска (78 посетители), Българи в Република Татарстан (60 туристи), Мишкин в Ярославска област (34 гости), Городец в Нижен Новгород (22 пътуващи), Сергиев Посад в Московска област (18 гости), Виборг в Ленинградска област (13 туристи), Углич в района на Ярославъл (12 посетители) и Велики Устюг в района на Вологда (9 пътуващи на жител).Списъкът не включва курортни градове.Според оценките на агенцията, туристите обикновено идват в малки градове на Русия за един или два дни през почивните дни или празниците.Снимка РИА Новости", "date": "2019.08.17", "title": "Изброиха малките руски градове, в които туристите са повече от местните"}
{"url": "http://www.cross.bg/imash-godini-vsichko-1611296.html", "text": "/КРОСС/ Днес великият Робърт Де Ниро става на 76 години. Актьорът е роден на 17 август 1943 г. в Ню Йорк. След всички тези години спокойно можем да кажем, че е постигнал много. Сигурни сме, че всеки има свой любим филм с негово участие.През 1976 г. получава \"Оскар\" и \"Златен глобус\" за ролята си в \"Шофьор на такси\". Сред други от най-добрите му филми са \"Бий бавно барабана\", \"Кръстникът II\", \"Добри момчета\", \"Нос страх\", \"Мъже на честта\", както и комедиите  \"Запознай се с нашите\", \"Запознай ме с вашите\", \"Запознай се с малките\".Тъй като за 76 години Де Ниро сигурно е събрал много мъдрост и е вдъхновение за много хора, ще се обърнем към най-хубавите му цитати.Научаваш двете най-важни неща в този живот - никога не предавай приятелите си и си дръж устата затворена.Талантът е в изборите, които правиш.Едно от нещата, които ти позволява актьорството, е да живееш живота на някой друг, без да трябва да плащаш цената за това.Ще имаш време да си почиваш, когато си мъртъв.Обичам да откривам нови хора. И не защото са нови, а защото, ако намериш някой, който перфектно пасва някъде, това е идеално.Хората не се опитват да показват чувствата си, опитват се да ги прикрият.Времето минава, така че, каквото имаш намерение на правиш, направи го, направи го сега! Не чакай!Парите правят живота по-лесен. Ако имаш късмет да ги имаш, просто си късметлия.Най-трудното в това да си известен е, че хората винаги са мили с теб.Не обичам да гледам филмите си. Заспивам на тях.Животът рядко те променя изцяло, но постоянно те променя в детайли.Не се страхувайте да направите онова, което ви подсказват инстинктите ви.Ако си в правилния стол, не ти отнема много време да се почувстваш удобно в него.Да те отхвърлят наистина боли, но имам чувството, че твърде често то няма нищо общо с теб.Не си отговорен за всичко, но си отговорен за своята част от него, затова дай всичко от себе си във всичко, което правиш.Няма нищо по-иронично или противоречиво от самия живот.  ", "date": "2019.08.17", "title": "Великият Робърт Де Ниро днес навършва 76 години"}
{"url": "http://www.cross.bg/mesetz-lekarstva-aptekite-1611291.html", "text": "/КРОСС/  Над 90 аптеки са затворили от месец май досега заради въвеждането на системата за верификация. В началото на месец август изтече крайният срок, в който фармацевтите трябваше да свържат към компютрите си специални четци за кодовете на лекарствата. Все още обаче в част от аптеките няма компютри. Първоначалната инвестиция за устройството е около 2000 лв. След това обаче, фармацевтите трябва да плащат всеки месец за поддръжка. Особено за по-малките населени места обаче инвестициите в четци и софтуер са непосилни. Според магистър-фармацевта Анушка Матеева от село Обнова, контролните органи трябва да следят, дали в страната влизат  фалшиви лекарства и по какъв начин става това. „Такива лекарства има, но не са при нас\", каза тя. „Ние зареждаме аптеките в цялата страна по два пъти на ден и виждаме какво е тяхното реално състояние и дали имат готовност за това електронно свързване, както технически, така и финансово\", посочи Аделина Любенова от Българския фармацевтичен съюз. „От сканираните досега лекарства няма регистрирани с изтекъл срок на годност. Това беше и нашето очакване. Откриха 4 опаковки със сбъркан код. Навсякъде в Европа работи тази директива, но не пълноценно\", заяви от своя страна Николай Костов от Асоциацията на собствениците на аптеки. След неспазените срокове, следват глоби за аптеките нарушители, като санкциите ще бъдат от 1 000 до 3 000 лв.", "date": "2019.08.17", "title": "Над 90 аптеки са затворили от месец май заради системата за верификация"}
{"url": "http://www.cross.bg/dokyment-kadastur-litza-1611294.html", "text": "/КРОСС/ В бюджета на общините да постъпва разликата в стойността на таксата между електронен и хартиен документ, когато местната администрация подпомага службите по геодезия, картография и кадастър при обслужването на гражданите.Това се предвижда в предлаганите промени в Тарифа №14 за таксите, които се събират в системата на Министерството на регионалното развитите и благоустройството и от областните управители.За изпълнение на заявената от потребителя услуга общините получават от Агенцията по геодезия, картография и кадастър електронен документ, таксата за него постъпва в бюджета на МРРБ, а общините разпечатват и предоставят на потребителя съответния документ на хартиен носител. Очаква се в резултат на изменението да се увеличи броят на общините, които желаят да подпомагат службите по геодезия, картография и кадастър, като по този начин ще бъде подобрено обслужването на потребителите, тъй като те ще могат да заявяват и получават услуги от кадастралната карта на удобно за тях място - в общинските центрове.С измененията в Тарифата се регламентира държавната такса за официалните документи - скици, схеми  и  удостоверения да  постъпва в държавния бюджет, чрез правоспособните лица по кадастър, които подпомагат службите по геодезия, картография и кадастър при административното обслужване.В новия документ се предвижда промяна и в определянето на таксата за проект за изменение на кадастралната карта и кадастралните регистри. Досегашната отстъпка от 50 %, която се отнасяше за всички обекти в проект, който съдържа повече от 50 обекта, ще се прилага само за горницата над 50-тия имот. Това означава, че от 51-вия имот нагоре, след отстъпката в цената от 50 на сто, тя ще бъде 25 лв. за обект.Така се цели постигане на по-справедлив начин на заплащане, тъй като при досегашното определяне на отстъпката за проекти, които съдържат до 50 имота крайната цена на таксата беше по-висока, отколкото крайната цена на таксата за проект, съдържащ повече от 50 имота.С цел подобряване обслужването на гражданите и регламентиране работата на правоспособните лица по кадастъра се предлагат промени и в още две наредби - за предоставяне на услуги от кадастралната карта и кадастралните регистри и за водене и съхраняване на регистъра на лицата, правоспособни да извършват дейности по кадастъра.С измененията в първия документ се определят условията и редът за осъществяване и прекратяване на дейността по административно обслужване от лицата, придобили правоспособност по реда на Закона за кадастъра и имотния регистър. Регламентирани са изискванията, на които трябва да отговарят правоспособните лица по кадастър, както и начинът и редът, по който се заявява пред АГКК желанието за административно обслужване и за отбелязване в регистъра на правоспособните лица, че ще извършват такава дейност.В проектонаредбата са указани и правилата, които следва да прилагат правоспособните лица при предоставянето на услуги, както и видовете услуги, които ще предоставят на потребителите, чрез регламентиран достъп до административната информационна система - скица на поземлен имот, скица на сграда, схема на самостоятелен обект и удостоверение за наличие или липса на данни, както и приемане на заявления за изменение на кадастралния регистър на недвижимите имоти. Изброените услуги ще могат да бъдат предоставяни за цялата територия на страната, за която има кадастрални карти и кадастрални регистри.С промените в Наредбата за изпълнението на всяка услуга са посочени кои документи се получават по служебен път и какви данни и документи се предоставят от заявителя. Отпада и предоставянето на документ, който да удостовери, че новоизградените обекти са нанесени в кадастралната карта и кадастралните регистри. Органите, въвеждащи обектите в експлоатация, извършват служебна проверка в кадастралната карта.С измененията в Наредбата за водене и съхраняване на регистъра на лицата, правоспособни да извършват дейности по кадастъра, се конкретизира съдържанието на регистъра, партидите и партидните досиета на правоспособните лица, като се допълва с данни за датата, на която правоспособното лице започва и/ или прекратява дейността по административно обслужване, номер и датата на документ за преминат курс за поддържане и повишаване на професионалната квалификация и номер и дата на застрахователна полица за сключена застраховка „Професионална отговорност\".Проектите на наредби и мотивите към тях са публикувани на интернет страниците на Министерството на регионалното развитие и благоустройството, на Агенцията по геодезия, картография и кадастър и на Портала за обществени консултации. ", "date": "2019.08.17", "title": "Общините ще получават разликата от таксите при предоставянето на кадастрални услуги"}
{"url": "http://www.cross.bg/slyshat-myzika-bulgarite-1611300.html", "text": "/КРОСС/ 43% от българите слушат музика всеки ден, а 27% няколко пъти в седмицата. Младите в най-големи дялове слушат музика  всеки ден и с увеличаване на възрастта намалява делът на тези, които слушат ежедневно. Малки дялове регистрираме при опциите веднъж седмично - 5%, няколко пъти месечно - 6%, по-рядко - 7%. 5% от българите слушат музика само по поводи и тържества. 9% посочват, че не слушат музика.Народната музика се слуша от най-голям дял - 26%. На второ място е попфолк/чалга - 21% и  поп с 19%. 14% от българите слушат рок. Младите на възраст 18-29 г. в най-голям дял слушат попфолк/чалга. С увеличаването на възрастта намаляват вкусовите предпочитания към този жанр и се увеличават спрямо народната музика  и поп музиката. В малките населени места и селата хората предпочитат народната музика и попфолка, а живеещите в Столицата и Областните градове - поп и рок. 8% е делът на българите, които слушат естрада.В най-голяма степен българите слушат музика вкъщи - 56%. 21% - в колата си. Едва 7% посочват, че в ресторанти, кафета, барове, клубове, дискотеки слушат музика най-често.Радиото и телевизията са основните източници, от които българинът слуша музика - 35% от радио и 31% от телевизия. 11% слушат музика през телефона си. Младите между 18 и 29 г. основно слушат през мобилното си устройство.Близо две трети от българите посочват, че ходят на концерти, докато цели 71% посочват, че не ходят. Живеещите в Столицата в най-голям дял ходят на концерти за сметка на живеещите в областни градове, малки населени места и села. Това, в голяма степен се дължи на факта, че в София хората имат повече опции и възможности да посещават концерти.За малко над половината от българите (56%), когато слушат музика водещото е мелодията, ритъмът, инструментът, докато за една трета водещи са съответно текстът, смисълът, посланията. Прави впечатление, че само за хората над 70 години е по-важен смисълът и текста, отколкото мелодията и ритъма.Българските изпълнители са по-често слушани от чуждестранни такива. Малко повече от половината (56%) слушат най-често български изпълнители, докато 28% най-често слушат чуждестранни. По-възрастните хора в по-голям дял слушат най-често български изпълнители, докато по-младите са разполовени в избора си на изпълнители.Близо половината (48%) от българите посочват, че харесват попфолк музиката, докато 41% посочват, че не я харесват. Тук отново се наблюдава, че младите симпатизират в по-голям дял на този жанр за сметка на по-възрастните. Две трети от живеещите в селата харесват попфолка, а в Столицата този дял е 44%. ", "date": "2019.08.17", "title": "Народната музика е най-слушаният стил в България, според изследване"}
{"url": "http://www.cross.bg/imoti-stoiinost-po-niski-1611298.html", "text": "/КРОСС/ Гърците плащат по-ниски данъци за имотите си тази година. Българите, закупили евтини ваканционни къщи са сред най-облагодетелстваните от намалението на имотните налози. Данъкът се изплаща на четири вноски.Собствениците на имоти в Гърция, включително и немалко български граждани, ще получат новите сметки за задълженията си до края на този месец, съобщават от финансовото министерство в Атина.От изпратените досега писма е видима по-ниската стойност на данъка. Намаляване на имотното данъчно облагане беше сред първите закони на правителството на Кирякос Мицотакис.За имоти на стойност под 60 хил. евро, данъкът е намален с 30%.По-нисък данък с 25% тази година ще платят и собствениците на имоти на стойност под 70 хиляди евро.За скъпите недвижими имоти, чиято стойност е изчислена над един милион евро, намалението е 10%.Отпада критерият зониране на имота, като данъкът се изчислява само върху неговата стойност.Повечето българи, закупили имоти в Гърция, притежават ваканционни къщи на по-ниски цени и при тях намалението ще е най-високо, коментират брокерите в Северна Гърция. ", "date": "2019.08.17", "title": " Гърците с по-ниски данъци за имоти тази година"}
{"url": "http://www.cross.bg/bakterii-vodata-okeana-1611299.html", "text": "/КРОСС/ Достатъчни са 10 минути престой в морето или океана и бактериите от водата покриват човешката кожа. Някои от тях могат да предизвикват инфекциозни болести, това установиха американски учени, цитирани от The Daily Mail.Те стигат да тези изводи след като проследяват състоянието на любители на плуването в Калифорния. Всички те от време на време плували в океана и не използвали слънцезащитен крем.Учените взели проби от кожата им преди и след влизане във водата, и установили наличие на разпространени в океана бактерии вибриони, които се срещат често в солените води. Те не са опасни за човек, но някои техни щамове могат да доведат до болест и да повишават риска от инфекции, защото нарушават най-тънкия микробиом на кожата. Известно е, че именно той ни защитава от бактерии.При по-задълбочени проучвания екипът установил как се променя този слой след водни процедури. Оказва се, че океанската вода влияе на състава и разнообразието на микробиома на кожните бактерии. Това, според учените, обяснява защо хората, които живеят край морета и океани и имат възможност редовно да влизат във водата, често страдат от стомашни разстройства и от инфекции на ушите.Известно е, че голяма част от тези инфекции се дължат на фекалиите, които попадат във водите, а оттам и в организма на човек.Сега обаче учените има още едно обяснение и сочат за „виновни\" и някои бактерии в океанските и морски води. ", "date": "2019.08.17", "title": "10 минути в морето са достатъчни тялото ви да се покрие с бактерии"}
{"url": "http://www.cross.bg/shishmantzi-kraii-nastoyavat-1611290.html", "text": "/КРОСС/  .На шестия ден след запалването на сметището край Шишманци все още тлеят единични огнища. Второ денонощие задимяване на района няма. За пореден път обаче на пътната отсечка към предприятието се събраха жители на няколко населени места, за да настояват за безопасна работа на завода за отпадъци.Те настояват заводът за отпадъци край Шишманци да работи при стриктно спазване на мерките за безопасност. Протестиращите искат и референдум, на който да се реши бъдещето на завода.Вчера стана ясно, че няма задимяване на района заради пожара на сметището, пламнал в понеделник, а последните резултати от измерванията на въздуха показват, че основните замърсители са под нормата. ", "date": "2019.08.17", "title": "Пореден ден на протест край тлеещото сметище в Шишманци "}
{"url": "http://www.cross.bg/hotel-zaginaha-dyshi-1611284.html", "text": "/КРОСС/  .Осем души загинаха и десет пострадаха при пожар в хотел в украинския град Одеса, съобщи ТАСС, като се позовава на украинската Държавна служба за извънредни ситуации. Пожарът избухнал тази нощ на втория етаж на хотел \"Токио стар\" и обхванал площ от 1000 кв. метра. В гасенето му участвали 65 пожарникари и 13 пожарни коли. Започнало е разследване за причините за пожара.", "date": "2019.08.17", "title": "8 души загинаха при пожар в хотел в Одеса"}
{"url": "http://www.cross.bg/fonda-semeiistvoto-pitur-1611283.html", "text": "/КРОСС/  .Американският актьор Питър Фонда, син на Хенри Фонда и брат на Джейн Фонда, почина на 79-годишна възраст, предадоха агенциите, като се позоваха на семейството му. \"С дълбока тъга споделяме новината, че Питър Фонда почина\", заяви семейството.Фонда починал тихо вчера сутринта в дома си в Лос Анджелис, заобиколен от семейството си. Официалната причина за смъртта е дихателна недостатъчност вследствие на рак на белия дроб.\"В един от най-тъжните моменти в живота ни не сме в състояние да намерим подходящите думи, за да опишем болката в нашите сърца. Докато скърбим, ви молим да зачитате личното ни пространство\", се казва в изявлението на семейството. \"И докато скърбим за загубата на този очарователен и мил човек, желаем също всички да възхваляват неговия дух и любов към живота\", допълва то.Фонда е роден в Ню Йорк на 23 февруари 1940 г. в семейството на легендарната звезда от екрана Хенри Фонда и Франсис Форд Сиймор, дама от хайлайфа на Ню Йорк. Брат е на актрисата Джейн Фонда. Прочува се с филма от 1969 г. \"Волният ездач\", в който участва заедно с Денис Хопър и Джак Никълсън. Фонда е продуцент и съавтор на сценария и е номиниран за награда \"Оскар\" на Американската филмова академия за най-добър оригинален сценарий. Като режисьор си създава име с кинопродукции като \"Наемният работник\" (1971 г.). Номиниран е за \"Оскар\" за най-добър актьор за ролята си във филма \"Златото на Ули\" (1998 г.) ", "date": "2019.08.17", "title": "Отиде си актьорът Питър Фонда "}
{"url": "http://www.cross.bg/leva-klas-ranitza-1611285.html", "text": "/КРОСС/  .Подготовката на един първокласник, която включва закупуването на тетрадки, скицник, боички, кутия за сандвич, неразливаща се чаша ще ни излезе между 40 и 60 лева, като в тази цена не влиза несесер и раница. За тях ще трябва да добавим между 90 и 110 лева. Това изчисли за БГНЕС Ирина Бояджиева, която от седем години работи в книжарница.\"Тази година кампанията за подготовката на децата за училище стартира на 15 август, тъй като много от родителите искат да свършат тази работа преди голямата лудница през септември. Независимо дали ще купите днес всичко необходимо за първия учебен ден или през септември, цените са еднакви. От няколко години цените на т.нар. консумативи не са променяни\", заяви Бояджиева и каза, че родителите трябва да снабдят бъдещия ученик с определени неща, които изискват по-голям бюджет.\"Несесерът за първи клас трябва да е снабден с ластици. В този, който ви показвам има пълна гама флумастери, цветни моливи, химикал, гумичка, линийка и обикновен молив. Тетрадките с тесни и широки редове, както и с квадратчетата струват между 39 стотинки и 80 стотинки като за първи клас тетрадките трябва да са с максимум 24 листа. Химикалките струват между 1 - 3 лева, цветните моливи варират между 5-6 лева за 12 цвята, а с 24 стигат до 10 лева. Водните бои струват около 5-6 лева\", добави тя и подчерта, че родителите трябва да отделят и още около 50 лева за закупуване на помагала.При по-големите ученици подготовката ще излезе по-малко, тъй като броят на тетрадките намалява, няма задължително изискване какъв да бъде несесерът и цената на празен е между 12 и 20 лева. Също така изчезват и папките.\"Разходът за закупуване на ученическите пособия пада с около 20 лева и със закупуването на нова раница подготовката им за новата учебна година ще излезе около 100-120 лева\", изчисли Бояджиева.Купуването на раницата също не е лесна задача, въпреки че пазарът изобилства от различни видове.\"За първолаците тя трябва да е много стабилна. Препоръчително да бъде с дебело дъно, да няма ципове, а да е със закопчалка, тъй като циповете лесно се късат. По-вероятно е, ако се купи раница за 20 лева, тя да се съсипе за един месец. Отделно че въпросната раница няма да е удобна за детето\", поясни още тя.От четвърти клас нагоре раниците поевтиняват и хубава чанта може да бъде купена на цена между 60 и 70 лева. Разбира се в различните населени места цените и продуктите варират. Много зависи обектите, от които пазаруваме.На въпрос дали ще олекнат чантите на учениците, тя отговори, че се надява това да се случи, след предприетите промени от страна на Министерството на образованието и науката.\"Още от 1 клас раницата на моя син тежи 12 кг. Аз лично съм я мерила. Сега той ще е 5 клас и може би тя ще стане още по-тежка, защото учебниците вече са с гланцирана хартия. Надявам се с въвеждането на електронните учебници този проблем да се реши\", коментира още тя.Според нея обаче не е нормално децата до 3 клас да използват електронни учебници, защото си развалят очите. Те са алтернатива само за учениците от 4 клас нагоре.На малките ученици трябва да се предоставят по два учебни комплекта, както и всяко дете да разполага със собствено шкафче, а не както беше миналата година - с едно шкафче да разполагат двама ученика. ", "date": "2019.08.17", "title": "Най-малко 200 лева струва подготовката на ученика за 15-и септември "}
{"url": "http://www.cross.bg/hora-zashtoto-gulubova-1611281.html", "text": "/КРОСС/  .„Този човек има психологични проблеми, защото е психопат\". Това каза в интервю за предаването „Събуди се\" по Нова телевизия директорът на Държавната психиатрична болница „Св. Иван Рилски\" д-р Цветеслава Гълъбова. По думите й, такива хора не се съобразяват с писаните и неписаните норми, те не са емоционално интелигентни. „В случая имаме един примат, който живее на нагони и инстинкти. Той не е научен да се образова, не е научен на труд, т.е. той е изпуснат още от самото начало, защото на 21 години вече разполага със стабилен стаж като криминално проявен\", е мнението на психиатъра. Тя със сигурност заяви, че убиецът много добре разбира какво е направил, но той не е способен да съжалява за стореното и именно в това е проблемът. „Такива хора като него са емоционално много студени, тъй като не са в състояние да изпитват съжаление, съчувствие или състрадание'', каза д-р Гълъбова. Според нея е възможно хора с такъв профил да се променят, но това би отнело доста време.  ,,Тези хора могат да се променят, но трябва да го желаят, защото тези промени не настъпват с медикаменти. Трябва дълга работа с психолози\", каза още д-р Цветеслава Гълъбова и допълни, че не само институциите, а всички, общество и родители, трябва да бъдат отговорни за справянето с проблема на такива хора, защото, по думите й, само човек не може да се справи.", "date": "2019.08.17", "title": "Д-р Цветеслава Гълъбова: Убиецът на 7-годишното дете е психопат"}
{"url": "http://www.cross.bg/putyvat-andreevo-avtomobili-1611282.html", "text": "/КРОСС/  .Магистрала \"Струма\" край Дупница остава затворена в двете посоки. Всички коли се пренасочват по стария път - Е-79, където опашката от автомобили надминава 6 км. Натовареният трафик изнерви шофьорите и стана причина за десетки инциденти. Тир и луксозна кола са се ударили след засичане. По пътя е станала и верижна катастрофа. За щастие, няма сериозно пострадали.Десеткилометровият участък между Дупница и Бобошево ще остане затворен поне две седмици.Жителите на селата Джерман и Усойка ще бъдат обезпокоени заради трафика.Изключително затруднен трафик на граничния пункт „Капитан Андреево\". Движението е натоварено в посока от Турция към България. Сред основните причини е и потокът от гастарбайтери, които пътуват към Западна Европа. За последното денонощие в страната ни са влезли над 6 000 автомобила с 25 000 пътници.Семейството на Пънар се прибира към Германия след традиционната си ваканция в южната ни съседка. За да стигнат до България са чакали 8 часа. „Това е наистина прекалено дълго време, идваме от Турция и чакането е ужасно\", каза Пънар.След края на Курбан Байрам масово гастарбайтерите са тръгнали обратно към Западна Европа. При 30 градуса навън, чакането се превръща в кошмар. „Много е горещо. Служителите ни претърсват и трябва да чакаме допълнително, това е ужасно\", добавя Телал.От „Гранична полиция\" обясняват, че правят стандартни проверки, а броят на служителите е увеличен. „Организацията, която сме създали от наша страна - всички трасета, които са на вход са отворени или 9 плюс 1 с пълен капацитет\", коментира началникът на ГКПП „Капитан Андреево\" Емил Гочев.Въпреки че всяко лято чакат на границите, гастарбайтерите традиционно пътуват с автомобили. Казват, че няма друг вариант, защото са много хора и пътуват с голямо количество багаж.Трафикът ще остане интензивен и следващите дни, поне до края на месеца. ", "date": "2019.08.17", "title": "Трафик след затварянето на \"Струма\", напрежение на \"Капитан Андреево\" заради проверки"}
{"url": "http://www.cross.bg/momche-omyrtag-kritichno-1611286.html", "text": "/КРОСС/  .Късно снощи в Омуртаг десетки жители излязоха на спонтанен протест. Те поискаха справедливо разследване на причините за катастрофа, при която загина 17-годишно момче, а друг негов връстник е в критично състояние в болницата в Търговище. След като не бяха чути пред Полицията в Омуртаг, протестиращите излязоха на главния път София - Варна и го блокираха, като запалиха и гуми. Жители на ромската махала и близки на загиналото момче излязоха на спонтанен среднощен протест в Омуртаг. Пред сградата на полицията те поискаха обяснение защо, по техни думи, се прикрива другият участник в катастрофата и поискаха да видят неговата кола. След като не бяха чути, протестиращите организираха шествие по главния път София-Варна и го блокираха. Заради тъмнината бяха запалени гуми. Наложи се намеса на полицаи от Търговище, които да разпръснат протестиращите. В ромската махала те бяха изслушали от областния управител Митко Стайков, който им обеща безпристрастно разследване на случая и разпореди проверка. „Хората от махалата се дигнаха, затова че по медиите е било отразено само те какво са направили, а другият участник в катастрофата не е засегнат. Това ги навежда на мисълта, че явно може да се опита някой да прикрие и да повлияе на разследването. Другият участник в катастрофата е общински съветник от ДПС, което допълнително е наляло масло в огъня. Аз бях снощи и разпоредих проверка наново за самата катастрофа, за да не допуснем пропуски\", каза Стайков. Областният управител е посетил в болницата пострадалото момче. То все още е в критично състояние.„При този нелеп инцидент е загинало едно момче, второто е в критично състояние. Раненото момче има травма на белия дроб, черепно-мозъчна травма, счупен прешлен и е на командно дишане. Лекарите се борят за живота му\", допълни Стайков. ", "date": "2019.08.17", "title": "Среднощен протест в Омуртаг заради загинало при катастрофа момче "}
{"url": "http://www.cross.bg/dzhokovich-seta-sinsinati-1611287.html", "text": "/КРОСС/  .Новак Джокович продължава успешно защитата на титлата си в Синсинати, след като отстрани Лука Пуй в два сета - в отделните части 7-6 (2), 6-1 за около час и 30 минути игра.Световният номер 1 трябваше да бъде търпелив в първата част, която бе доминирана от сервиращите, но в тайбрека наложи своята воля и след убедителното 7-2 точки поведе в резултата. Във втория сет Джокера нямаше никакви проблеми и пое инициативата с ранен пробив във втория гейм. Той постигна още един такъв в шестия, след което сервира успешно за 15-та си победа в последните 16 изиграни мача.Така сърбинът отново надигра своя френски съперник, след като го спря в полуфиналите на Аустрелиън Оупън по-рано през януари. В спор за място на финала Джокович ще се изправи срещу намиращия се в отлична форма Даниил Медведев, който елиминира „екзекутора\" на седемкратния шампион в надпреварата  Роджър Федерер - Андрей Рубльов. Медведев игра финали във Вашингтон и Монреал, където загуби съответно от Ник Кирьос и Рафаел Надал.Двамата с Джокович имат общо четири мача помежду си, като сърбинът води с 3-1 победи. В последния им мач, обаче, успехът бе именно за руснака, спечелил в три сета на Мастърса в Монте Карло. Другият полуфинал в Синсинати противопоставя Ришар Гаске и Давид Гофен. Французинът отстрани Роберто Баутиста Агут в три сета, докато белгиецът се класира напред без игра след отказването на Йошихито Нишиока. ", "date": "2019.08.17", "title": "Джокович достигна полуфиналите в Синсинати"}
{"url": "http://www.cross.bg/ryskata-opozitziya-gotvi-novi-protesti-v-moskva-1611289.html", "text": "/КРОСС/  Демонстрантите искат опозиционните кандидати да могат да участват в предстоящите избори за градски съвет през септември.Въпреки забраната за организиране на митинг, са планирани няколко протеста.Многохилядни шествия в руската столица имаше през последните четири съботи. По официални данни, на двата предишни неразрешени митинга са задържани общо над 1600 души ", "date": "2019.08.17", "title": "Руската опозиция готви нови протести в Москва"}
{"url": "http://www.cross.bg/epstiiin-smurtta-zatvora-1611288.html", "text": "/КРОСС/ Главният съдебно-медицински експерт на Ню Йорк Барбара Сампсън определи, че смъртта на финансиста Джефри Епстийн е самоубийство чрез обесване. Тялото на Епстийн беше открито преди седмица в килията му в затвора в Манхатън, докато чакаше делото си по обвинения в сексуален трафик, предаде Ройтерс. Сампсън заяви, че становището й за причината за смъртта е формирано след \"внимателен преглед на цялата информация по разследването, включително пълните заключения от аутопсията\". \"Причина: обесване. Начин: самоубийство\", се казва в изявлението, без да се посочват повече подробности в подкрепа на заключението на Сампсън.Пестеливото на думи официално изявление за заключенията от аутопсията опровергава редица конспиративни теории - включително една, която беше лансирана от президента Доналд Тръмп - които циркулираха в социалните мрежи за смъртта на бившия финансов мениджър, който имаше доста добри връзки. Миналата събота 66-годишният Епстийн беше намерен безжизнен в килията си, след което беше образувано разследване на обстоятелствата около смъртта му. На 6 юли той беше арестуван и не се призна за виновен по федерални обвинения в сексуален трафик с участието на десетки непълнолетни момичета, някои от които на по 14 години. През последните няколко дни в медиите изтичаха подробности за заключенията от аутопсията. В четвъртък два източника от правоприлагащите органи заявиха пред Ройтерс, че вратът на Епстийн е бил счупен на няколко места, което потвърди написаното в публикация на \"Вашингтон пост\". За някои това породи въпроси дали не може да става дума за убийство. През 2008 г. Епстийн, регистриран извършител на сексуални престъпления, който някога разчиташе на Тръмп и бившия президент Бил Клинтън като приятели, се призна за виновен по обвинения във Флорида за незаконно плащане на подрастваща за секс. В затвора Епстийн е бил наблюдаван да не би да предприеме евентуален опит за самоубийство, но преди смъртта му това наблюдение било снето, каза преди това източник. На всеки 30 минути двама надзиратели са длъжни да правят отделни една от друга проверки на всички затворници, но тази процедура не е била следвана, добави източникът. Отделно, в сряда екип в затвора е започнал проверка, която по същество е обичайно действие при значими събития като смърт на известен затворник, каза добре осведомен източник. Главният прокурор на САЩ Уилям Бар нареди началникът на затвора да бъде отстранен, заяви във вторник американското министерство на правосъдието.Бар посочи, че в затвора е имало \"сериозни нередности\". Двама служители на затвора от крилото, в което е бил Епстийн, също са временно отстранени от работа, докато трае разследването. В четвъртък вечер две жени, които били наети преди 15 години да правят масажи на Епстийн само за да бъдат след това обезпокоявани в сексуален смисъл от Епстийн в имението му в Манхатън, заведоха съдебен иск за 100 милиона долара към имуществото му. Искът е най-малко втори към имуществото на Епстийн след смъртта му във връзка с предполагаемото му непристойно сексуално поведение. ", "date": "2019.08.17", "title": "Официално: Причината за смъртта на финансиста Епстийн е самоубийство чрез обесване "}
{"url": "http://www.cross.bg/niva-petrova-zaginalite-1611274.html", "text": "/КРОСС/  Президентът Румен Радев ще участва днес в тържественото отбелязване на 116-ата годишнина от Илинденско-Преображенското въстание в историческата местност Петрова нива.В 20.00 часа в храма \"Света Петка\" ще бъде отслужена заупокойна молитва в памет на загиналите въстаници. В 20.30 часа държавният глава и върховен главнокомандващ ще приеме почетния строй на представителните роти на Националната гвардейска част и ще отдаде почит пред паметта на загиналите. Президентът ще произнесе и тържествено слово.На 29 юни 1903 г. в местността Петрова нива се взема решение за обявяване на Илиндeнско-Преображенското въстание. В конгреса участват над 300 души делегати, войводи, четници. За Главно боево тяло на въстанието са избрани Михаил Герджиков, кап. Стамат Икономов, Лазар Маджаров, а за началник на всички въоръжени сили - Георги Кондолов.Въстанието в Странджа избухва на 6 август - ден Преображение Господне. За няколко дни Странджа е освободена и се провъзгласява Странджанската република. Цели 26 дни трае епичната борба на няколко хиляди зле въоръжени въстаници срещу 40-хилядната редовна турска армия и безчислен башибозук. Заревото на пожарите надвисва над планината - изгорени са над 60 села, хиляди старци, жени и деца са избити или отвлечени.За пръв път през 1926 г. в местността Петрова нива се събират наследници на преображенци. Оттогава всяка година тракийци от цялата страна пристигат, за да почетат това свещено за въстанието място, където се е провел съдбовния конгрес, на който се взима решение за избухването на бунта. През 1958 г. по инициатива на Тракийските дружества в България на поляната, където е проведен конгресът, е построен паметник в памет на загиналите герои. Зад паметника е вградена костница, където са преместени костите на войводата Георги Кондолов, който умира в едно от първите сражения.През 2003 година в чест на 100-годишнината на въстанието е построена църква, наречена \"Света Петка\". На Петрова нива има музейна експозиция с експонати (снимки, оръжия, документи) от освободителните борби на българите от Тракия и Македония. ", "date": "2019.08.17", "title": "Президентът ще участва в честването на 116 години от Илинденско-Преображенското въстание"}
{"url": "http://www.cross.bg/chasa-monitor-telegraf-1611273.html", "text": "/КРОСС/ в. 24 часа - Народната музика победи чалгатав. Монитор - Обгореният мост на \"Струма\" гълта 3 млн. за ремонтв. Монитор - Майката на Мартин му нагласила раницата за бягствов. Монитор - Обвиняемите за атаката срещу НАП плашат с дела срещу държаватав. Монитор - От 18 до 25 ст. на километър такса по пътищатав. Телеграф -  Извергът Мартин запушил устата на Кристи с торбичкав. Труд -  Свинското поскъпна с лев за месецв. 24 часа -  Кандидатите за войници са повече от местата, но половината не стават за армиятав. 24 часа -  Рефреш! Google отново снима у нас, обновява картив. 24 часа -  Изравнителните сметки готови, качват ги в интернетв. 24 часа -  600 камери снимат за винетки и толтаксив. Телеграф - стр. 2 -Фандъкова помири Булгаргаз и парнотов. Труд - Вдигнаха наемите в кв. „Студентски град\"в. 24 часа - Асен Александров, директор на столичното 51-о средно училище „Елисавета Багряна\":Най-сетне на учителя се дава свобода той да е царят в клас, а не учебната програмав. Монитор - Стив Лейтьм, мениджър „Таланти и обучение\" в Cannes Lions: Всяка реклама в социалните мрежи трябва да е автентичнав. Телеграф - Актрисата Саня Борисова: С Ники Илиев останахме приятелив. Труд - Ники Илиев - режисьор и актьор, пред „Труд\" Не ме е страх да се влюбя отново, готов съм за сериозна връзкав. 24 часа - Кой стои зад тайния милионер и император на контрабандни цигари у нас Антон Арабаджиевв. 24 часа - Грета, климатът и новата 1968-ав. Монитор - Патология не се гони с кучешки лайв. Сега - Успехи на талази заливат народното ни стопанство! А медиите подло мълчат!в. Сега - Фандъкова u Манолова, кажете си най-сетне!в. Телеграф - Няма да де мине без плажна полицияв. Труд - За „новата\" линия на бедност   ", "date": "2019.08.17", "title": "Преглед на вестниците в събота"}
{"url": "http://www.cross.bg/sofiyaot-chasa-provede-1611270.html", "text": "/КРОСС/ Малко Търново /Петрова ниваОт 20..00 часа в храм-костница „Света Петка\" ще бъде отслужена заупокойна молитва в памет на загиналите участници в Илинденско-Преображенското въстание.***Малко Търново /Петрова ниваОт 20.30 часа държавният глава и върховен главнокомандващ Румен Радев ще приеме почетния строй на представителните роти на Националната гвардейска част и ще отдаде почит пред паметта на загиналите и ще произнесе слово.***СофияОт 11.00 ч. в крепостта „Траянови врата\" ще бъде открито второто издание на фестивала „Траянови врата - величие и памет\", посветен на историческата победа на Самуил над Василий II на 17 август 986 г.***СофияОт 10.00 до 16.00 ч. в парка „Света Троица\" и парка „Дружба\" 1 ще бъдат разположени „Зелените библиотеки\".***СофияОт 10:00 ч. до 18:30 ч. ще се провеждат обучения по безопасно шофиране и практика на ул. „Резбарска\", а на бул.Владимир Вазов ще се провежда рали шампионат.***Бургас.Ще се проведе 9-ият национален турнир по конен спорт за „Купа Бургас\".***ВарнаЩе се проведе международен фестивал на хвърчилата Варна 2019.***Клисура.От 10.00 ч. кметът на Община Карлово д-р Емил Кабаиванов ще проведе изнесена приемна в град Клисура в Кметството.***Силистра.От 10.00 часа в базата на \"Дунавски клуб\" Община Силистра и СНЦ \"Дунавски клуб\".традиционно преплуване на река Дунав.  ", "date": "2019.08.17", "title": "Предстоящи събития на 17  август"}
{"url": "http://www.cross.bg/hvurchila-zapochva-varna-1611280.html", "text": "/КРОСС/  .Във Варна започва Фестивалът на хвърчилата. Едно от най-емблематичните събития за морския град в разгара на лятото. През уикенда фестивалът отбелязва седмата си година с хиляди цветни хвърчила, които ще полетят в небето над Аспаруховия плаж.Кайт клубове ще представят своите уникални модели, някои от които достигат впечатляващи размери.Предстоят състезания с управляеми хвърчила, със спортни хвърчила - творения за напреднали, които летят бързо и описват във въздуха сложни фигури. Ще има и детски работилници. ", "date": "2019.08.17", "title": "Във Варна започва Фестивалът на хвърчилата"}
{"url": "http://www.cross.bg/nosiya-festivala-otnovo-1611279.html", "text": "/КРОСС/  .Жеравна отново е домакин на Фестивала на народната носия. Неговото 12-то издание беше открито в петък вечерта. Очакват се хиляди гости. Според правилника, в дните на фестивала участниците трябва да бъдат с народни носии, с облекла от началото на 20-ти век или военни униформи от това време.Забранени са атрибутите на съвременната цивилизация- телефони, таблети, фотоапарати, слънчеви очила, пластмаса.В събота са надиграванията, народните борби, традиционния конкурс за автентична носия, а в неделя събитието, което е и с международно участие, продължава. ", "date": "2019.08.17", "title": "Жеравна отново е домакин на Фестивала на народната носия"}
{"url": "http://www.cross.bg/levski-vasil-evlogi-1611271.html", "text": "/КРОСС/ Забранява се престоят и паркирането на пътни превозни средства, с изключение на автомобилите на участниците в мероприятието,  както следва:От 08.00 до 24.00 часа на 17.08.2019 г. при сектор „Г\" на  Националния стадион „Васил Левски\".От 17.00 до 23.00 часа на 17.08.2019 г. на моста пред Национален стадион „Васил Левски\".От 19.30 часа на 17.08.2019 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:- ул. „Ген. Гурко\" между бул. „Васил Левски\" и бул. „Евлоги и Христо Георгиеви\";-  бул. „Евлоги и Христо Георгиеви\" между пл. „Орлов мост\" и бул. „Черни връх\";- бул. „Драган Цанков\" между бул. „Евлоги и Христо Георгиеви\" и бул. „Пейо К. Яворов\".   ", "date": "2019.08.17", "title": "Промени в движението заради футболен мач на Национален стадион „Васил Левски”"}
{"url": "http://www.cross.bg/memorandym-spisuk-parizhkiya-1611272.html", "text": "/КРОСС/  Всяка година в годишния доклад на Парижкия меморандум за разбирателство по държавен пристанищен контрол се публикува нов списък за държавите на знамето, които класират съответната държава на знамето в бял, сив и черен списък в зависимост от представянето на техните кораби при проверки в региона на Парижкият меморандум за държавен пристанищен контрол.Този списък се основава на общия брой проверки и задържания за тригодишен непрекъснат период за флагове с поне 30 проверки за периода.В рамките на Парижкия меморандум общо за периода 2016, 2017 и 2018 са извършени 26 проверки на български кораби. По действащата в момента методика България не се включва в последното издание на „Бял, сив и черен \" списък, който е публикуван и в сила от 01.07.2019 г. тъй като има направени само проверки, които са под минималния брой за последните 3 години.Дейността на корабите под български флаг се осъществява предимно в Черно море. В този район на действие освен България членове на Парижкия меморандум за разбирателство по държавен пристанищен контрол са и Румъния, както и част от Азовския район на Русия. В тази връзка трябва да се направи уточнението, че в публикувания списък на сайта на Парижкия меморандум за разбирателство по държавен пристанищен контрол, в сила в периода от 01.07.2019 г. до 01.07.2020 г., Румъния също не попада в него тъй като в тригодишния период (2016-2018 г.) са извършени 5 проверки на румънски кораби. Поради малкия брой инспекции на румънски кораби те не са в списъка в последните 10 години.До влизането в сила на новия списък на меморандума, българският флаг се намираше в „сивия списък\". В тази връзка бе засилен контрола от страна на ИА „Морска администрация\" за привеждането на корабите, плаващи под българско знаме, в съответствие с най-високите стандарти по отношение на тяхната сигурност и безопасност. По тези причини част от корабособствениците смениха флаговете на корабите си с висок рисков профил от български на „удобен\" флаг като например Sierra Leone, Saint Kitts and Nevis, намиращи се в черния списък.Всички извършени действия от страна на ИА „Морска администрация\" в последните години доведехо до по-доброто представяне на корабите под български флаг при проверки както в региона на Парижкия меморандум за държавен пристанищен контрол, така и в региона на Черноморския меморандум за държавен пристанищен контрол, по който България също е страна членка.Особено важно е да се отбележи, че в резултат на влязлата в сила промяна от 01.07.2019 г. на корабите, които плават под българско знаме вече не може да бъде наложена забрана за посещение в пристанище на страна членка на Парижкия меморандум (всички крайбрежни държави от ЕС, както и Русия и Канада), което е в реален интерес на българските корабособственици и корабопритежатели.Забрана за посещение на пристанище на страна-членка на Парижкия меморандум може да бъде издадена, съгласно параграф 4.1 от правилата на меморандума, само в случаите, когато :·         корабът да плава под знамето на държава, която по брой задържания попада в „черния списък\";·         корабът да плава под знамето на държава, която по брой задържания попада в „сивия списък\";  ", "date": "2019.08.17", "title": "България има морски флаг и интересът на българските корабособственици е напълно защитен"}
{"url": "http://www.cross.bg/shishmantzi-raiiona-dnes-1611278.html", "text": "/КРОСС/  .Очаква се и днес жители на пловдивското село Шишманци и други населени места в района да излязат на протест.Те настояват заводът за отпадъци край Шишманци да работи при стриктно спазване на мерките за безопасност. Протестиращите искат и референдум, на който да се реши бъдещето на завода.Вчера стана ясно, че няма задимяване на района заради пожара на сметището, пламнал в понеделник, а последните резултати от измерванията на въздуха показват, че основните замърсители са под нормата. ", "date": "2019.08.17", "title": "И днес се очаква протест край Шишманци "}
{"url": "http://www.cross.bg/vseleni-virtyalni-miliona-1611276.html", "text": "/КРОСС/  Изследователи от Аризонския университет използвали суперкомпютъра Ocelote за създаване на виртуални вселени, които ще помогнат на учените по-добре да опознаят еволюцията на днешната вселена.За да моделира 8 милиона вселени, на компютъра му потрябвали три седмици. Всяка от тях съдържа 12 милиона галактики и има свои правила, по които протичат процесите в нея. Това е важен аспект, тъй като учените имали възможност да сравняват и да преценяват коя от симулациите изглежда най-близко до реалността. Изследователите използвали за сравнение данни, събирани през последните 20 години от астрономически наблюдения.Експериментът поставил под въпрос няколко досега азбучни истини за произхода на Вселената. Симулациите показват, че звезди в галактиките могат да се формират по-бързо, отколкото се предполагаше досега. За по-нататъшни изследвания учените планират да разширят проекта по създаването на виртуални вселени и да добяват детайлизиране на симулации за развитието на отделните галактики. ", "date": "2019.08.17", "title": "Суперкомпютър създаде 8 милиона виртуални вселени за 3 седмици"}
{"url": "http://www.cross.bg/otsrochka-chrez-septemvri-1611275.html", "text": "/КРОСС/  Бизнесът ще получи отсрочка за въвеждане на новата система за отчитане на продажбите в търговските обекти. В петък (16 август) Министерството на финансите публикува за обществено обсъждане промени в Наредба Н-18, с които срокът за въвеждането на софтуера се измества до 31 януари 2020 г., вместо 30 септември, каквито бяха досегашните планове.Според мотивите на ведомството на Владислав Горанов съществуващите софтуери са най-различни и изискват сложни технически решения, поради което съществуващите срокове са недостатъчни. Реално това е трета отсрочка, която бизнесът получава. Първоначално финансовите министерство бе заложило датата 1 януари 2019 г., а след това 31 март.Въвеждат се и отстъпки за средния и едър бизнес, при който основната част от плащанията минават по банков път, а минимален обем операции са чрез плащания в брой. На практика софтуерът на тези фирми няма да се налага да отговаря на новите изисквания, защото програмите им били много сложни, а рискът за укриване на оборот - минимален. Веднъж годишно тези фирми ще генерират \"стандартизиран одиторски файлАко не се стигне до ново отлагане, от 1 февруари догодина бизнесът ще е длъжен да притежава софтуер, чрез който да отчита продажбите в НАП до 5 минути и издава касова бележка с баркод.За електронните магазини, които по данни на НАП са около 15 000, последният срок да се съобрази с промените е 31 март 2020 г.Отсрочка не получават единствено продавачите на горива. От 1 септември тази година на касовите бележки, издавани от бензиностанции, ще трябва да съдържат информация за размера на ДДС за продаденото гориво, размер на акциза, продажна цена на горивото без акциз и без данък върху добавената стойност (нето стойност), покупна цена на горивото без акциз и без ДДС (покупна стойност).Горивният бранш е несъгласен с нововъведението и вече изпрати писмо до Европейската комисия. Петролната асоциация е на мнение, че наредбата е издадена прибързано, насочена е само към търговците на горива и нарушава европейските изисквания. Според асоциацията ако цените на покупката на едро на горивата се знаят, могат да се правят ценови споразумения, което противоречи на европейските правила за конкуренцията. ", "date": "2019.08.17", "title": "Бизнесът получи трета отсрочка за новите касови апарати"}
{"url": "http://www.cross.bg/igemonut-peshtta-miron-1611265.html", "text": "/КРОСС/ Свети Мирон бил презвитер в Ахая по време на царуването на нечестивия цар Деций (царувал от 249 г. до 251 г.). Игемон на тази страна бил Антипатър. Светецът произхождал от знатен и богат род. Имал много кротък нрав. В сърцето си винаги питаел топла любов към Бога и хората и прекарвал живота си богоугодно.Веднъж, на празника Рождество Христово, игемонът Антипатър влязъл в християнския храм, за да улови християните, събрани на молитва, и да ги предаде на мъчения.Като видял това, свети Мирон се преизпълнил с ревност, със сила изобличил игемона и го укротил. Заради това той бил хванат по негова заповед и предаден на жестоки мъчения: окачили го на дърво и стъргали тялото му с железен гребен. След това го горили с огън. Накрая бил хвърлен в силно разпалена и изригваща страшни пламъци пещ. В същия миг от пещта излязъл огън и изгорил сто и петдесет нечестиви слуги на игемона, стоящи наблизо. По благодатта на Христа, светият останал жив, като не претърпял никаква вреда, и стоейки сред пещта, благославял Бога. В същото време в нея се виждали свети ангели, стоящи сред огъня около светеца и охлаждащи пещта.Когато пещта угаснала и светецът излязъл от нея, без да претърпи вреда, игемонът започнал да го принуждава да се поклони на идолите. Светият не изпълнил тази нечестива заповед и игемонът наредил да одерат кожата му на ремъци, от плещите до нозете. Като взел от себе си един ремък, светият мъченик го хвърлил в лицето на игемона. Отново го подложили на стъргане с железни куки по оголеното от кожата тяло, а след това го хвърлили на зверовете да го изядат. Той обаче останал невредим.Тогава игемонът Антипатър, като видял себе си посрамен във всичко от понеслия страданията заради Христа Мирон, се преизпълнил с гняв, побеснял и убил себе си със собствените си ръце. Така загинал нечестивият с шум, като предал окаяната си душа на бесовете в ада на вечни мъки. А светият мъченик бил отведен в град Кизик и тук починал, бидейки обезглавен, като предал светата си душа в Божиите ръце [3]. По такъв начин, като приел мъченически венец, той влязъл в радостта на своя Господ. ", "date": "2019.08.17", "title": "Св. мчк Мирон презвитер. Преп. Алипий иконописец "}
{"url": "http://www.cross.bg/temi-i-gosti-v-sytreshnite-blokove-na-televiziite-1611268.html", "text": "/КРОСС/ Нова телевизия,  „Събуди се\" - съботно изданиеТема:  Ще затворят ли една трета от аптеките у нас заради нови изисквания.Тема:  Колко опасни за здравето ни са магнитните бури. Говорят учените.Тема:  Заветите на една българка. Среща с правнучките на Баба Илийца.Тема:  Да се върнеш в желязната епоха. Експериментът на Тони Генов. ", "date": "2019.08.17", "title": "Теми и гости в сутрешните блокове на телевизиите"}
{"url": "http://www.cross.bg/ydavyane-slychaya-smurt-1611277.html", "text": "/КРОСС/  .Средно по 2 случая на смърт от удавяне на 100 000 души население са регистрирани у нас, показват данни от анализ на Евростат за тенденциите в ЕС от смърт при удавяне или потапяне през 2018 г.Чисто математически това означава, че при 7 млн. души население, у нас през миналата година хипотетично е имало около 140 случая на смърт от удавяне. Само за първите 5 месеца на тази година /до 1 юни/ у нас е имало около 25 инцидента с фатален край от удавяне.Според експерти от Водноспасителната служба на БЧК лятото е сезонът-пик от удавяния, като трите основни причини за удавянията са следните: непознаването на опасностите при къпане и плуване; неумението да се излезе от опасни ситуации, възникнали във водата, както и незнанието да се помогне на човек, който се дави.Освен това други рискови фактори, с които задължително трябва да се съобразяваме при влизането във вода са: абсолютна забрана на алкохол и наркотици при къпане и плуване - според експертите и в двата случая хората губят реална представа за опасностите и надценяват собствените си сили и възможности. Категорична е и забраната за плуване и къпане след обилно хранене - в подобна ситуация охлаждането на тялото и налягането на водата върху стомаха могат да предизвикат прилошаване, повръщане и дори загуба на съзнание, а попадането на стомашно съдържимо в дихателните пътища, води до задушаване и удавяне. Мозъкът е най-уязвимия орган в организма по отношение на кислорода и може да оцелее най-много около 4 минути преди да се появят необратими щети, казват експертите.Анализът отчита още, че мъжете у нас се давят три пъти повече от жените, вероятно подценявайки и пренебрегвайки горните фактори за превенция по време на къпане и плуване. Най-уязвими от фатални водни инциденти си остават децата - по данни на БЧК през последните 5 години /2013-2018 г./ вследствие от удавяния са загивали между 10 и 16 деца. Пикът на фатални инциденти е бил през 2008 г. - 32 удавени деца, както и през 2012 г. - 22 загубени детски усмивки.През миналата година е имало над 5 500 фатални инциденти с жители на ЕС, причинени от случайно удавяне и потопяване при около 5 милиона смъртни случая регистрирани като цяло. Тези данни отговарят и на средния показател за смърт при удавяне в ЕС от 1,1 на сто на 100 000 жители.Смъртните инциденти с удавяне намаляват всяка година след регистриран пик от над 6 000 смъртни случая през 2013 г., отчита Евростат.Сред държавите членки на ЕС най-високите проценти на смърт от удавяне са регистрирани в Литва и Латвия - с повече от 6 фатални инцидента на 100 000 жители. Други страни с регистрирани високи показатели от смърт при удавяне са още: Естония - 3 случая на 100 хиляди, Исландия и Словакия - по 2,3 случая на 100 хиляди и др.За разлика от тях, най-ниските проценти са регистрирани в Италия, Малта и Португалия - всички по 0,4 смъртни случая на 100 000, както и в Дания - 0,5, Испания - 0,7, Швеция - 1 случай на 100 хиляди и др.Ситуацията при съседите ни е следната: в Румъния - 3 на 100 хиляди, в Гърция - 2,5, в Сърбия и Турция - по 1 случай на смърт от удавяне на 100 хиляди души население.Статистиката за смъртността от случайно удавяне и потапяне по пол показва, че в почти всички страни, за които има данни, смъртността е била по-висока сред мъжете, отколкото сред жените. Изключение е Люксембург, където са били регистрирани 4 смъртни случая от удавяне, 3 от които са били жени. ", "date": "2019.08.17", "title": "Евростат: 25 души са се удавили у нас само за първите 5 месеца на тази година"}
{"url": "http://www.cross.bg/golemiyat-problem-na-tozi-svyat-e-1611266.html", "text": "/КРОСС/  .„Големият проблем на този свят е, че умните хора винаги са пълни със съмнения.\"Чарлс Буковски", "date": "2019.08.17", "title": "Големият проблем на този свят е"}
{"url": "http://www.cross.bg/rozhdenitzite-na--avgyst-1611269.html", "text": "/КРОСС/  Александър и Константин Владигерови, музикантиДоц. д-р Антони Георгиев, началник Клиника по артроскопска травматология в УМБАЛ „Софиямед\"Десислава Денева, художничкаПроф. Захари Захариев, председател на Федерацията за приятелство с народите на Русия и ОНД Невена Цонева, певицаНиколай Акимов, кинорежисьорПетя Дикова, тв водещаРумен Порожанов, екс-министър на земеделието, храните и горитеСотир Ушев, икономистЯна Маринова, актриса ", "date": "2019.08.17", "title": "Рождениците на 17  август"}
{"url": "http://www.cross.bg/purviyat-hilyadi-voiina-1611267.html", "text": "/КРОСС/  986 г. - Българо-византийски войни: Самуил разгромява византийците в Битката при Траянови врата. Император Василий II Българоубиец успява да избяга.1502 г. - Христофор Колумб обявява Хондурас за испанска територия.1756 г. - С нахлуване на пруските войски в Саксония започва Седемгодишната война (1756 - 1763).1771 г. - Английският химик Джоузеф Пристли установява, че растенията отделят кислород.1807 г. - В САЩ е изпробван първият пътнически параход в света, създаден от Робърт Фултън.1876 г. - Виктор Юго произнася реч пред парламента на Франция във връзка с жестокостите при потушаването на Априлското въстание.1915 г. - Линчуване на Лео Франк за убийството на Мери Фейгън на 26 април 1913 г.1916 г. - Първата световна война: Румъния се присъединява към Антантата.1916 г. - От 17 до 22 август се осъществява настъпление на Първа армия: освободен е град Лерин.1919 г. - БЗНС с лидер Александър Стамболийски печели изборите за 18 Обикновено народно събрание.1940 г. - Адолф Хитлер обявява пълна блокада на Великобритания.1945 г. - Индонезия обявява независимост от Нидерландия.1946 г. - Начало на гражданска война в Гърция.1946 г. - От 17 до 24 август се води съдебният процес срещу Вътрешната македонска революционна организация (ВМРО). 22-ма души - бивши дейци и симпатизанти на ВМРО са съдени „за образуване на терористични групи за събаряне на властта\". Двама от тях са осъдени на смърт.1960 г. - Габон придобива независимост от Франция.1962 г. - Източногерманската гранична охрана убива 18-годишния Петер Фехтер при опит да премине Берлинската стена към Западен Берлин - първата жертва на Стената.1970 г. - Програма Венера: Изстрелян е Венера 7, първият космически апарат, който успешно предава сигнал от повърхността на друга планета (Венера).1971 г. - С Указ на Държавния съвет на Народна република България е утвърден проект за промяна на герба на страната от 1947 г. В новия герб под лъва има зъбно колело, а датата 9.IX.1944 г. е заменена с 681 - 1944 г.1976 г. - След земетресение с магнитуд 8 по скалата на Рихтер на остров Минданао (Филипини) се образува голямо цунами, което убива повече от 10 хиляди души.1977 г. - В София са открити студентските спортни игри Универсиада 77.1977 г. - Съветският ледоразбивач Арктика е първият кораб, достигнал Северния полюс.1998 г. - Президентът на САЩ Бил Клинтън признава в свидетелски показания, че е имал „неподходящи физически взаимоотношения\" със стажантката от Белия дом Моника Люински.1998 г. - Русия е принудена да девалвира рублата, икономическата криза е подсилена от политическата ситуация, а властта на президента Борис Елцин е силно разклатена.1999 г. - Измитско земетресение: загиват над 17 хиляди души, а 44 хиляди са ранени в северозападна Турция.2000 г. - Тина Търнър прави последния си голям концерт в Европа.2008 г. - Американският плувец Майкъл Фелпс става първият човек, който спечелва осем златни медала в едни Олимпийски игри.", "date": "2019.08.17", "title": "17 август в историята"}
