{"url": "http://www.cross.bg/galaxy-samsung-sguvaem-1593871.html", "text": "/КРОСС/ Вече стана ясно, че Samsung е избрала 20 февруари за премиерата на новата серия Galaxy S10, но на тази дата ще видим и друг интересен продукт на корейската компания, предава Mobile Bulgaria.От съобщение за пресата в официалния сайт на Samsung става ясно, че тогава ще видим и смартфона със сгъваем дисплей, който беше показан в края на миналата година, но компанията запази финалния дизайн и подробностите за техническите характеристики за формалната премиера.Корейците вече подготвят парижани за събитието на 20 февруари с билбордове на централни места в града, които акцентират върху корейския произход на бранда и подсказват какво бъдеще очаква станалата на 10 години серия Galaxy S.Според компанията надписите на хангъл се превеждат като \"The future unfolds\" (Бъдещето се разгъва) и \"February twentieth\", което е ясна подсказка, че устройството със сгъваем дисплей ще дебютира заедно с Galaxy S10. ", "date": "2019.01.14", "title": "Сгъваемият Samsung дебютира след месец"}
{"url": "http://www.cross.bg/leva-plovdiv-phase-1593875.html", "text": "/КРОСС/ Цената на спектакъла \"Ние сме всички цветове\" е 2.4 млн. лева. Това каза пред \"Дневник\" артистичният директор на фондация \"Пловдив 2019\" Светлана Куюмджиева. По нейни думи реалният бюджет на откриването е 2 млн. лева, а 400 хил. лева е ДДС, което се връща обратно в държавата. В тази сума не влизат шатрите за гости, раздаването на храна и топли напитки, както и одеялата с логото на \"Пловдив 2019\".Светлана Куюмджиева коментира в пресата, че за момента не може да се каже колко точно е струвал целият откриващ уикенд на \"Пловдив - Европейска столица на културата\", тъй като той включва различни събития. Подобна информация ще може да бъде дадена, след като документацията мине през ръцете на счетоводителите на фондация \"Пловдив 2019\".Реализацията на \"Ние сме всички цветове\" е поверена на германската компания Phase 7. Тя е избрана, след като 7 компании са били поканени на място да работят с местни пловдивски екипи, за да се ориентират в контекста на града. После е бил пуснат конкурс, в който предложението на Phase 7 е било обявено за победител. За журито решаващ компонент е бил нестандартната сцена и разполагането й в центъра на града, което е трябвало да даде добра видимост на зрителите.В одобрения бюджет на Phase 7, достъпен на , цената на \"Ние сме всички цветове\" е 1.84 млн. лева. Бюджетът е разделен на 6 пера, от които най-скъпото е техническото производство на спектакъла, за което отиват 1.24 млн. лева. Цената на самата сцена е 219 хил. лева, а за продуциране на съдържание са отделени 39 хил. лева. Продуцирането на самия спектакъл струва 880 хил. лева, в които влизат осветлението, озвучаването, издигането на сцената, видеооборудването. Към продуцирането са зачислени и 3-метровите букви, с които беше изписано мотото на \"Пловдив 2019\" \"Заедно\" и неговия превод на английски, чиято цена е 27 хил. лева, както и зарята, която струва 29 хил. лева.Друго голямо перо в бюджета е артистичната продукция на Phase 7, която струва 202 хил. лева. В нея влизат хонорарите за творческия директор (15 хил. лева), режисьора на спектакъла (3.9 хил. лева.), на ръководителя на проекта в Пловдив (13.6 хил. лева), както разходи по управление на проекта, надзор на сцената и музикален надзор.За пътни разходи, настаняване и кетъринг на екипа на Phase 7 са изхарчени общо 103 хил. лева. Техническото планиране на вечерното шоу е на стойност 72 хил. лева.Инфраструктурата около сцената - зоната за сигурност около сцената, озвучаването на сцената през деня и нощта, струва 56 хил. лева.Перото за артисти в бюджета е на обща стойност 105 хил. лева. За 20-те гайдари са похарчени 3.9 хил. лева, а за 200 кукери - 4.9 хил. лева. За композиране и лицензиране на оригинална музика са дадени 19 хил. лева. По бюджет хонорарът на водещата Лили Бързева е малко над 1000 лева, а този на германския диджей Schiller е малко под 6 хил. лева.За костюми са отишли 58 хил. лева.Режисьор на продукцията е Свен Сьорен Байер, а режисьор на спектакъла - Петер Брикс. Идеята за цялостния сценарий на \"Ние сме всички цветове\" е на компанията Phase 7. Режисьори и автори на сценария на текстовете, които бяха рецитирани от деца, са Густав Руеб и Стайко Мурджев. Густав Руел отговаря за \"Хор на езиците\", а Стайко Мурджев - за преходите и за частта \"Заедно изграждаме бъдещето\".Хореограф на спектакъла е Лидия Клемент, дизайнер на светлинните ефекти - Бьорн Херман. Оригиналната музика е дело на композитора Христо Намлиев, а автори на музикалната среда са Кристиян Щайнхойзер и Макс Тридер.Според Светлана Куюмджиева откриващите церемонии на Европейска столица на културата по принцип показват спецификите на местната култура и неща, с които градовете се гордеят. По данни, разпространени от фондация \"Пловдив 2019\", над 50 000 души са гледали на живо откриващия спектакъл \"Ние сме всички цветове\", а над половин милион зрители са наблюдавали директното му излъчване по БНТ.Откриващата церемония на другата европейска столица на културата за 2019 г. - южноиталианския град Матера, ще се състои на 19 януари. Тя ще е с различен характер от тази в Пловдив. На сайта на \"Матера 2019\" началото на церемонията е описана като шествие през деня на голям брой местни оркестри из целия град, в което ще се включат над 2000 музиканти.Вечерта музикантите ще продължат изпълненията си в стария град, където ще се състои и класически концерт. Различни локални и международни артисти ще се включат с изпълнения на различни площади в града. \"Така откриващата церемония ще се разпростре по улици, тротоари, площади и дворове\", пише в сайта на \"Матера 2019\".През 2018 г. една от двете европейски столици на културата беше малтийският град Валета. Там откриващата церемония е струвала 1.5 млн. евро по данни, цитирани от изданието Times of Malta.\n\t\t\t\t\tЕкстравагантна е откриващата церемония в столицата на Естония Талин през 2011 г. Част от нея е появата в небето на летяща чиния, от която излиза извънземно.\n\t\t\t\t\t", "date": "2019.01.14", "title": "Откриването на \"Пловдив 2019\" - 2.4 млн. лева и 10 хил. зрители на живо"}
{"url": "http://www.cross.bg/makedoniya-petuk-konstitytziyata-1593873.html", "text": "/КРОСС/ Държавен вестник в Скопие публикува всички промени в Конституцията, които бяха гласувани миналият петък. Властите на Република Македония публикуваха в Държавен вестник решенията за изменение на Конституцията на страната, предвиждащи промяната на името на държавата и приети в петък по време на заседанието на македонското Собрание (парламента). Това се съобщава на официалния сайт на публикацията.Така официално влизат в сила конституционните промени, които, на свой ред, съгласно споразумението от Преспа с Гърция няма да влязат в действие, ако гръцкият парламент не ратифицира Договора.Според информация, публикувана на официалния сайт на правителството на Македония, следващата стъпка ще бъде уведомяването на Министерството на външните работи на Гърция за публикуването на измененията. В случай на ратифициране на споразумението от Преспа от гръцка страна, Македония ще уведоми всички страни по света за промяната на името на републиката.В петък, по време на гласуването в парламента на Македония, 81 от 120 депутати подкрепиха приемането на конституционни изменения. Депутатите от опозицията бойкотираха гласуването. ", "date": "2019.01.14", "title": " Промените в Конституцията на Македония официално влизат в сила"}
{"url": "http://www.cross.bg/dypka-dypki-subitiyata-1593864.html", "text": "/КРОСС/ Екип от учени от Университетът в Масачузетс и Колежа \"Гуинет\" в Джорджия са създали и симулирали модел за движение във времето и пространството чрез черни дупки, пише Science Alert.Проектът се е разработил под ръководството на професор Гаурав Кхана, който разкрива, че групата му е проверила хипотезата на филма \"Интерстелар\", в който главният герой попада в Черна дупка и пътува обратно до Слънчевата система чрез нея.Учените отдавна теоретизират, че черните дупки могат да позволят пътешествия през пространството със скорост по-голяма от тази на светлината, както и дори да направят възможно пътуване във времето или в паралелни вселени.  Екипът на Гаурав Кхана е изследвал по специално въпросът, дали човешкото тяло може да издържи на едно такова пътуване.Оказва се, че преминаването през черна дупка зависи от нейната големина. Ако черната дупка е малка, то е невъзможно за физически обект да премине през нея, тъй като силите ѝ биха били твърде екстремни и може да разкъсат дори връзките между атомите в човешкото тяло.Ако черната дупка е свръх масивна и се върти, то силите ѝ биха били достатъчно плавни, че да позволят на човек или космически кораб да премине безаварийно отвъд хоризонта на събитията.На практика пътуването отвъд хоризонта на събитията през черната дупка Стрелец А * в центъра на Млечния път не би причинило никакви щети по космическия кораб и астронавтите в него.Хоризонт на събитията се нарича теоретичната точка, отвъд която най-общо казано се намира вътрешността на черната дупка. Пропускът през хоризонта на събитията е еднопосочен, и дори светлината не може да излезе обратно извън него. Досега няма обяснение какво се крие във вътрешността на черните дупки.Учените обаче допълват, че те са изследвали един теоретичен модел, който не включва горещия газ, който се върти около мнозинството от масивните черни дупки. Така на практика космическият кораб ще трябва да преминава и през екстремно високи температури, а това би било сериозна пречка. ", "date": "2019.01.14", "title": "Човек може да пътува през черни дупки"}
{"url": "http://www.cross.bg/pleven-ybiiistvo-osvoboden-1593868.html", "text": "/КРОСС/ 49-годишен убиец, освободен предсрочно от затвора, запали жива 72-годишна самотно живееща жена във вилната зона край град Плевен. Пенсионерката е издъхнала от изгарянията, съобщиха от прокуратурата.Тялото на убитата е открито на Никулден. Незабавно е извършен оглед и е образувано досъдебно производство.В резултат на проведените оперативно-издирвателни мероприятия и действия по разследването, на 10 януари т.г. извършителят на жестокото убийство е задържан. Оказало се, че това е 49-годишен мъж, който през 2017 г. той е бил освободен предсрочно от затвора за извършено друго убийство.Той и убитата се познавали, като в края на ноември м.г. мъжът отишъл на гости на пенсионерката във вилата й. Двамата употребили значително количество алкохол, избухнал скандал, който прераснал в бой. Бившият затворник ударил възрастната жена, която паднала в безсъзнание на земята. Мъжът я преместил в избата на вилата и я запалил. Жената е починала от изгарянията.Окръжната прокуратура в Плевен е повдигнала обвинение за убийство, извършено при условията на опасен рецидив на задържания. Той е направил пълни самопризнания.На 11 януари окръжните магистрати в Плевен са го оставили за постоянно в ареста. Действията по разследването продължават. ", "date": "2019.01.14", "title": "Предсрочно освободен убиец изгори жива пенсионерка от Плевен"}
{"url": "http://www.cross.bg/teren-prostak-dyunata-1593877.html", "text": "/КРОСС/ Тази събота завинаги изчезна една от дюните на къмпинг \"Смокиня\", която природата е създавала в продължение на десетки хиляди години. Събаря я собственик на терен от 680 квадратни метра, за да си отвори гледка към морето. Купил е земята от реститути през 2018 г., когато сложил там каравана и химическа тоалетна.Този уикенд той решава да осъществи голямата си мечта и с багер разрива не само своя терен, а общо 2 декара, включително и защитена територия, част от които е и дюната.Видеото показва дюната преди срещата с уникалния простак. Тя се намираше в триъгълника между заведението \"Рафаело\", спасителния пост и дървената пътека към плажа.Автор Слави Ангелов,\"24 часа\" ", "date": "2019.01.14", "title": "Дюната, която никога вече няма да видим заради гледката на един простак "}
{"url": "http://www.cross.bg/hrana-restoranta-restorant-1593860.html", "text": "/КРОСС/ Ресторант Gulou Hotpot в Дубай глобява клиентите си, ако не изядат всичко, което са взели, съобщава Time Out Dubai. В ресторанта посетителите имат възможност в течение на 2 часа срещу 49 дирхама ($13,3) да получат колкото си поискат храна и напитки - супи, месо, плодове и зеленчуци и десерти.Ако обаче клиентетът не изяде взетата от него храна, трябва да плати глоба 50 дирхама.Според ръководството на ресторанта това помага на посетителите да преценяват по-добре от колко храна имат нужда и изгражда култура на отговорно отношение към храната. ", "date": "2019.01.14", "title": "Ресторант в Дубай глобява клиентите, които не си изяждат всичко"}
{"url": "http://www.cross.bg/nonchev-dyunite-poruchal-1593876.html", "text": "/КРОСС/45-годишният бизнесмен Иван Нончев от Бургас е мъжът, който е поръчал да се разкопаят дюните в комплекс \"Смокиня\", съобщи сайтът Флагман.Мъжът живее в ж.к.\"Лазур\" в Бургас, притежава фирма „Тарс Нончев ПРО\" и продаваща авточасти за товарни автомобили. Той е собственикът на внушителната каравана, която е била паркирана в началото на лятото пред разораните дюни. Според къмпингари, Нончев многократно се оплаквал, че дюните му скривали морската панорама, посочва бургаската медия.Според твърденията на двамата арестувани багеристи Манол Пазвантов и Васил Георгиев Нончев им платил 1000 лева и дал точни указания какво да направят, имало дори поставени колчета. Те изравнили пясъчните формирования, смятайки, че щом ги викат, всичко е законно.Самият Иван Нончев обаче твърди, че изобщо не ги познава. Виждал ги за пръв път и никога през живота си не е говорил с тях. Разследването продължава.И тримата са задържани за 24 часа, предстои да им се повдигнат обвинения, по които ги грози до 3 години затвор и глоба от 10 до 100 хил. лева. ", "date": "2019.01.14", "title": "Това е бизнесменът, поръчал да разорат дюните, за да не му пречат на гледката към морето"}
{"url": "http://www.cross.bg/grip-gripni-po-chesto-1593861.html", "text": "/КРОСС/ Рискът от грипни болести се оказа тясно свързан с микроби в носа и гърлото. Американски биолози установиха кои хора по-често боледуват от грип.  Те констатираха, че вероятността от грипни заболявания е свързана с  микроби в носа и гърлото - бактериите Alloprevotella и Prevotella я  увеличават, докато Bacteroides vulgatus я намаляват.При това честотата, с която те се срещат, е различна в отделните  възрастови групи. Това обяснява защо децата и възрастните по-често са  засегнати от грипни болести.\"Откритието е с огромен потенциал, но все още сме далеч от произволно  манипулиране на микрофлората и от създаване на \"бактериални\" таблетки,  които биха ни защитили от грип и други заболявания\", заяви Бетси Фоксман  от Мичиганския университет.Тя отбеляза, че специалистите едва наскоро са поели в тази посока.  Всяка година грипна епидемия причинява смъртта на хиляди хора. Миналата  зима в Чехия грип отне живота на най-малко 50 души, а в САЩ причини  смъртта на 84 деца, припомнят от БТА.", "date": "2019.01.14", "title": " Ново изследване разкрива защо някои хора боледуват по-често от грип "}
{"url": "http://www.cross.bg/poli-bulgarski-razkri-1593863.html", "text": "/КРОСС/ Звездата ни от \"Евровизия\" Поли Генова очаква първото си дете през пролетта. Сега тя разкри малкo подробности около вълненията от предстоящото щастливо събитие.Бременността ми беше голяма изненада. Не е като да не сме си говорили, но не сме си представяли кога точно ще се случи\", разкри тя пред bTV.Бъдещият татко е чужденец. Поли много иска да живее в България и успява да го убеди да живеят тук. Двамата се запознават преди 2 години на наградите на БГ Радио в Благоевград. Когато научава, че е бременна, Поли държи да съобщи новината на живо и лети със самолет до любимия. Сега изпълнителката на \"If Love Was A Crime\" разкри, че двамата все още не са измислили име на бебето:\"Чакам момченце. Но тъй като фамилията няма да бъде българска, нямаме все още име. Трябва да се съобразим с това. Името трябва да звучи добре и на български, и на чужд език.\"Партньорът на Поли е холандец и двамата тъкмо са подредили новия си дом. Той не говорел български, но имал огромното желание да го научи.\"Приятелят ми има желание да научи български. Иска да комуникира със семейството ми по-лесно, да разбира, когато попада в български компании. Това му е най-трудното - когато сме с приятели и ние си разказваме истории един през друг. След това той трябва да изчака, за да може да му преведа цялата информация. Но има желание, което е много приятно.\" ", "date": "2019.01.14", "title": " Поли Генова: Бременността ми беше голяма изненада "}
{"url": "http://www.cross.bg/pytin-surbiya-tzurkvata-1593855.html", "text": "/КРОСС/ Руският президент Владимир Путин вече има село, восъчна фигура, сливова ракия и няколко кафенета в Сърбия, кръстени на неговото име. Сега той получава и църква на свое име, съобщава \"Асошиейтед прес\".Покрита с зелени и златни кубета в руски стил, църквата в това малко селце в Северозападна Сърбия все още е в процес на изграждане, но вече е наречена \"църквата на Путин\".Местните хора казват, че строящата се сграда има за цел да покаже възхищение към Путин и вековните братски връзки между двете страни, които имат общи славянски корени и изповядват общата православна християнска религия.Путин трябва да посети Сърбия по-късно тази седмица, като жителите на Банстол с нетърпение очакват \"нишан\" за това, дали той може да дойде да види църквата, както предположиха някои местни медии. ", "date": "2019.01.14", "title": "В Сърбия кръщават църква на Путин"}
{"url": "http://www.cross.bg/shkafcheta-mart-klas-1593867.html", "text": "/КРОСС/ До 31 март във всички български училища трябва да има шкафчета за учениците от първи до седми клас, казаха за „По света и у нас\" от Министерството на образованието. Около 3 млн. лева бяха дадени за шкафчета по специална национална програма на министерството, а в началото на учебната година правителството отпусна допълнително 6,75 млн. лв. за закупуването им , там където те не бяха осигурени. Шкафчетата са една от мерките за намаляване на тежестта на ученическите раници.", "date": "2019.01.14", "title": "Всички ученици до VII клас получават шкафчета до 31 март "}
{"url": "http://www.cross.bg/protestirashtite-firmi-zaradi-1593866.html", "text": "/КРОСС/ Близо 200 представители на фирми протестираха тази сутрин в Пловдив, предаде БНР. Причината е предстоящото значително поскъпване на електроенергията.Сред протестиращите бяха както собственици на предприятия, така и работници. Те се събраха пред централата на EVN, за да се обявят против 37-процентното увеличение на цената на тока на борсата.За всички нас това е катастрофа, заявиха те. Работниците се опасяват, че заради повишението на електричеството в даден момент ще се наложи работодателите им да правят съкращения.\"Ние сме избрали да останем в България. Искаме да имаме работа тук!\", категорични са те. Според протестиращите управляващите и регулаторът трябва да се намесят. Те проведоха и шествие до сградата на Областната управа с плакати \"Да ударим шалтера на държавното безхаберие\" и \"Енергийната борса ни убива\".Протестът протече мирно и не създаде сериозни затруднения в трафика. ", "date": "2019.01.14", "title": "Пловдивски фирми на протест заради по-скъпия ток"}
{"url": "http://www.cross.bg/dokymenti-izdavane-organizatziya-1593872.html", "text": "/КРОСС/ Ръководството на Дирекция „Български документи за самоличност\" е предприело допълнителна организация и съгласно предварително изготвен график служителите на звената в районните полицейски управления в София и на бул. „Мария Луиза\" 48 ще работят в днешния ден с удължено работно време. Това съобщиха от пресцентъра на МВР.Поводът за създадената организация е причиненото неудобство за хората, свързано с технически проблем с обработката на информацията при подаване и издаване на нови документи. Гишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "МВР: Възстановена е работата на системата за подаване и издаване на документи"}
{"url": "http://www.cross.bg/dymi-kychetata-razbirat-1593838.html", "text": "/КРОСС/ Ново проучване на унгарски учени сочи, че кучетата разбират какво им говорим, пише \"Ню Йорк таймс\".Изследването е проведено с 13 кучета специално обучени да стоят мирно в машина за ядрено магнитен резонанс. По време на скенера техните дресьори им говорят по няколко различни начина - изричат позитивни думи със спокоен тон, позитивни изречения с позитивен тон и случайни думи с позитивен тон.Скенерът установява, че в мозъка на кучетата се активира лявото полукълбо, което отговаря за разбирането на езика при хората.С продължителни тестове е установено, че кучетата разбират човешките думи независимо от интонацията на изговарянето им, по същия начин като хората. Това означава, че дори и да се опитвате да заблудите домашния си любимец, че няма да ходи на ветеринар, като му говорите с приповдигнат тон, той много добре разбира всъщност какво му казвате.\"Това показва, че когато дресирате едно куче най-добре работи комбинацията от положителна интонация и положителни думи, а не само наградата\", пояснява Атила Андикс, участвал в изследването.Резултатите сочат, че в еволюционен аспект свързването на значение и емоция в речта не е нещо, което само човешкият мозък умее да прави. ", "date": "2019.01.14", "title": "Проучване: Кучетата разбират какво им говорим"}
{"url": "http://www.cross.bg/avramova-stroitelstvoto-petya-1593874.html", "text": "/КРОСС/ Договорът между  ЕАД  за строителството на АМ „Хемус\"ще бъде изпратен на БСП, както и на Агенцията за обществените поръчки. Това обяви министърът на регионалното развитие Петя Аврамова по повод поредните атака ни социалистите относно строителството на магистралата.Изключително неприятно е да се правят фалшиви новини и да се пускат в общественото пространство. Изключително натоварена е работата в МРРБ, както и на неговите подразделения. БСП се опитват да атакуват точно там, където има важни решения, взети от държавата, както е строителството на АМ „Хемус\", заяви Аврамова.Аврамова съобщи, че вече има 6000 пункта в страната, от които могат да се купят е-винетки. От утре всеки шофьор без винетка на магистралата, ще бъде глобен. ", "date": "2019.01.14", "title": "Петя Аврамова: БСП ще получи договора за АМ „Хемус”"}
{"url": "http://www.cross.bg/pylev-april-kybrat-1593845.html", "text": "/КРОСС/ Кубрат Пулев ще излезе на ринга през април за своя 28-и мач в професионалния бокс. Точната дата все още не е ясна, а мястото на провеждането на битка ще бъде Чикаго или Лас Вегас.В момента подготовката на Кобрата протича именно във Вегас, но Чикаго е вариант заради голямата българска общност в града. Съперникът също не е ясне, но Пулев заяви, че се водят преговори с двама сериозни боксьори.\"Договорихме вече мач през април. Не се знае още датата, но това ще стане ясно в следващите дни. Спрягаме две имена, не са лесни съперници. На това ниво няма лесни противници и смятам, че аз съм натрупал вече много опит и сила и много хора ще поваля\", заяви Кобрата в предаването \"Боец\" по Bulgaria on Air.Родният боксьор е главен претендент за пояса на Антъни Джошуа в IBF, но мач с британеца едва ли ще има през тази година. ", "date": "2019.01.14", "title": "Кубрат Пулев с мач в САЩ през април"}
{"url": "http://www.cross.bg/lovech-zadurzhan-mvr-lovech-1593854.html", "text": "/КРОСС/ При съвместни действия, предприети на 9 януари от криминалисти от ОД на МВР-Ловеч, РУ-Ловеч и РУ-Троян е задържан 49-годишен, криминално проявен мъж от Ловеч непосредствено след като взел 2 660 лева от 75-годишна жена от село Стефаново.В хода на разследването е изяснено, че потърпевшата, под влиянието на отправените й заплахи е била откарана с такси до с. Врабево и използвана, за да получи пари и от друга измамена жена, на 86-години, която е предала спестяванията си от 6 870 лв.Установено е, че задържаният е работил като таксиметров шофьор в Ловеч и е криминално проявен по чл.194 и 195 от НК. При последвалите процесуално следствени действия, в жилище в града, обитавано от него полицаите открили и иззели още 2000 лв., златни монети и незаконно притежавано огнестрелно оръжие и боеприпаси.Според криминалисти, задържаният е на по-високо ниво в йерархията на телефонните измамници и в последните месеци често е пътувал до Румъния и обратно. Разследващите са установили и съпричастността му към телефонни измами, извършени на територията на гр.Троян в три последователни дни в края на месец ноември 2018 г, както и на 6 януари 2019 г., на обща стойност около 40 000 лева.Първоначално ловчанлията е задържан с полицейска мярка до 24 часа, привлечен е в качеството на обвиняем по чл.209 ал.1 от НК, а на 10 януари, с разпореждане на Районна прокуратура -Ловеч е задържан за срок от 72 часа. Днес Районен съд - Ловеч му е наложил постоянна мярка „задържане под стража\" и той е приведен в ареста в Ловеч.През 2018 г., на територията обслужвана от ОД на МВР-Ловеч са регистрирани 31 телефонни измами, като 16 от тях са разкрити, съобщи на брифинг директорът на ОД МВР-Ловеч старши комисар Милен Маринов.Криминалистите отново разясниха основните „сценарии\" на телефонните измами, а ръководството на областната дирекция за пореден път призова хората да не се доверяват на непознати и да не им предоставят пари и ценности по никакъв повод. ", "date": "2019.01.14", "title": " Криминалисти в Ловеч задържаха телефонен измамник с част от парите "}
{"url": "http://www.cross.bg/lavrov-yaponiya-dogovor-1593859.html", "text": "/КРОСС/ Руският министър на външните работи Сергей Лавров обяви началото на преговори с Япония по проблема с мирния договор, какъвто двете държави не са подписали след края на Втората световна война. Лавров направи изявлението след среща в Москва с японския си колега Таро Коно.Сергей Лавров подчерта, че двете страни са готови да преговарят на основата на двустранната декларация от 1956 г. Тогава Москва предлага да предаде на Токио два от четирите Курилски острова, присъединени към Съветския съюз след Втората световна война. В замяна Япония се задължава да признае резултатите от войната, включително съветския суверенитет над островите.По-късно японската страна се отказва от изпълнение на споразумението, запазвайки надежда, че ще може да си върне и четирите острова. От думите на Лавров стана ясно, че 63 години след подписването на декларацията позицията на Москва остава неизменна: първо признавате на руския суверенитет над островите, а след това преговори за мирен договор.„Първоначално позициите бяха диаметрално противоположни. Политическата воля на нашите лидери напълно да нормализираме отношенията между Русия и Япония ни мотивира да активизираме диалога\", посочи още Лавров. В края на януари е планирана среща между руския президент Владимир Путин и японския премиер Шиндзо Абе.След войната островите Итуруп, Кунашир, Шикотан и архипелагът Шибомаи стават част от тогавашния Съветски съюз. До ден днешен обаче Токио не признава суверенитета на Москва над тях и ги разглежда като окупирана своя територия.През 1956 г. Съветският съюз се съгласява да предаде на Япония два от четирите острова - Шикотан и Шибомаи. Впоследствие Токио се отказва от подписаната тогава декларация. Сега японският премиер Шиндзо Абе бърза да реши териториалния спор и да подпише мирен договор с Русия. Руският президент Владимир Путин предлага първо договор без предварителни условия и едва след това решаване на спорните въпроси. ", "date": "2019.01.14", "title": "Лавров откри преговорите с Япония по мирния договор след Втората световна война "}
{"url": "http://www.cross.bg/zhelyazkov-rosen-tayani-1593858.html", "text": "/КРОСС/ Министърът на транспорта Росен Желязков е в Страсбург и се среща на четири очи с председателя на Европейския парламент Антонио Таяни. Тема на разговора ще е пакетът \"Мобилност 1\"По настояване на премиера Бойко Борисов министър Желязков ще представи аргументите на българското правителство - приемането на пакета да бъде отложено за следващия европарламент заради спорните текстове в него.Премиерът изпрати лично преди дни писмо до Таяни с такова настояване.", "date": "2019.01.14", "title": "Росен Желязков се среща с председателя на ЕП заради пакета \"Мобилност\" "}
{"url": "http://www.cross.bg/slychaya-sedmitza-smolyansko-1593853.html", "text": "/КРОСС/ Ръст на болните от остри респираторни заболявания, се наблюдава през последните дни в Смолянско.Според справка на Регионалната здравна инспекция в града, за миналата седмица регистрираните случаи са с 47% повече от предходният период на наблюдение от здравните инспектори.В периода от 7 до 13 януари са 50 случая, а  през първата седмица на януари те са били 34. Заболяемостта  е  178,83 на 10 000 и все още е под епидемичните стойности, уточняват от Здравната инспекция. Най-много са заболелите във възрастовата група между 5 и 14 - годишна възраст.През изминалата седмица има регистрирани 2 случая на ентероколит, 1 случай на салмонелоза, 9 случая на варицела и един на хепатит С.", "date": "2019.01.14", "title": "Ръст на острите респираторни заболявания в Смолянско "}
{"url": "http://www.cross.bg/adamovich-kruv-tzitiran-1593862.html", "text": "/КРОСС/ Почина кметът на полския град Гданск - 53-годишният Павел Адамович, който вчера бе нападнат и намушкан с нож по време на национален благотворителен концерт, предадоха Франс прес и Ройтерс, цитирани от БТА.Със съжаление трябва да кажем, че загубихме борбата за живота на кмета Адамович. Той почина, каза на брифинг д-р Томаш Стефаняк, от Университетската болница в града, цитиран от ТАСС. \"Състоянието му е много, много сериозно\", каза само преди час д-р Томаш Стефаняк, който в продължение на 5 часа проведе животоспасяваща операция на Адамович, цитиран от ДПА. Лекарят съобщи, че кметът е получил травми на сърцето, диафрагмата и органите в коремната област.Пред болницата се изви опашка от доброволци, които искат да дарят кръв, след като бе съобщено, че пострадалият се нуждае от много кръв в борбата за спасяване на живота му. Адамович бе популярен лидер на града - негов несменяем кмет вече над 20 години.Главният лекар на Гданското воеводство Йежи Карпински, цитиран от Асошиейтед прес, каза по-рано, че \"прогнозата за живота и здравето на Адамович е несигурна\" заради голямата загуба на кръв, предизвикала кислороден глад на цялото тяло.Нападателят, според съобщенията, е успял да проникне до сцената, използвайки журналистическа карта. Той е 27-годишен криминално проявен мъж, неотдавна излязъл от затвора, където е излежал 5-годишна присъда за банков обир, отбелязва ДПА. Той бе задържан от охраната веднага след престъплението, извършено пред очите на стотици хора, а после бе предаден на полицията. Самият той след деянието си каза, че го е извършил за отмъщение на бившата управляваща партия \"Гражданска платформа\" - сега в опозиция, защото по време на нейното управление е бил \"несправедливо\" обвинен и осъден. Адамович бе избиран няколко пъти за кмет от тази партия, чийто член бе до 2015 г., но последния път се кандидатира като независим. ", "date": "2019.01.14", "title": "Почина намушканият кмет на Гданск"}
{"url": "http://www.cross.bg/kontzesionera-plazha-angelkova-1593865.html", "text": "/КРОСС/ Една част от дюната е в плажа и съгласно договорът, който имаме с концесионера, за да бъдем максимално сигурни, че ще се опазват всички природни богатства, ние сме сключили една разпоредба, която задължава концесионера да опазва дюните, независимо от действията на него или трети лица. Това е негово задължение и всъщност е важно да се установи дали е подаден сигнал от концесионера. Това каза министърът на туризма Николина Ангелкова в ефира на „Плюс-Минус. Коментарът след новините\".\"Няма как да коментирам вандалските действия и прояви на различни хора. Факт е обаче, че ние като институции и Министерството на туризма и РОСВ, и прокуратурата, веднага, след като разбрахме за това в ранните часове на събота сутринта, се координирахме и направихме необходимите проверки\", каза още министърът.", "date": "2019.01.14", "title": "Ангелкова: Концесионерът на плажа на къмпинг „Смокиня” е задължен да опазва дюните"}
{"url": "http://www.cross.bg/litza-yslygi-yvrezhdaniya-1593850.html", "text": "/КРОСС/ В София стартира проект за изграждане на девет нови социални центъра за подкрепа и грижа за възрастни и хора с увреждания. Проектът „Подкрепа за деинституционализация на социалните услуги за възрастни и хора с увреждания\" с бенефициент Столична се финансира от Министерството на регионалното развитие и благоустройството чрез Оперативна програма „Региони в растеж\" 2014-2020 г. с над 5 млн. лв., които са 100% безвъзмездна финансова помощ. Договорът за изпълнение на проекта бе подписан от заместник-министъра на регионалното развитие и благоустройството и ръководител на Управляващия орган на ОПРР Деница Николова и кмета на София Йорданка Фандъкова. Проектът предвижда строителство на нова подходяща и ефективна социална инфраструктура в 2 обекта, чрез което ще се създадат 9 нови социални услуги за пълнолетни лица с увреждания и възрастни хора. Единият обект ще се намира в Княжево, в двора на  Дома за пълнолетни лица с деменция. Планира се в прилежащото пространство на дома да бъде изграден дневен център за подкрепа на лица с различни форми на деменция и техните семейства. Вторият обект  ще се реализира в „Подгумер\", Нови Искър, където в момента работят Дом за пълнолетни лица с умствена изостаналост и Защитено жилище за лица с психични разстройства. Там ще  бъдат изградени нови шест центъра за грижа за лица с умствена изостаналост и два центъра за грижа за лица с психични разстройства. По проекта ще се осигури и необходимото оборудване и обзавеждане. Изградената нова материална база ще създаде подходяща инфраструктура, в която да се предоставят качествени социални услуги, предназначени за задоволяване на нуждите и потребностите на общо 160 лица с увреждания, които ще получат възможност за по-достоен и пълноценен живот.Заместник-министър Деница Николова подчерта, че Столична община е извървяла нелек път, за да стигне до реализацията на проекта, който ще осигури подкрепа за хората с най-тежки и сериозни заболявания. Тя напомни, че подобряването на социалните услуги за хората в неравностойно положение е било винаги сред приоритетите на българското правителство. „В предишния програмен период МРРБ вложи над 153 млн. лв. чрез Оперативна програма „Регионално развитие\" 2007-2013 г. в социални услуги  в подкрепата на децата от домове за лишени от родителски грижи, като създадохме десетки центрове, в които те се отглеждат и възпитават в модерна и по-близка до семейната среда.  Сега довършваме политиката за деинституционализация на децата в риск, като ще изведем всички от старите домовете и ги настаним в модерни центрове, както ще осигурим и адаптацията им в обществото в преходни и защитени жилища\", коментира зам.-министър Николова. В настоящия програмен период по Оперативна програма „Региони в растеж\" 2014-2020 г. са осигурени 45 млн. лв. безвъзмездни европейски средства и почти още толкова финансиране от националния бюджет за завършване на политиката по деинституционализация на децата и с почти аналогичен ресурс в подкрепа на възрастните, съобщи още Николова.", "date": "2019.01.14", "title": "Софийска община и МРРБ изграждат 9 нови центъра за възрастни и хора с увреждания"}
{"url": "http://www.cross.bg/petkova-pazar-kevr-1593847.html", "text": "/КРОСС/ Държавната енергетика ще осигури допълнителна електрическа енергия за платформа „Ден напред\", което ще нормализира борсовия пазар. Това обяви ресорният министър Теменужка Петкова след среща в КЕВР с ръководителите на НЕК, АЕЦ „Козлодуй\", ТЕЦ „Марица-Изток 2\", енергийната борса, ЕСО, трите ЕРП.Целта на мерките е нормализиране на цените на свободния пазар, които през последните седмици скачат значително и това провокира недоволството на бизнеса.В момента по закон НЕК, АЕЦ „Козлодуй\", ТЕЦ „Марица-Изток 2\" осигуряват по 690 мегавата на час. След 19 януари количеството енергия ще бъде увеличено с над 700 мегавата. Петкова беше категорична, че няма опасност да бъдат ощетени битовите потребители.До дни ще направим баланс на енергията, които дружествата могат да предоставят, и ще разберем кое дружество или кои ще са тези, които ще могат да предоставят такава\", посочи Петкова.Председателят на КЕВР Иван Иванов допълни, че като друга мярка се работи и за пазарно обединение с борси от региона, които допълнително ще стабилизират сектора и по този начин ще отговорим на изискване на ЕК за единен пазар в региона. За да се реализира тази мярка ще са необходими поредните промени в Закона за енергетиката. В най-напреднала фаза са преговорите с борсата от Република Северна Македония. ", "date": "2019.01.14", "title": "Държавата ще даде допълнителен ток на енергийната борса"}
{"url": "http://www.cross.bg/sporazymenieto-velikobritaniya-tysk-1593851.html", "text": "/КРОСС/ Председателите на Европейския съвет Доналд Туск и на Европейската комисия Жан-Клод Юнкер изпратиха днес съвместно писмо до британския премиер Тереза Мей. То съдържа допълнителните уверения, за които Лондон настояваше преди насроченото за утре гласуване в британския парламент на споразумението за оттеглянето на Великобритания от ЕС. Туск уверява, че решенията (т.нар. заключения) на Европейския съвет са правно обвързващи, както и че споразумението с Великобритания и политическото изявление към него са два неразривно свързани документа. Той допълва, че ако споразумението бъде одобрено от парламента в Лондон и от Европейския парламент, в Официалния вестник на ЕС то може да бъде публикувано на две съседни страници със придружаващото го политическо изявление. Юнкер уверява, че ЕС е готов да подпише възможно най-бързо споразумението, както и незабавно след това да пристъпи към преговори за бъдещите отношения с Великобритания. Юнкер и Туск отбелязват многократно, че предвидените в споразумението предпазни мерки срещу възстановяването на границата между Ирландия и Северна Ирландия са временни. В писмото се пояснява, че ако ратификацията на договореността за бъдещите отношения се забави, тя ще може да се прилага с предварително действие. Изразена е надеждата, че бъдещите отношения биха могли да бъдат договорени в преходния срок след напускането на Великобритания.", "date": "2019.01.14", "title": "ЕС изпрати до Лондон писмо с поисканите от Тереза Мей допълнителни уверения"}
{"url": "http://www.cross.bg/zavedeniya-zagora-epidemiya-1593842.html", "text": "/КРОСС/ Регионалните здравни инспекции в Стара Загора, Бургас и в Силистра обявиха грипна епидемия. В града на липите се спират и учебните занятия от 16 до 18 януари, а край морето учениците ще почиват от утре до петък.Според директора на РЗИ-Бургас д-р Георги Паздеров отсъстващите заради заболеваемостта от грип ученици в момента е над 15 %. Щамът протича с последващи усложнения, тежки бронхити и бронхопневмонии, и според медиците засяга най-вече деца от 0 до 14 години.Заболеваемостта в Силистренско е 329 на 10 000 души, съобщиха от Регионалната здравна инспекция. Граничното ниво на заболеваемост за района е 290 на 10 000 души. От утре се въвеждат ограничителни мерки в лечебни, детски и учебни заведения. Спира се профилактичната дейност - женски консултации, профилактични прегледи и консултации на деца и възрастни. В отделенията на лечебните заведения се въвежда строг пропускателен режим, ограничава се и плановият прием. При регистриране на заболели над 30 на сто в учебните заведения ще се спират учебните занятия. Въвежда се и строг сутрешен филтър в детските заведения. Ограничават се масовите прояви.Директорът на РЗИ-Стара Загора д-р Златина Нанева обяви грипната епидемия и съобщи, че през последната седмица е регистрирана висока заболеваемост - 264,84 души на 10 000. Анализите на изследваните проби на болни лица с остри респираторни заболявания показват наличие на грипен щам А H3N2. Засегнати са всички възрастови групи.РЗИ - Стара Загора препоръчва да се преустановят свижданията в лечебните заведения за болнична помощ . В заведенията за извънболнична помощ да разкрият при възможност грипни кабинети; да преустановят работата на женските и детски консултации; да преустановяват провеждането на плановите профилактични имунизации и реимунизации; да спрат профилактичната дейност. Препоръчва се на старозагорци да ограничат социалните контакти и избягване на събирането на много хора в затворени пространства. Ежедневно ще се контролира заболеваемостта от грип и остри респираторни заболявания.Още няколко области са пред грипна епидемия. Според последните обработени епидемиологични данни с много висока заболеваемост са  Ямбол, София, Сливен и Пловдив. ", "date": "2019.01.14", "title": "Обявиха грипна епидемия в Силистра, Бургас и Стара Загора (обновена)"}
{"url": "http://www.cross.bg/hemys-avtomagistrali-firmi-1593839.html", "text": "/КРОСС/ Елена Йончева, Георги Свиленски и още депутати от групата на \"БСП за България\" внесоха в Агенция \"Пътна инфраструктура\" (АПИ) искане да им бъде предоставен договорът между агенцията и държавното дружество \"Автомагистрали\" за строителство на участък от автомагистрала \"Хемус\".Днес стана ясно, че между АПИ и \"Автомагистрали\" ЕАД е сключен договор за изграждането на 134,14 км от автомагистрала \"Хемус\" в участъка от пътен възел \"Боаза\" до пресичането с път I-5 Русе - Велико Търново. Стойността му е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ \"Хемус\". Към настоящия момент няма извършени плащания.БСП иска още Министерството на регионалното развитие и благоустройството (МРРБ) да им предостави рамковите споразумения между \"Автомагистрали\" и фирмите, които ще строят отсечките от магистрала \"Хемус\".\"В края на миналата година няколко строителни фирми организираха протест с 1000 строителни машини в София срещу искането на опозицията за проверка качеството на магистралите. Малко след това същите фирми получиха без обществена поръчка, без търг, без конкурс 1 350 000 000 лв. за доизграждането на магистрала \"Хемус\", коментира пред журналисти Елена Йончева, цитирана от БТА.Тя отбеляза, че на 10 октомври 2018 г. директорът на АПИ, тогава Светослав Глосов, казва, че до края на годината ще бъдат обявени обществените поръчки за строителството на \"Хемус\". Малко след това строителството се възлага на фирми без никакъв конкурс, без обществена поръчка, коментира Йончева.\"Това е пример как една държавна фирма се използва като черна кутия за разпределяне на милиарди. Нещо, което в съвременна България, е безпрецедентно\", отбеляза тя. По думите й държавната фирма \"Автомагистрали\" няма капацитет за изграждането на магистрала \"Хемус\".\"Искаме от АПИ да кажат кои са фирмите, с които имат рамкови споразумения. Нямаме нищо против фирмите, а против подхода. Искаме и методиката на ценообразуването - когато възлага АПИ на \"Автомагистрали\" и \"Автомагистрали\" съответно на други фирми, по каква методика, на какви цени, за да може всички български граждани да видят на какви цени се строят българските пътища\", коментира Георги Свиленски.От БСП очакват отговор от АПИ в рамките на няколко дни. Не сме се отказали от извършване и на проверка на българските пътища от независими лаборатории и чакаме от АПИ и МРРБ да си свършат работата, допълни Свиленски.  ", "date": "2019.01.14", "title": "БСП поиска от АПИ договора за новите части на АМ „Хемус”"}
{"url": "http://www.cross.bg/byrgas-dnes-yanyari-1593840.html", "text": "/КРОСС/ Кметът на Бургас се срещна днес с директора на РЗИ доктор Георги Паздеров, за да обсъдят повишения процент заболели ученици в община и област Бургас. Според д-р Паздеров отсъстващите заради грипа ученици в момента са над 15 %. Щамът протича с последващи усложнения, тежки бронхити и бронхопневмонии, и според медиците засяга най-вече деца от 0 до 14 години.Поради тази причина кметът Димитър Николов ще предложи на областния епидемиологичен щаб, който ще заседава днес от 14.30 часа в сградата на Община Бургас, да бъде обявена грипна ваканция от утре, вторник (15 януари), до петък (18 януари), включително. Той ще предложи още детските ясли и градини да останат отворени, но при засилен филтър към посетителите, а планирани за следващите дни събития с голяма посещаемост да бъдат отменени. Община Бургас очаква да чуе и допълнителните мерки, които ще формулират днес специалистите от РЗИ. ", "date": "2019.01.14", "title": "Пускат децата в Бургас в грипна ваканция?"}
{"url": "http://www.cross.bg/moskovskiii-tzirk-mart-1593834.html", "text": "/КРОСС/ След невероятния успех на високотехнологичните програми \"Circus 2.0\" и \"UFO\", \"Большой Московский Цирк\" стремглаво се завръща с разтърсващ двучасов шоу  спектакъл \"OFU - ПРИЗЕМЯВАНЕТО \", който ще бъде показан пред българска публика за първи път. Премиерните представления в България са:Зрителите, които успяха да се сдобият с билет за невероятното шоу \"UFO\", преди две години, още говорят за увлекателната история на човека, похитен от извънземни. Програмата \"OFU - ПРИЗЕМЯВАНЕТО \" обръща сюжета наопаки и разказва за извънземно,  случайно попаднало на планетата Земя. Неочаквани сюжетни обрати,  опасни приключения, каскади с коне и кучета, \"агенти в черно\" и едно изгубено извънземно.Декорите на спектакъла надвишат очакванията и на най-разглезения зрител! Освен гигантска летяща чиния, на арената ще видите огромен лунапарк, строителен кран, хиподрум, декоративен съветски цирк, Третяковска галерия и лаборатория за изследване на извънземни!Шоу спектакълът \"OFU\" ще остави трайна следа в съзнанието ви с невиждани циркови номера, каскади с животни, впечатляващи видео и лазерни ефекти, , пищни костюми, авторска музика и много други изненади! Мащабната продукция превишава 100 души  - акробати , еквилибристи, фокусници, клоуни и дресьори на животни. На арената на цирка ще излязат едни от най - добрите циркови артисти в света -  водещи имена на руския цирк, лауреати на престижни фестивали и майстори на спорта от международна класа. Основатели на \"Болшой Московский Цирк\" са  Братята Асколд и Едгар, от циркова династия Запашни  -  абсолютни лидери по продажба на билети в Русия и в света. На година броят на зрителите им превишава 700 000 души. Освен, че са в ТОП 100 на руския Форбс , двамата са режисьори на  спектаклите  на \"Болшой Московский Цирк\" . Фен базата на \"Большой Московский Цирк\" е огромна - от световни рок легенди като Мерилин Менсън, до политическата фигура номер 1 в Русия - Владимир Путин. Кралското семейство на Монако не пропуска спектакълите на трупата когато са във Франция! „Большой Московский Цирк\" няма еквивалент в света и предлага неповторимо зрелище за малки и големи! Деца до 7 годишна възраст се допускат без билет и право на отделно място. Учтиво молим, родителите/ придружителите/ , да носят копие на акта за раждане на детето.", "date": "2019.01.14", "title": " Большой Московский цирк идва в България с уникална нова програма (снимки)"}
{"url": "http://www.cross.bg/karakachanov-dymite-povod-1593841.html", "text": "/КРОСС/ Вицепремиерът и министър на отбраната Красимир Каракачанов заяви пред медиите, че няма за какво да се извинява заради думите си по повод пребития във Войводиново командос, че \"циганите са станали изключително нагли\". Заради тях срещу него беше подаден сигнал в Комисията по дискриминация, а няколко ромски организации поискаха оставката му.\"Винаги съм казвал, че между тези хора има и такива, като тези деца, които ходят на училище\", посочи Каракачанов в Министерството на отбраната, след като ученици от Златарица го поздравиха по повод празника \"Василица\", когато се отбелязва ромската нова година. По думите му тази инициатива е добра, защото дава пример на останалите в общността как могат да се интегрират - през образованието и труда, предаде БТАТой добави, че винаги е повтарял, че единственият начин за пълноценна интеграция на ромското население е през образование и труд.По думите му всички организации, които през годините са усвоявали средства за ромска интеграция трябва да направят отчет за това колко пари са получени, за какво са изразходени и защо няма ефект от това. Според него те са основните отговорни, защото са получили парите.  ", "date": "2019.01.14", "title": "Каракачанов: Интеграция на ромите ще има само с образование и труд"}
{"url": "http://www.cross.bg/prodazhba-danuchnoto-dohodite-1593843.html", "text": "/КРОСС/ Националната агенция за приходите /НАП/ започва проверки на дружества, които търгуват криптовалути, съобщават от НАП.Целта е да се установи дали фирмите и техните клиенти спазват данъчното и осигурително законодателство. Според НАП, тъй като транзакциите, свързани с търговия са виртуални валути, са анонимни, има риск от укриване на приходи и неплащане на данъци.От НАП напомнят, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10 процента).За целите на данъчното третиране, доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане. ", "date": "2019.01.14", "title": "НАП проверява фирми, които търгуват криптовалути​ "}
{"url": "http://www.cross.bg/karakachanov-romi-ostavkata-1593846.html", "text": "/КРОСС/ Роми с плакати излязоха на протест пред Министерския съвет, настоявайки за оставката на вицепремиера Красимир Каракачанов, съобщи БТВ. Участниците носят плакати, в които обвиняват вицепремиера в расизъм и фашизъм, както и изразяват недоволство за съборените ромски къщи.Причина за протеста са  изказванията му по повод ситуацията във Войводиново.След изказването на Каракачанов, ромският активист Лилияна Ковачева подаде жалба срещу него, тя е и един от организаторите на протеста днесПо-рано през деня тя обясни пред БНР, че има петиция с искането вицепремиерът Каракачанов да бъде отстранен от правителството.\"Електронната петиция, която пуснахме, само за два дни събра над 1100 подписа. Тя е подкрепена и от много българи, които осъждат такъв изказ и поведение на политик, което е добър знак, че хората узряват. Петицията ще бъде адресирана до премиер, президент, омбудсман и до главния прокурор\", обясни тя.", "date": "2019.01.14", "title": "Роми поискаха оставката на Каракачанов на протест"}
{"url": "http://www.cross.bg/riskut-ot-lavini-v-planinite-ostava-1593844.html", "text": "/КРОСС/ И днес продължава високата лавинна опасност в планините, предупреждават спасителите.Вчера те успяха да изтеглят петима македонски туристи, заклещени по тъмно високо в Пирин. „Беше изключително лавиноопасно да се продължи надолу, затова решихме да ги изтеглим\", обясни Ивайло Валеов от ПСС.Той препоръчва при подобни условия въобще да не се излиза от пистите. Добрата екипировка е важна, но и тя може да не ни спаси при лавина, подчертават експертите. Двамата сноубордисти, загинали през миналата седмица над Банско, например, беше установено, че са били с подходящо оборудване.Освен това, всяко излизане на спасителите в лавиноопасната планина е риск и за техния живот. ", "date": "2019.01.14", "title": "Рискът от лавини в планините остава"}
{"url": "http://www.cross.bg/ninova-korneliya-evropeiiskiya-1593848.html", "text": "/КРОСС/ Лидерът на БСП Корнелия Нинова изпрати писмо до Удо Булман, председател на Прогресивния алианс на социалистите и демократите в Европейския парламент, за подкрепа за отлагане на дебатите и решението на Европейския парламент по предложения пакет „Мобилност\" до следващия законодателен мандат. „От името на Българската социалистическа партия се обръщам към Вас, във връзка с предстоящото обсъждане на Пакет „Мобилност\", предложен от Европейската комисия. Вярваме, че в сегашния си вид законодателното предложение води до дълбоко разделение между европейските държави и между членовете на нашето социалистическо семейство\", пише председателят на БСП Корнелия Нинова в писмото си до него. Според нея, с оглед на предстоящите Европейски избори, подобни различия подкопават, както доверието в Обединена Европа, така и позициите на европейската левица. „Нуждаем се от повече време да постигнем приемливо споразумение за пълноценен ЕС, който гарантира приобщаващ растеж, социална пазарна икономика и още по-дълбока икономическа, социална и териториална кохезия между страните-членки и техните граждани\", допълва тя. „Използвам тази възможност да Ви уверя, че се ангажираме да работим в сътрудничество на всички нива, докато достигнем до пакет, гарантиращ равни права и възможности на всички европейски граждани, компании и държави членки\", заявява още Корнелия Нинова.  ", "date": "2019.01.14", "title": "Нинова иска подкрепа от  Удо Булман по пакета „Мобилност“ "}
{"url": "http://www.cross.bg/izrael-hurvatiya-f--1593869.html", "text": "/КРОСС/ Хърватското правителство официално отмени споразумение на стойност 500 милиона долара за покупка на 12 използвани изтребителя F-16 от Израел, след като сделката срещна възражения от страна на Съединените щати, предаде Асошиейтед прес, цитирана от БТА.Държавната телевизия на Хърватия съобщи, че правителството е взело решението на днешното си заседание.Израел и Хърватия постигнаха първоначално споразумение през март за продажбата на модернизирани самолети F-16 Barak, което очакваше одобрението на САЩ, за да може изтребителите американско производство да бъдат продадени на трета страна.Сделката обаче се сблъска с проблеми, след като Вашингтон заяви, че Израел трябва да премахне подобренията, които са били направени след покупката на самолетите от САЩ преди 30 години.Откъде ще купи сега Хърватия самолетиЗагреб беше договорил миналия март да купи от Израел старите F-16, за да замени своите руски МиГ-21. Съвременната електроника и радарни системи бяха ключови за решението да се купят самолетите именно от Израел вместо от САЩ или Гърция, които също бяха кандидати за договора.Сделката беше на стойност за 500 милиона долара (435 милиона евро) и това трябваше да бъде най-скъпата оръжейна поръчка за Хърватия от нейната независимост насам. ", "date": "2019.01.14", "title": " Хърватия официално отказа да купи подобрените в Израел F-16 "}
{"url": "http://www.cross.bg/minys-snyag-planinskite-1593857.html", "text": "/КРОСС/ През нощта над по-голямата част от страната, а преди обяд главно над Източна България ще е облачно и на места в североизточните и планинските райони ще превали слаб сняг. След обяд облачността ще е променлива, по-значителна над планинските райони, където ще прехвърчи сняг.Жълт код е в сила за територията на цялата страна заради прогнозите да духа силен и временно бурен северозападен вятър с пориви до 20-24 м/с. Минималните температури ще бъдат между минус 6 и минус 1 градуса, а максималните - между минус 2 и 3 градуса. ", "date": "2019.01.14", "title": "Очаква ни облачен вторник с бурен вятър "}
{"url": "http://www.cross.bg/hranite-hrani-proizhod-1593849.html", "text": "/КРОСС/ През декември 2018 г. инспекторите на дирекция „Контрол на храните\" към Българската агенция по безопасност на храните (БАБХ ) извършиха общо 10 528 бр. проверки в цялата страна.2 836 кг храни от животински и неживотински произход и 45 600 бр. яйца са изтеглени и насочени за унищожаване. Количеството е конфискувано от производствени обекти, складове и магазини за търговия на едро и дребно, и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без документи за произход и без здравна и идентификационна маркировка.За установени нарушения са издадени 376 предписания и са съставени 86 акта. Затворените  обекти в страната с временно преустановена дейност са два.  ", "date": "2019.01.14", "title": "10 528 проверки извърши БАБХ през декември 2018 г."}
{"url": "http://www.cross.bg/mars-godina-misiya-1593870.html", "text": "/КРОСС/ Китай възнамерява към 2020 година да пристъпи към активното изучаване на Марс, аналогично на сегашните лунни изследвания, съобщи ТАСС.Агенцията цитира ръководителя на китайския проект за изучаване на Луната У Янхуа.\"Нашата първа изследователска мисия на Марс ще стартира през 2020 година\", заяви специалистът. \"Ние сме готови да обединим усилията си със световната общност, за да развиваме на равноправна и толерантна основа глобалния аерокосмически отрасъл, в името на прогреса на цивилизацията и обществото\".У Янхуа подчерта, че изучаването на Марс ще се основе на опита, придобит от изследването на Луната, включително и от следващата мисия за връщане на проби оттам. ", "date": "2019.01.14", "title": "Китай се отправя към Марс през 2020 година"}
{"url": "http://www.cross.bg/detza-gradini-grypite-1593852.html", "text": "/КРОСС/ От 20 на 23 деца да стане максималният брой в яслените групи на столичните детски градини. Това предлага заместник кметът по образование и култура Тодор Чобанов.Увеличената бройка ще важи за групите, в които за период от три месеца присъстват средно  по малко от 10 деца. Друго изискване е да има достатъчно място според държавните изисквания. Увеличението касае само яслените групи към детските градини. Така ще се отворят нови 700 места, уточни Тодор Чобанов:„Чакащите за яслена услуга са около 5 500 на територията на Столична община, същевременно в началото на 2018 г. беше извършена чувствителна редукция на размера на групите, която реално извади от системата около 2000 деца, т.е. ние по някакъв начин компенсираме от части тази промяна, която стана факт началото на 2018г. И не на последно място, не бива да забравяме за това, че ние сме длъжни да осигурим финансова устойчивост на детските градини. В изтеклата 2018 година системата завърши с около 4 милиона дефицит, длъжни сме да го кажем. Т.е. силното редуциране на броя на групите от началото на 2018 поражда проблеми за по-малките заведения, които по ред причини с по-малък брой деца не успяват да покрият всичките си разходи.\"Предложението трябва да бъде гласувано от Общинския съвет и ако съветниците го приемат, ще влезе в сила от следващата учебна година.", "date": "2019.01.14", "title": "Яслите в София с по 23 деца в група, предлага Тодор Чобанов "}
{"url": "http://www.cross.bg/pravitelstvoto-doncheva-romite-1593837.html", "text": "/КРОСС/ Не можем да правим от всяко село нова Катуница\".  Това каза председателят на „Движение 21\" Татяна Дончева в предаването „Тази сутрин\" по bTV по повод напрежението и бутането на незаконни постройки във Войводиново.Патриотите имат тежък проблем със самолетите, които се паднаха в тяхната „къса клечка\" - да решат сделката. И тъй като това е тежко камъче в обувката, както се оказва и може да се рискува животът на правителството, те си намериха отдушник, коментира тя.„Какво предлагаме на ромите като работа, ангажименти към държавата и като възможности? Вижте как се лустросват, като отидат в Западна Европа. Вижте как ги връщат от Западна Европа - облечени, ходили на училище, защото ако не ходиш, те те изхвърлят. Значи всичко може, въпросът е има ли държавна политика и някой да вземе да я мисли, но не в контекста, че ние ще водим война с ромите и че „или ние, или те\", отбеляза Дончева.Според нея темата със самолетите може да доведе до предсрочни избори. „Патриотите са царе да са „България на три ракии\" или „на три морета\", но темата с изтребителите е извън тази тема, категорична беше тя.По думите ѝ за изтребителите има лобиране от страна на американците.„Лобиране е и още как от страна на американците, но трябва да сме наясно, че всички стари и нови империи имат навика да лобират грубо. И докато не им купиш артикула, да не отстъпват\", посочи тя.Само че руснаците държат също някакви лостове върху Марешки и Волен Сидеров, които смятам, че също може да се окажат достатъчни да свалят правителството\", отбеляза Дончева.„При „Локхийд\" няма прошка, това означава да се оженим вечно. Общо взето, американци и руснаци работят по този начин. Вземаш моята техника и я вземаш до края на света и каквото и ново да излиза, пак ще дойдеш при мен\", коментира тя. ", "date": "2019.01.14", "title": "Татяна Дончева: Изтребителите могат да бутнат правителството"}
{"url": "http://www.cross.bg/iiosifov-stoyanov-grypata-1593832.html", "text": "/КРОСС/ Специализираната прокуратура внесе в Специализирания наказателен съд обвинителен акт срещу 18 души за участие в организирана престъпна група за производство и разпространение на наркотици, рекет, побои и поръчкови убийства, съобщиха от пресцентъра на държавното обвинение.Групата, ръководена от сина на известния в подземния свят Йоско Костинбродския - Иван Йосифов, и Петко Стоянов, а участниците в нея бяха задържани на 27 юни 2018 година при операция на ГДБОП и Специализираната прокуратура в София и областта.Според събраните доказателства престъпната група е била създадена в началото на януари 2018 г. от Йосифов и Стоянов. Двамата познавали всеки от привлечените участници, както и опита им в разпространението на наркотици. Нарекли престъпното сдружение \"Фирмата\", а като негова крайна цел определили завладяването на наркопазара в София.Това наложило към основната дейност да бъдат включени и силови действия: побоища, принуда, рекет, поръчкови убийства. Освен това участниците разпространявани наркотични вещества от цялата позната гама - марихуана, амфетамин, кокаин, хероин и екстази. Част от тях произвеждала сама - амфетамини и марихуана.Ръководителите на групата контролирали снабдяването на групата с наркотици и прекурсори, както и собственото производство, определяли начините на разпространение, подбирали хората, които да бъдат вербувани като дилъри.Те решавали и кои лица да бъдат наказвани физически и как. Двамата нерядко участвали лично в разпространението на наркотици и в наказателни акции.Непосредствено след Йосифов и Стоянов в йерархията стоял Стефан Гевгелийски, макар участието му да се изчерпвало само с указания и поръчки. От създаването на групата до днес той изтърпява присъда в Софийския затвор.Престъпната група се снабдявала с големи количества наркотични вещества (в килограми) в България, но и от чужбина, основно от Турция. Собственото производство било дислоцирано в родния град на Йосифов - Костинброд.Дилърите продавали 1 грам кокаин за 140 лева, ,1 г хероин за 100 лева, 1 г марихуана за 15-20 лева, 1 гр. амфетамин от 12 до 20 лв. според клиента и поръчаното количество. Наркотиците се предлагали под кодови наименования - марихуаната - като \"долари\" или \"коприва\", амфетамините - \"алфа ромео\" \"камък\", \"сиренце\" или \"ани\", кокаинът - \"левове\", екстазито - \"копчета\", \"бонбони\" или \"домино\", а хероинът - като \"кафе\". Групата обичайно продавала по 1 кг марихуана дневно и между половин и 1 килограм амфетамини. Рекордът бил 10 000 таблетки екстази за денонощие.През май 2018 г. Гевгелийски възложил на Йосифов и  Стоянов задачата да организират убийствата на двама прокурори от специализираните прокуратури и двама разследващи полицаи.Ръководителите на групата свикали среща с част от участниците, както и с други неустановени лица, на която били обсъдени начините на покушенията, на кои доверени лица може да се възложи изпълнението, какви оръжия да бъдат използвани. Йосифов и Стоянов дали указания на членове на групата да проследяват ежедневния маршрут на придвижване на поръчаните за убийство, да установяват ежедневните и обичайните им навици, както и местата, където живеят, които посещават, където обичайно паркират личните си автомобили.За тази цел били ангажирани и определени и лица, извън престъпното сдружение.Така, в условията на съучастие, като съизвършители, обвиняемите Петко Стоянов и Иван Йосифов извършили приготовление за убийство по поръчение на Стефан Гевгелийски.Предстои Специализираяният наказателен съд да насрочи разпоредително заседание по делото, се казва още в съобщението. ", "date": "2019.01.14", "title": "Съдят бандата на сина на Йоско Костинбродския, готвила убийства на прокурори и полицаи"}
{"url": "http://www.cross.bg/chasa-kort-dzhokovich-1593823.html", "text": "/КРОСС/ Новак Джокович, Симона Халеп, Серина Уилямс, Стан Вавринка, Александър Зверев, Кей Нишикори други стартират тази нощ в турнира от Големия шлем - Откритото първенство на Австралия в Мелбърн.Това стана ясно, след като организаторите на надпреварата публикуваха програмата за вторник. Тогава предстои да видим страхотни сблъсъци на някои от фаворитите.Ето и разписанието за деня:Централен корт, \"Род Лейвър\", след 02:00 часа българско време: Дестани Айава - Мадисън Кийс Татяна Мария - Серина Уилямс Александър Зверев - Аляж Бедене след 10:00 часа: Новак Джокович - Мичел Крюгер Наоми Осака - Магда Линет\"Маргарет корт\", след 02:00 часа: Кей Нишикори - Камил Майчак Дария Гаврилова - Тамара Зиданшек Винъс Уилямс - Михаела Бузарнеску. След 10:00 часа: Симона Халеп - Кайа Канепи Беноа Пер - Доминик Тийм\"Мелбърн арена\", след 02:00 часа: Каролина Мухова - Каролина Плишкова Борна Чорич - Стив Дарси Лаура Зигемунд - Виктория Азаренка Саманта Стосър - Дария Ястремска. Не преди 10:00 часа: Ник Кириос - Милош Раонич\"Арена 1573\", след 02:00 часа: Фабио Фонини - Хауме Мунар Южени Бушар - Пън Шуай Пабло Андухар - Денис Шаповалов Виктория Голубич - Елина СвитолинаКорт №3, след 02:00 часа: Джоана Конта - Айла Томлянович Шуай Чжън - Гарбине Мугуруса Таро Даниел - Танаси Кокинакис Стан Вавринка - Ърнест ГулбисКорт №5, след 02:00 часа: Иля Ивашка - Малек Джазири Наталия Вихлянцева - Варвара Лепченко Филип Крайнович - Марко ЧекинатоКорт №7, след 02:00 часа: Елизе Мертенс - Ана Шмиедлова Алекс Болт - Джак Сок Камила Джорджи - Далила Якупович Жо-Вилфред Цонга - Мартин КлижанКорт №8, след 02:00 часа: Киан Ван - Фиона Феро Хьон Чунг - Брадли Клан Филип Колшрайбер - Ли Доминика Цибулкова - Шуай ЧжънКорт №10, след 02:00 часа: Полин Парментие - Ана Потапова Лука Вани - Пабльо Кареньо Буста Жереми Шарди - Юго УмберКорт №12, след 02:00 часа: Зарина Диас - Александра Крунич Ласло Джере - Евгени Донски Марсел Гранойерс - Мариуш Копил София Кенин - Вероника КудерметоваКорт №13, след 02:00 часа: Алберт Рамос-Виньолас - Мартон Фучович Дария Касаткина - Тимеа Бачински Щефани Фьогеле - Су-Вей Сие Алексей Попирин - Миша ЗверевКорт №14, след 02:00 часа: Лойд Харис - Данил Медведев Бьорн Фратанджело - Жил Симон Карла Суарес Наваро - Клара Бюрел Кристина Плишкова - Ана БлинковаКорт №15, след 02:00 часа: Николас Яри - Леонардо Майер Бианка Андрееску - Уитни Осуигве Лин Чжу - Маргарита Гаспарян Максимилиан Мартерер - Глеб СахаровКорт №19, след 02:00 часа: Иво Карлович - Хубер Хуркаш Мадисън Бренгъл - Мисаки Дои Люка Пуй - Михаил Кукушкин Ига Свиатек - Ана БогданКорт №20, след 02:00 часа: Сам Куери - Пиер-Юге Ербер Мона Бартел - Анастасия Севастова Давид Гофен - Кристиан Гарин Виктория Кузмова - Кристина КозловаКорт №22, след 02:00 часа: Иржи Весели - Райън Харисън Гуидо Пея - Жоао Соуса Ализе Корне - Лара Аруабарена ", "date": "2019.01.14", "title": "Джокович и Серина стартират в Австралия утре, вижте пълната програма"}
{"url": "http://www.cross.bg/predpriemachestvo-sotzialno-forym-1593830.html", "text": "/КРОСС/ Със съдействието на Министерство на икономиката на България, Изпълнителна агенция за насърчаване на малките и средни предприятия (ИАНМСП) е съорганизатор на 8-ми  Европейски форум за социално предприемачество.Чрез инициативата на Национален съюз на трудово - производителните кооперации, през годините Форумът е изградил традиции в концентрирането на важни събития, знакови личности и значими теми, онагледяващи актуалните европейски и регионални тенденции в развитието  на социалното предприемачество.Осмото издание на Европейски форум за социално предприемачество ще се проведе от 28 до 30 януари 2019г. в Международен панаир, град Пловдив. През 2019г. организационният комитет на Форума е поставил като тема на събитието                  „ Екосистемата на социалното предприемачество \". В своите мотиви, комитетът изтъква необходимостта да се възприеме цялостния подход към разглеждането на проблематиката, чрез извеждане на актуалните проблеми в осемте елемента на екосистемата на социалното предприемачество, разглеждани на три равнища  - европейско, национално и местно.С подкрепата на Министерство на икономиката и министър Емил Караниколов, чрез ИАНМСП за първи път Европейският форум за социално предприемачество ще разшири своето изложение с представители на  български малки и средни предприятия. Това разширение ще осигури възможност за непосредствен контакт на социалните предприемачи с техни потенциални партньори, както в областта на създаването на нови пазари, така и в процеса на подобряване снабдяването им със суровини и материали. В изложението на Форума се очаква да вземат участие повече от 100 социални предприемачи от страната, над 35 чуждестранни участници, 10 големи предприятия, представящи своята корпоративна социална отговорност и 30 микро, малки и средни предприятия от България.Участието на ИАНМСП като съорганизатор на Европейския форум за социално предприемачество идва, след като в края на 2018г. по време на работна среща между изпълнителния директор на ИАНМСП д-р Бойко Таков и председателя на НСТПК Стилиян Баласопулов, бяха набелязани конкретни стъпки към развитието на социалната икономика и предприемачество. Тогава двете страни обсъдиха проблемите в сектора на социалната заетост, залагайки върху бизнес моделите, които могат да реализират целите за подобряване на работната среда за хората с увреждания и развитието на икономиката в сферата.  ", "date": "2019.01.14", "title": "Предстои Европейски форум по социално предприемачество"}
{"url": "http://www.cross.bg/bsp-organizira-priemna-za-grazhdani-ytre-1593835.html", "text": "/КРОСС/ На 15 януари, от 15.00 до 17.00 часа, народният представител от „БСП за България\" Румен Георгиев и общинският съветник Николай Николов ще бъдат на разположение на софиянци в постоянната приемна на БСП - София на ул. \"Леге\" №10, етаж 1.Желаещите може да се запишат предварително на телефон 02/987 20 86. ", "date": "2019.01.14", "title": "БСП организира приемна за граждани утре"}
{"url": "http://www.cross.bg/sredstva-naeti-predlaga-1593836.html", "text": "/КРОСС/ Европейският парламент ще обсъди на заседанието си тази седмица в Страсбург предложението на Европейската комисия занапред отпускането на средства от ЕС да бъде обвързано с върховенството на закона.Предвижда се плащанията от бюджета на ЕС да бъдат спирани за държави, които се намесват в работата на съдилищата или не се борят с измамите и корупцията. ЕК предлага, ако установи \"широко разпространено незачитане на принципите на правовата държава\" в страна от ЕС, което пречи на управлението на европейските средства, да може да препоръча ответни мерки. Тези мерки ще могат да бъдат от намаляване на предварителните плащания по проекти до прекъсване на плащанията. Когато ЕК намери за необходимо тези мерки да бъдат приложени, решението следва да бъде взето с одобрението на ЕП и на Съвета на ЕС.В доклада по тази тема се отбелязва, че въвеждането на новите мерки би следвало да замени прилагания спрямо България и Румъния механизъм за сътрудничество и проверка. Предвижда се също ЕП да одобри увеличаване на средствата за програмата \"Права и ценности\", като до 2027 г. да бъдат осигурени близо два милиарда евро за насърчаване на демокрацията, правовата държава и основните права в ЕС. Комисията на ЕП по граждански свободи предлага страни, срещу които са заведени искове по въпроса със законността, да губят правото да управляват сами получените от ЕС средства. Евродепутатите ще обсъдят въпроса в сряда, а на следващия ден ще гласуват резолюция.Тази вечер ЕП ще обсъди необходимите промени в правилата за използването на наети товарни камиони. В доклада се отбелязва, че в ЕС около 1,6 милиона души работят в превоза на пътници и товари. Европейското законодателство за използването на товарни автомобили, наети без шофьори, не е променяно от 25 години.ЕК предлага да отпадне възможността държавите в ЕС да ограничават използването на наети товарни превозни средства. Комисията предлага да се позволи използването в една държава от ЕС на превозни средства, наети от дружества, регистрирани в друга държава от Общността, ако превозните средства са регистрирани или пуснати в движение законосъобразно. Друго предложение е да се позволи използването на превозни средства, наети в друга държава от ЕС, най-малко за четири месеца в рамките на календарната година.ЕП е на друго мнение - заради различния размер на данъците в отделните държави от ЕС следва да има възможност за ограничаване на времето за дейност на наетите товарни превозни средства в чужда страна. Докладващият евродепутат предлага да може да се ограничава броят на използваните в чужбина наети камиони до 25 на сто от автопарка на наемателя.В сряда се очаква ЕП да се произнесе по гласуването от британския парламент на споразумението за оттеглянето на Велекобритания от ЕС. Евродепутатите ще обсъдят също въпроса с паметта за тоталитарното минало на Европа по инициатива на колегата им Андрей Ковачев (ГЕРБ/ЕНП). Предвижда се да бъде отправен призив държавите в ЕС да подкрепят преподаването на историята на тоталитарните режими в Европа, за да помогне това за постигането на гражданско съзнание и критично мислене у младежите.Очаква се ЕП да отбележи значението на поддържането на спомените за миналото живи, тъй като не може да има помирение без истина и памет. Предвижда се ЕП решително и недвусмислено да осъди всички престъпления срещу човечеството и масовото нарушаване на правата на човека от страна на всички тоталитарни и авторитарни режими.В четвъртък ЕП ще обсъди въпроса за разликите между държавите в ЕС (т. нар. \"променлива геометрия\"; \"Европа на различни скорости\"; \"първа и втора класа членство в ЕС\"). Предвижда се в резолюцията да залегне призив за прекратяване на възможността за изключения от общностното законодателство за някои държави от ЕС, или за прилагането на отделен политически или икономически подход. ", "date": "2019.01.14", "title": "Занапред ЕС ще отпуска пари само на държави, спазили върховенството на закона"}
{"url": "http://www.cross.bg/ekspeditziya-antarktida-pimpirev-1593827.html", "text": "/КРОСС/ Преди дни ръководителят на 27-ата българска експедиция в Антарктида проф. Христо Пимпирев се завърна у нас. Той разказа пред Телевизия \"Европа\" любопитни подробности от събитията на \"Ледената красавица\" - това е името, което професорът е дал на ледения континент.Улавянето на изключително рядка ледена риба с бяла кръв е сред постиженията на българската експедиция в Антарктида. Рибата е била открита случайно. Тя няма хемоблобин и кръвта и е безцветна. Рибата ще стане един от експонатите в Природонаучния музей. Проф. Христо Пимпирев разказва, че изследователите и биолозите са успели да свършат много полезна работа на ледения континент.Българската база на Антарктида става все по търсена от чуждите учени, доволен е проф. Пимпирев. На тази експедиция в нея са работили 45 изследователи. Като в нея е имало две жени от Колумбия, както и кипърски гражданин, който за пръв път стъпва на Антарктида.27 та българска експедиция на Антарктида приключва в края на март. За следващата експедиция проф. Пимпирев си пожела по-сериозна научна апаратура. ", "date": "2019.01.14", "title": "Българската експедиция на Антарктида с рядка находка"}
{"url": "http://www.cross.bg/apartamenta-dyshi-suobshtiha-1593831.html", "text": "/КРОСС/ Поне един човек е загинал, а други шестима са в неизвестност след експлозия на газ в жилищна сграда в Ростовска област. Това съобщиха от пресслужбата на руското министерство на извънредните ситуации, предаде БГНЕС.\"Седем души бяха спасени, шестима може би все още са под руините, един човек беше убит, той бе намерен на деветия етаж\", каза говорителят на министерството.В четирите разрушени апартамента са живеели общо 14 души. В сградата има 72 апартамента, около 140 човека са били евакуирани.За експлозията е съобщено около 06:18 ч. московско време. Продължава спасителната акция, в която участват почти 120 души и 35 единици оборудване.„Щети от експлозията има на два апартамента на осмия, както и два на деветия етаж\", съобщиха от пожарната. ", "date": "2019.01.14", "title": "Взрив на газ в Русия, има поне една жертва"}
{"url": "http://www.cross.bg/tyrtziya-trump-donald-1593833.html", "text": "/КРОСС/ Турската лита отслабна спрямо долара и еврото в понеделник, след като американският президент Доналд Тръмп предупреди, че Съединените щати \"ще опустошат Турция икономически\", ако Анкара атакува подкрепяната от Вашингтон кюрдска милиция в Сирия.Турската валута, която се обезцени с близо 30% през миналата година, се понижава с около 1% към 5-дневно дъно от 5,5100 лири за един щатски долара и с 0,95% към 4-дневно дъно от 6,3240 лири за едно евро.Натискът върху турската лира е факт, след като президентът на САЩ Доналд Тръмп заплаши Турция с икономическо опустошение, ако атакува подкрепяната от американците кюрдска милиция в Сирия, което предизвика остра реакция от страна на Анкара, определяйки тази заплаха като \"фатална грешка\".\"Ще унищожим икономически Турция, ако ударят кюрдите\", написа Тръмп в Туитър.Неотдавна турският президент Реджеп Ердоган заяви, че съветникът по националната сигурност на САЩ Джон Болтън е направил \"сериозна грешка\", когато е заявил, че Ердоган трябва да се ангажира с защитата на кюрдите.Негативно влияние върху турската лира оказват и оповестени по-рано днес данни на официалната статистика на страната, според които индустриалното производство в Турция се е понижило през ноември с цели 6,5% спрямо година по-рано в резултат на спад на промишленото производство със 7,1%, на минно-добивната индустрия с 1,1% и на производството на електрическо с 1,8 на сто.Основният фондов индекс BIST 100 на борсата в Истанбул пък се понижава с над 1% в началото на днешната търговия. ", "date": "2019.01.14", "title": "Доналд Тръмп заплаши Турция с икономическо опустошение, лирата пак се срина"}
{"url": "http://www.cross.bg/prohod-dvizhenie-vsichki-1593829.html", "text": "/КРОСС/ Проход „Превала\" е отворен за движение на всички МПС, съобщиха от АПИ. Възстановено е и движението на тежкотоварни автомобили над 12 тона по път ІІ-37 Батак - Доспат.Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2019.01.14", "title": "Проход „Превала“ е отворен за движение на всички МПС"}
{"url": "http://www.cross.bg/spasi-sofiya-ychastuka-1593822.html", "text": "/КРОСС/ Първото споделено трасе за автобуси и трамваи по бул. \"Константин Величков\", което бе асфалтирано през ноември, е напукано и деформирано. За това алармира неправителствената организация Спаси София на страницата си във фейсбук. По цялата дължина в участъка между бул. Акад. Иван Гешов и бул. Ал. Стамболийски, асфалтът е напукан и деформиран, а шахтите са разбити, съобщават от Спаси София. Това е второ асфалтиране на участъка, след като през октомври фирма Амфисия бе отстранена заради некачествени материали и работа. Тогава зам.-кметът обеща фирмата да бъде глобена, а общинското дружество Софинвест да довърши участъка. Незнайно по коя процедура, то експресно възложи работата на Щрабаг и трасето бе преасфалтирано, а движението по него пуснато на 1 декември миналата година.Знаем за проблема на този обект и затова той още не е платен, обясни за OFFNews зам.-кметът Дончо Барбалов. Той уточни, че има техническо решение, но времето в момента не позволява да се работи по трасето. Неравностите по него ще бъдат отстранени напролет. ", "date": "2019.01.14", "title": "\"Спаси София\": Новият асфалт по 'Константин Величков' се напука"}
{"url": "http://www.cross.bg/prodykti-samo-mlechni-1593817.html", "text": "/КРОСС/ От днес имитиращите млечни продукти в страната ще бъдат продавани само на обозначени места в магазините, при това опаковани в индивидуални опаковки. Неотговарящите на тези изисквания продукти трябва да се изтеглят от търговската мрежа. БАБХ ще следи за спазването на правилата.На етикетите с големи букви трябва да пише, че продуктът е имитиращ. Ясно трябва да е посочена и заместващата съставка - растителна мазнина или протеин от немлечен продукт, както и неговото количество.Предварителното опаковане на такива продукти ще се извършва само от производителя, а предлагането ще е на отделен щанд. ", "date": "2019.01.14", "title": "Нови правила за продаване на имитиращи млечни продукти"}
{"url": "http://www.cross.bg/polykulbo-sravnenie-klark-1593824.html", "text": "/КРОСС/ Ако отидете в Австралия, тя няма да ви впечатли само с уникалната си фауна и обратните си сезони. Когато погледнете нагоре към пълната Луна, ще осъзнаете, че тя е наопаки.Не само че е странно, но това любопитно следствие на факта, че нашата планета е кръгла, има изненадващи последици за изследователите, които се опитват да проучат нощното небе.„От наша гледна точка Луната и нощното небе всъщност са завъртяни на 180 градуса в сравнение с това, което виждат нашите колеги от Северното полукълбо\", обяснява за ScienceAlert Джейк Кларк (Jake Clark), астроном от Университета на Южен Куинсланд в Австралия.\"На юг виждаме лунното тъмно \"Море на бурите\" (Oceanus Procellarum) в югоизточния ъгъл, в сравнение със северозападния ъгъл за северния наблюдател\".Но защо изглежда така?Това се отнася и за лунния полумесец - в зависимост от това къде се намирате на нашата планета - полумесецът ще е съответно завъртян.А близост до екватора лунният сърп ще изглежда като усмихнато лице, обяснява Кларк.Но не само Луната променя ориентацията си - всички звезди, които можете да видите, ще бъдат или различни, или обърнати с главата надолу.\"Зависи от това къде се намирате на Земята, но като цяло съзвездията, които виждаме в южното полукълбо, са завъртяни отново на 180 градуса в сравнение със Северното полукълбо\", отбелязва Кларк.\"В Австралия кракът и коланът на Орион са известни като \"Касеролата\" , тъй като прилича на голяма стара тенджера!\"Южният кръст (наричан още Crux) например се вижда почти през цялата година в Южното полукълбо, но от Северното полукълбо не се вижда  изобщо.И така, какво означава всичко това за астрономите?Ако звездите, които искате да изучавате, не може да се видят от вашата страна на земното кълбо, това може да е проблем. Но вече има толкова много телескопи по цял свят, а дори и няколко в космоса.\"Ние, астрономите, разполагаме с телескопи от световна класа, разпръснати по целия свят - от планината Мауна Кеа на Хавайските острови до планината Кент в Куинсланд, опитвайки се да разгадаем най-големите мистерии на Вселената, независимо от това от кое полукълбо сме\", обяснява Кларк.Ако всичко това мисли малко за ума ви, никога не забравяйте, че водата слиза и в другата посока от другата страна на света.Защото физически сме с главата надолу в сравнение с някой от противоположното полукълбо. ", "date": "2019.01.14", "title": "Луната е наопаки, ако я гледате от Австралия"}
{"url": "http://www.cross.bg/petkova-pazar-temenyzhka-1593826.html", "text": "/КРОСС/ Задача на правителството е да осигури такива условия за българския бизнес, че той да е конкурентен на световните пазари. Знаете, че направихме значителни промени в Закона за енергетиката, но въпреки това сме една от малкото европейски държави, които не са либерализирани напълно енергийния си пазар. Това каза пред БНТ министърът на енергетиката Теменужка Петкова.Според нея, днес продължават усилия да се открие проблема, който доведе до скок на цените за бизнеса през последните две седмици. Това ще стане и чрез проверки на КЕВР и Министерството на енергетиката на трите ЕРП-та и електромерите, монтирани на крайните потребители.\"Пазарът на електрическа енергия в България е организиран в два сегмента - единият е регулираният пазар, на който са битовите потребители, и на който е малкият бизнес, който е присъединен към мрежи ниско напрежение, и на свободния пазар е големият бизнес, голямата индустрия. Колегите, които оперират на този пазар, закупуват електрическа енергия от българската независима енергийна борса\", поясни Теменужка Петкова.Тя подчерта, че големият бизнес би трябвало да купува електроенергия от тази борса на базата на двустранни договори, които да осигурят предвидимост на неговите разходи за енергия. Проблемният сегмент на борсата е продажбата е сегментът за търговия \"ден напред\", който обхваща около 10% от сделките.Теменужка Петкова коментира и проекта АЕЦ \"Белене\". Според нея, в момента се подготвя документацията и през февруари процедурата за избор на стратегически инвеститор. Министърът изброи и заявилите интерес - китайска и южнокорейска компании, френска и американска компания. \"Държавата ще участва в проекта с активите- оборудване, площадка, това са доста сериозни стойности. Ние ще запазим блокиращата квота, за да държим под контрол централата\", каза тя. ", "date": "2019.01.14", "title": "Теменужка Петкова: Започваме проверки с КЕВР на трите ЕРП-та"}
{"url": "http://www.cross.bg/sred-napadatelyat-krazhbi-1593825.html", "text": "/КРОСС/ Курсанти от Националния военен университет са били нападнати снощи, 13 януари, към 19.00 ч. докато пътуват в посока от гр. Сливен към с. Гурково. Автомобилът им Ауди 80 е засечен от друг автомобил - Опел Корса. След принудителното спиране, нападателят излиза от автомобила си и нанася удари с брадва по предното стъкло на колата на курсантите. След подаден сигнал на телефон 112 служителите на МВР са издирили и задържали нападателя им. По случая е образувана проверка, а нападателят е задържан за 24 ч. в Районното управление на МВР-Казанлък.Задържаният е Йордан Пенев. Лицето е от ромски произход и до момента има над 20 криминални регистрации - множество кражби, сред които кражби с взлом; хулигански прояви, сред които и нанасяне на средна телесна повреда; възпрепятстване на органите на властта и няколко влезли в сила присъди. Има данни, че той е извършител на още 11 престъпления, за които се очаква да му бъдат повдигнати обвинения.   ", "date": "2019.01.14", "title": "Цигани нападнаха с брадви курсанти от Военния университет"}
{"url": "http://www.cross.bg/vuzel-puten-hemys-1593828.html", "text": "/КРОСС/ В края на декември 2018 г. между Агенция „Пътна инфраструктура\" и „Автомагистрали\" ЕАД е сключен договор за изграждането на 134,14 км от автомагистрала „Хемус\" в участъка от пътен възел „Боаза\" до пресичането с път I-5 Русе - Велико Търново. Той е на основание чл. 14, ал. 1, т. 6 от Закона за обществените поръчки, приложим за публични възложители, какъвто е АПИ. Стойността му е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ „Хемус\". Към настоящия момент няма извършени плащания. Договорът ще бъде изпратен за информация в Агенцията по обществени поръчки /АОП/ в законоустановения срок до един месец от сключването му. Преди неговото подписване в АПИ е постъпило положително становище от АОП. „Автомагистрали\" ЕАД няма сключени договори с подизпълнители за строителство на възложените от АПИ 134,14 км на АМ „Хемус\". Изграждането на отсечката е разделено на 6 участъка. Целта е тя да бъде готова до 2023 г. Участък 1 е с дължина 15,26 км. Започва от Боаза, където ще приключва изграждащата се в момента отсечка, и ще е до пресичането с път ІІІ-307 Луковит - Угърчин (км 87+800 до км 103+060), включително пътен възел „Дерманци\". Връзката със съществуващата републиканска мрежа ще се осъществява чрез два пътни възела - п. в. „Боаза\" при 88-ми км и п. в. „Дерманци\" при 98-ми км. Участък 2 е 19,2 км. Той е от края на пътен възел „Дерманци\" - при пресичане с път ІІІ-307 Луковит - Угърчин, до връзката с път ІІІ-3005 Радювене - Катунец, включително пътен възел „Каленик\" (от км 103+060 до км 122+260). Участък 3 е 17,08 км. Той ще започва от края на пътен възел „Каленик\" при пресичането с път ІІІ-3005 Радовене - Катунец до връзката с път ІІ-35 Плевен - Ловеч, включително и п. в. „Плевен\" (от км 122+260 до км 139+340). Участък 4 е 26,8 км. Той е от края на п. в. „Плевен\" при пресичане с път II-35 Плевен - Ловеч до път III-301 Летница - Ловеч, включително пътен възел „Летница\" (от км 139+340 до км 166+144.09). Участък 5 е 23,2 км. Той е от края на пътен възел „Летница\" при пресичането с път III-301 до път III-303 Бутово - Павликени, включително и пътния възел (от км 166+144,09 до км 189+344). Участък 6 е 32,6 км. Започва от края на пътния възел на път III-303 Павликени - Левски до път I-5 Русе - Велико Търново, включително и пътния възел (от км 189+344 до км 222+000).  Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус\" в участъка от Боаза до пресичането с път I-5 Русе - Велико Търново да приключи до 2023 г. За първи път Агенция „Пътна инфраструктура\" възлага изпълнението на строително-монтажни работи на инфраструктурен проект на основание чл. 14, ал. 1, т. 6 от Закона за обществените поръчки. МРРБ е едноличен собственик на 100% от капитала на „Автомагистрали\" ЕАД и правата на държавата в дружеството се упражняват от министъра на регионалното развитие и благоустройството. АПИ е второстепенен разпоредител на бюджетни средства към министъра на регионалното развитие и благоустройството. В последните години „Автомагистрали\" ЕАД е изпълнило редица обекти с висока обществена значимост като тунели, виадукти, мостове, асфалто-бетонови настилки на автомагистралите „Хемус\", „Тракия\", „Люлин\", „Струма\" и „Марица\". Общата дължина на автомагистрала „Хемус\" от София до Варна е около 420 км. Изградени са участъците между София и Ябланица и от Белокопитово до Варна, които са близо 170 км. В момента със средства от републиканския бюджет се строят 26 км от автомагистралата - 9,3 км в отсечката между Ябланица и Боаза и 16,32 км от п. в. „Буховци\" до п. в. „Белокопитово\".  ", "date": "2019.01.14", "title": "Държавното дружество „Автомагистрали“ ще изгражда 134 км от АМ „Хемус“"}
{"url": "http://www.cross.bg/koryptziyata-suvetnitzi-vlast-1593813.html", "text": "/КРОСС/ Отпадането на 5400 души общински съветници от контролираните лица по Закона за противодействие на корупцията е парламентарно безобразие, слагащо чадър върху местната власт пред лицето на огромната корупция в страната. Вносителите на скандалните текстове от ГЕРБ и ДПС твърдят, че колегите ми общински съветници са много и това прави контрола над тях труден за изпълнение. По тази абсурдна логика трябва да отпадне служба КАТ, защото колите по пътищата ни са стотици хиляди, а джебчийството трябва директно да се опрощава, заради липса на капацитет в МВР. Истината е, почтените общински съветници, каквито не се съмнявам са повечето в България, настояват репутацията им да бъде безукорна и да е ясно с какви средства влизат и съответно излизат от местната власт. Борбата с корупцията трябва да включва всички публични и пряко избираеми длъжности. След като корупцията няма обхват, с какво основание ограничаваме обхвата на закона? Възниква основателното съмнение, че някой иска преди местните избори през октомври да отвори широко вратите към местната власт на местни феодали и корумпиращи фактори, които да овладеят регионалните ресурси и да компенсират политическото безсилие на властта. Вместо обществени аргументи, ще работят финансови аргументи и всички в България трябва да знаят това. За мен няма голяма и малка корупция, както няма и малко съвест и много съвест. Затова апелирам народните представители да се обърнат към съвестта си, за да поправят двойния стандарт, който приложиха в този закон.  ", "date": "2019.01.14", "title": "Симеон Славчев: Отпадането на общинските съветници от проверки по Закона за противодействие на корупцията, е парламентарно безобраздие"}
{"url": "http://www.cross.bg/radichkov-plovdiv-sibir-1593812.html", "text": "/КРОСС/ Откриващият уикенд на \"Пловдив - Европейска столица на културата 2019\" отбеляза началото на събитията, посветени на 90-ата годишнина от рождението на Йордан Радичков. И ако миналата година Швеция обяви „годината на Бергман\", то Радичков напълно заслужава настоящата година в България да мине под знака на неговото име.Първото събитие, с което в Пловдив ще бъде отбелязана годишнината на писателя, е изложба с непоказвани досега кадри от пътешествието му до Сибир през 1964 година. Книгата му за Сибир \"Неосветените дворове\" - вероятно най-магическият и необикновен пътепис в родната литература. Погледнат през радичковите очи, далечният Север е място необикновено, абсолютно живо до последната снежинка, вечно и неизменно в своята суровост, населен с хора гостоприемни, семпли и мъдри, които са неотделима част от този свят. Деликатно, но смело, Радичков е намерил начин да напише в книгата си и за лагерите, и за детството на децата без играчки и за тъжната бедност на хората от Съветския север, до които не достигат никакви блага на цивилизацията.В Пловдив ще бъдат представени като самостоятелна книга „Сибирски тетрадки\", които съдържат записките на Радичков от пътуването му до Сибир и са единственият запазен документ за творческия му процес. Това е и първото издание на бележките в най-пълния им вид. Едновременно ще бъде открита и изложба със снимките на писателя от Сибир, възстановени благодарение на фотографа Александър Сертев.Изложбата беше открита в Градска художествена галерия Пловдив - Експозиция „Мексиканско изкуство\", ул. „Артин Гидиков\" и ще може да бъде разгледана до 27 януари.В клуб Fargо в откриващия уикенд беше прожектиран безплатно единственият документален филм за Йордан Радичков - „Черказки хроники\" на режисьора Димитър Петков. Това е част от много по-дълго като продължителност интервю с писателя, но дори този един час е достатъчен да се усети необикновената му мъдрост, благост и зрителят да се почувства малко по-добър, както винаги след прочитане на книгите му. ", "date": "2019.01.14", "title": "Пловдив 2019 ще мине като годината на Радичков"}
{"url": "http://www.cross.bg/vodata-tzena-manolova-1593814.html", "text": "/КРОСС/ Омбудсманът Мая Манолова депозира днес жалба в Конституционния съд срещу текстовете за формирането на единна цена на водата от Закона за ВиК услугите.Позицията на обществения защитник, че разпоредбата „ВиК операторите прилагат принципа на единна цена на ВиК услуга на обособената територия\" противоречи на конституционните принципи на правовата държава и дължимата от законодателя защита на потребителя.„В случая, чрез заложеното в чл. 14, ал. 2 от закона правило за определяне на единна цена на обособена територия, подходът на законодателя е неоправдан социално и небалансиран, не отчита обществения интерес и правата на потребителите на услугите и не задоволява изискването за справедливост\", пише Манолова в жалбата до КС.Становището на омбудсмана, изразявано нееднократно, е, че увеличението на цената на водата е несправедливо, защото то не води до подобрение нито на качеството на услугата, нито на качеството на водата. Гражданите, по думите й, спонсорират ВиК дружествата, които могат да си позволят загуби и течове, защото потребителите са тези, които плащат сметката.", "date": "2019.01.14", "title": "Мая Манолова дава на КС „единната цена“ на водата"}
{"url": "http://www.cross.bg/subaryat-nezakonni-postroiiki-v-plovdivskiya-kvartal-stolipinovo-1593811.html", "text": "/КРОСС/ Нови акции за разчистване на незаконните постройки започва кметът на пловдивския район \"Източен\" Николай Чунчуков. Вече са подписани заповеди за събарянето на шест къщи и 30 търговски обекта, сглобени от леки метални конструкции. Всички те са разположени върху общинска земя без разрешение, проекти и без да се плаща наем. Нарушителите въртят алъш-вериш на ул. \"Батак\", \"Крайна\" и \"Сокол\".", "date": "2019.01.14", "title": "Събарят 36 незаконни постройки в пловдивския квартал \"Столипиново\" "}
{"url": "http://www.cross.bg/dokymenti-izdavane-lichni-1593815.html", "text": "/КРОСС/ Тази сутрин е възникнал технически проблем в информационната система за издаване на българските документи за самоличност. Веднага са предприети действия за своевременното му отстраняване, съобщиха от МВР. Временно не се извършват административни услуги, свързани с издаване на лични документи, в това число и свидетелства за управление на МПС.МВР поднася извинения за причинените неудобства. ", "date": "2019.01.14", "title": "Спря издаването на лични карти, паспорти и шофьорски книжки"}
{"url": "http://www.cross.bg/romite-praznyvat-vasilitza-1593816.html", "text": "/КРОСС/ Василица, известна още като Банго Васил, е най-големият празник на ромите. Това е ромската Нова година.Традиционно празникът продължава 3 дни - от 13-и до 15-и януари, но 14 януари е най-важният ден. ", "date": "2019.01.14", "title": "Ромите празнуват Василица"}
{"url": "http://www.cross.bg/bulgariya-pochivka-brekzit-1593807.html", "text": "/КРОСС/ Докато се водят трескави спорове как Великобритания ще напусне ЕС, една страна вече получава дивидент от Брекзит - България, пише британският.Според изданието има увеличение на резервациите от британски туристи в курортите в България, тъй като британски семейства търсят алтернативни дестинации.Популярните за почивка на англичаните места в еврозоната станаха по-скъпи, тъй като лирата се срина спрямо еврото след вота за напускане на ЕС през 2016 г. Сега британските семейства предприемат действия,за да се предпазят от бъдещи колебания в курса на паунда в случай на невъзможност за сключване на споразумение за Брекзит. Туристическите агенти съобщават, че все повече британци избират ол инклузив почивки по време на най-активния за годината сезон, за да предвидят отсега разходите за храна, напитки и настаняване.В момента курсът на банките е 1.11 евро за лира, което е доста по-малко от курса отпреди референдума за Брекзит, когато 1 лира се търгуваше за 1.30 евро. Очакванията са, че евентуален Брекзит без споразумение ще доведе до ново падане на стойността на лирата, което ще направи лятната почивка още по-скъпа за всеки британец, който пътува до Европа.Но България, евтина дестинация и за лятна почивка, и за ски ваканции, извлича полза от валутната несигурност. Асоциацията на британските туристически агенти съобщи, че през тази година има увеличение с почти една трета на броя на резервациите за почивка в България в сравнение с 2018 г., като през миналата година вече е имало увеличение на резервациите спрямо предходната година, посочва \"Гардиън\". ", "date": "2019.01.14", "title": "\"Гардиън\": Увеличават се резервациите от британски туристи в курортите в България"}
{"url": "http://www.cross.bg/boing-teheran-razbi-1593809.html", "text": "/КРОСС/ Самолет Боинг 707 се разби в околностите на иранската столица Техеран, съобщиха ирански медии.Загинали са 10 души. ТАСС съобщи, че самолетът е на киргизките авиолинии и е извършвал карго полет.Снимка twitter.com ", "date": "2019.01.14", "title": "Боинг 707 се разби край Техеран"}
{"url": "http://www.cross.bg/instagram-snimka-yaiitze-1593808.html", "text": "/КРОСС/ Социалните мрежи изобилстват с най-различни публикации, които се стремят да привличат внимание. На фона на фотоколажите, \"миймовете\", красивите пейзажи, смешките, личните моменти на известни личности и какво ли още не обаче, една снимка в Instagram стана по-популярна, от която и да е друга в историята на социалната мрежа.Снимката е публикувана на 4-ти януари т.г. Въпреки че е само на 10 дни, тя вече стана най-популярната в Instagram с над 22,4 млн. \"харесвания\". И това не е изображение, което попада в горните категории. А е просто снимка на... яйце.Тя е публикувана от профил с името world_record_egg, като това засега е първият и единствен пост на профила. Очевидно започнал като шега, профилът вече си има имейл за спонсори и над 2,1 млн. последователи.И всичко това само с една снимка на яйце. Снимката е публикувана с коментар, че целта е да се постави световен рекорд за най-харесван кадър в Instagram, който да детронира досегашния лидер - Инициативата се радва на голяма подкрепа от световните медии, известни онлайн личности като PewDiePie и др. Това е и първата и единствена за сега снимка, на която няма човек, която се качва в топ 20 на най-харесваните кадри в Instagram.Кадърът продължава да трупа \"харесвания\" и вероятно ще постави още по-голям рекорд. Разбира се, това моментално ще мотивира и много други кандидати за слава, които ще се опитват да детронират яйцето с още по-различни снимки. И така едно яйце, може би създаде новата онлайн мания - рекорди за \"харесвания\". ", "date": "2019.01.14", "title": "Снимка на яйце е новата мания в Instagram"}
{"url": "http://www.cross.bg/minyta-syares-mesi-1593810.html", "text": "/КРОСС/ Лионел Меси достигна своя гол номер 400 в Ла Лига и стана първият футболист, достигнал тази кота. Това стана по време на рутинната победа на Барселона с 3:0 над намиращия се в долната половина на класирането Ейбар.Меси и неговият уругвайски партньор в атаката Луис Суарес бяха в основата на победата, а Фелипе Коутиньо се отличи с две асистенции. Първият гол падна още в 19-ата минута чрез Суарес, който получи пас от бразилеца.Баските стартираха с амбицията да върнат гола още в самото начало на втората част, но бяха наказани от Меси, който се възползва от чудесната комбинация със Суарес. Аржентинецът получи топката пред двама бранители, но с рязкото си дърпане на ляно успя да си отвори ъгъл и простреля вратаря на гостите Асиер Риесго.В 58-ата минута дойде ред на поредната чудесна атака с участието на Коутиньо, който комбинира със Суарес. Уругваецът върна с пета към Меси, но вратарят Риесго спаси удара му с вещина. Но минута по-късно дойде и третото попадение във вратата на Ейбар, отново дело на Суарес. Той реагира светкавично при странично хвърляне и от наказателното поле простреля вратата на гостите за трети път.В друг двубой Реал (Мадрид) спечели труден и драматичен успех с 2:1 при гостуването си срещу Бетис в двубой от 19-ия кръг в испанския шампионат.В 13-ата минута гостите поведоха в резултата след точен удар на хърватина Лука Модрич в горния ляв ъгъл на вратата, пазена от Пау Лопес. Попадението беше прегледано от главния съдия Алехандро Гонсалес заради съмнения за засада на Карим Бензема в самото начало на атаката на \"белите\".В самия край на първата част френският нападател Бензема получи контузия и след почивката беше заменен от Кристо Гонсалес.Бетис натисна своя противник, но не успя да достигне до изравнително попадение още в първите минути на второто полувреме. С търпелива игра в атака \"зелено-белите\" достигнаха до иравняване в 67-ата минута. Серхио Каналес беше изведен отлично от Джовани Ло Селсо и технично преодоля вратаря Кейлор Навас, разписвайки се във вратата на европейския клубен шампион. Първоначално попадението беше отменено заради засада, но главният рефер Гонсалес призна гола след консултация с видео асистент съдията.В 88-ата минута Дани Себайос от фаул се разписа за 2:1 в полза на \"белите\". Бившият футболист на Бетис показа уважението си към отбора от Андалусия и не се зарадва при попадението.След минималния си успех столичани са на четвърто място в класирането с актив от 33 точки, докато Бетис заема седмата позиция в Примера дивисион с 26 спечелени точки. ", "date": "2019.01.14", "title": "Меси стана първият с 400 гола в испанската Примера"}
{"url": "http://www.cross.bg/gdansk-kmetut-subitie-1593797.html", "text": "/КРОСС/ Кметът на полския град Гданск беше намушкан с нож по време на благотворително събитие днес, предадоха Асошиейтед прес и ТАСС, като се позоваха на местни медии.Павел Адамович е пострадал, след като е бил нападнат с нож от мъж, докато е бил на сцената в края на благотворителна проява в Гданск.Кметът е приет в болница. Нападателят е задържан. ", "date": "2019.01.14", "title": "Кметът на Гданск беше намушкан с нож на благотворително събитие "}
{"url": "http://www.cross.bg/pishe-godina-vestnikut-1593798.html", "text": "/КРОСС/ Осем области пред грипна епидемия\", съобщава  Най-много заболели има в областите Силистра и Стара Загора, щамът \"Калифорния\" атакува хората на възраст от 30 до 50 години, уточнява изданието.\"Мониторингът на \"Зелена карта\" може да оскъпи полиците\", прогнозира . Трябва да убедим Брюксел до март, че у нас няма проблем със застраховката, защото това може да ни спъне за присъединяването ни към Шенген, коментира вестникът.пише за нова смъртоносна мания - нощно катерене. Репортер на вестника е установил, че в новогодишната нощ Черни връх е бил атакуван от 50 души. Според изданието, уволнените хижари на заслона на върха са изкупителна жертва на пишман планинари. Те не пуснаха в заслона премръзнал турист по шорти в новогодишната нощ, след което стана скандал и бяха уволнени.\"На парламента му се свидят 100 000 лева за правни съвети\", пише . Става дума за желанието на видни наши юристи да бъде закрит Съвета по законодателство, защото никой не ползва съветите му. Председателят на Народното събрание Цвета Караянчева очаквала специалистите да дават консултации безплатно.Вестник Сега коментира \"Успя ли държавата да осигури студенти за дефицитните специалност\". \"Математиката остава сред най-нежеланите направления, но в педагогиката кандидатите вече са повече\", става ясно от проверка на вестника.12 държавни университета са запълнили всички бройки, сред тях са медицинските висши учебни заведения.Дума цитира коментар от интернет, озаглавен \"Пакетът \"Макрон\" и непотърсеното мнение на шофьорите\", в който се задава въпросът кой е истинският ощетен. Стотици са коментарите на шофьори в социалните мрежи, в които се казва, че предложените от Европарламента мерки са в тяхна полза. Единодушно е мнението, че протестиращите превозвачи всъщност се опасяват, че ще намалеят печалбите им и че има причина за протест, която обаче е точно противоположна на тази, заради която се проведе демонстрацията в Брюксел миналата седмица, пише вестникът.По данни на Центъра за защита правата в здравеопазването, за трета поредна година България е на второ място в Европейския съюз по брой на зъболекари на глава от населението. За това пише Монитор като уточнява още, че данните показват и нарастване на броя на зъболекарите през тези три години.подробно обяснява новите моменти при пенсиониране, влезли в сила от началото на година. Пенсиите вече се избисляват върху доказания стаж, натрупан от 2000-та година насам. Пенсията ще се отпуска от датата на навършването на посочената възраст, но не по-рано от датата на подаване на заявлението за пенсиониране, пояснява вестникът.Поетесата Маргарита Петкова предлага, в статия в , законодателството да не прескача граници в отношенията родител-дет. \"Трябва ли да те наказват, ако издърпаш ухото на детето?\" пита тя риторично.  ", "date": "2019.01.14", "title": "Преглед на вестниците на 14 януари"}
{"url": "http://www.cross.bg/kanie-zvezdata-kykla-1593800.html", "text": "/КРОСС/ Ким Кардашиан има собствена кукла „Барби\", съобщава „Контакт мюзик\". Риалити звездата разкри, че е горд собственик на прототип на иконичната кукла, вдъхновила милиони деца по света. „Барби\"-то с образа на Ким било поръчано от съпруга й - рапъра Кание Уест, който преди няколко години се договорил с производителя на играчката „Мател\".Оказало се обаче, че сделката за продажбата на кукли, приличащи на Ким, няма да се осъществи. Така „Барби\"-то с лика на риалити звездата е единственото, излязло от завода на компанията производител.Ким и Кание са в очакване на четвъртото си дете, което трябва да се роди през май тази година от сурогатна майка. ", "date": "2019.01.14", "title": "Ким Кардашиан имала собствено „Барби“"}
{"url": "http://www.cross.bg/minys-gradysa-vyatur-1593799.html", "text": "/КРОСС/ Атмосферното налягане ще продължи да се понижава и ще се задържи по-ниско от средното за месеца. През нощта над по-голямата част от страната ще има временно разкъсване и намаление на облачността. Още преди обяд от запад отново ще се заоблачи и на отделни места в Западна България ще превали слаб сняг, в северозападните райони за кратко снегът ще е примесен с дъжд и ще има условия за поледици. Ще духа слаб до умерен вятър от юг-югозапад.Температурите слабо ще се повишат и минималните ще са от минус 8 до минус 3 градуса, а максималните - между 2 и 7 градуса, сочи прогнозата на НИМХ. По Черноморието преди обяд облачността временно ще се разкъса и намалее, но отново бързо ще се заоблачи. Ще духа слаб до умерен югозападен вятър. Максималните температури ще са 5-7 градуса. Температурата на морската вода е 5-6 градуса. Вълнението на морето ще е 1-2 бала.В планините ще е предимно облачно, но само в масивите от Западна България ще има слаби валежи от сняг. Ще духа умерен до временно силен вятър от запад-северозапад. Максималната температура на височина 1200 метра ще е около 0 градуса, на 2000 метра - около минус 7 градусаВъв вторник и сряда ще духа силен вятър от северозапад, в Източна България от север-северозапад. Ще е сравнително студено, с променлива облачност и на отделни места ще превали слаб сняг. Минималните температури ще бъдат между минус 6 и минус 1 градус, а максималните - между минус 2 и 3 градуса.През втория ден минималните температури ще са с още градус-два по-ниски, а дневните - слабо ще се повишат. ", "date": "2019.01.14", "title": "Температурите слабо се повишават"}
{"url": "http://www.cross.bg/tzenata-speshna-toka-1593802.html", "text": "/КРОСС/ Спешна среща в енергийния регулатор за цената на тока. Държавата, ЕРП-тата и енергодружествата ще обсъждат как да се преодолеят високите цени на индустриалния ток.В определени дни, цената на електричеството за бизнеса скачаше с до 300%, а след напрежението сред работодатели и синдикатите  държавата обяви, че ще бъдат предприети спешни мерки. Сред тях са масови проверки на трите електроразпределителни дружества.  Ще се следи стриктно и за техническото състояние на електромерите. ", "date": "2019.01.14", "title": "Спешна среща в КЕВР за цената на тока"}
{"url": "http://www.cross.bg/mariiika-baba-selo-1593803.html", "text": "/КРОСС/ Потресаващ случай на тормоз и насилие. Една година дъщеря системно e пребивала 85-годишната си майка, държала я е под ключ, на студено, хранила я с един хляб на седмица, вземала й пенсията, не я пускала дори до тоалетната.Историята е от село Росно, Великотърновско. За случая се разбра преди дни, след като насилничката починала. Възрастната жена е с измръзвания, настанена е в хирургията на великотърновската болница.Марийка Станчева е от Пловдив, на 85 години. Една жена, преживяла година на мъчения, тормоз, системен побой и глад. Всичко започва с едно писмо от 56-годишната Снежина - дъщеря на баба Марийка. Моли я да се пресели от Пловдив, където възрастната вдовица живее сама - в село Росно. Снежина и 35-годишният й син имали здравословни проблеми и нужда от финансова помощ.Къщата в село Росно е в покрайнините. Селото е с 80 жители, а в близост до семейството няма обитаеми имоти. Това е и причината никой да не чува виковете на баба Марийка.Освен недохранена, баба Марийка е била и с измръзвания на крайниците. Жената е настанена в хирургията на великотърновската болница. \"Аз я намерих. В стаята - никаква топлина. Печката не е палена. Никаква топлина, а в селото беше -20 градуса\", заяви кметският началник на село Росно Пенка Конакчиева.А днес къщата на ужасите има само един обитател - 35-годишният внук на баба Марийка - наркозависим и отчасти свидетел на насилието над жената. 85-годишната Марийка Станчева няма претенции към своя внук. Твърди, че й е помагал тайно. От Община Златарица, социалните служби и полицията вече са осигурили на баба Марийка място в старческия дом в града. Извадили са й нова лична карта, тъй като не е ясно къде й е старата. Върнали са й дебитната карта, където получава пенсията си. Вдовицата  не пожелава своята съдба - никому.\"Никога не оставяйте майките си, дори и на чужд човек. Помагайте. Ако не беше третата власт и полицията, щях да умра. Аз се бях отказала. Сама си говорих...\", каза Станчева. Спасение за баба Марийка се намира, но не й за нейната мъртва дъщеря - насилник. Починалата от рак на черния дроб, на 30 декември,  56-годишна Снежина, все още не е погребана. Синът й няма средства за това. ", "date": "2019.01.14", "title": " Възрастна жена е измъчвана и държана под ключ от дъщеря си"}
{"url": "http://www.cross.bg/viziya-gerb-bulgariya-1593804.html", "text": "/КРОСС/ \"Всички говорят за демографска катастрофа, за лошото състояние на здравеопазването, образованието, за ниските доходи, но никой не предлага какво да се прави, освен БСП. Още през юли миналата година отправихме своето предложение за бъдещето с Визия за България. Защото ГЕРБ са проваленото настояще- ясно е, че си отиват. Нашата цел е бъдещето. И го очертахме. Заедно с вас.\" Това заяви лидерът на БСП Корнелия Нинова пред препълнена зала на среща с обществеността на град Смолян.  Тя изтъкна, че Визия за България е обсъждана на над 500 срещи в цялата страна, с близо 1000 предложения, всеки който е искал, се е включил- учители, лекари, земеделци, инженери, строители, учени. \"Тази Визия не е писана само в кабинетите в София. Тя е дело на десетки хора. Тя е предложение на БСП, но неин съавтор е народът. Никоя друга партия не предлага такава програма и такъв начин за нейното изготвяне. Затова тя е обречена на успех\"- коментира Корнелия Нинова.Тя отбеляза, че се говори за предсрочни избори, за европейски избори, за местни избори, че се спрягат  имена, редят се листи, плетат се интриги, мерят се рейтинги и никой не говори за конкретни действия за изваждане на България от дъното и подобряване на живота. \"Ние предлагаме този разговор и решения. И предизвиквам всички партии да ни последват и да го направят.  Визия за България ще се превърне във визия за всеки регион. Тук съм да ви представя Визия за Родопите\" - каза председателят на БСП пред хората от Смолян. Тя изтъкна, че  от процъфтяващ град, Смолян става град със затихващи функции, а областта обезлюдава най-бързо. 48% от хората са на прага на бедността. \"Имате всички природни богатства, а хората са работещи бедни. Това направиха управлението на ГЕРБ и кметът на ГЕРБ от този процъфтяващ край. Това е статуквото, но то може да бъде променено. Стига да го поискате, да не се страхувате и да бъдете бдителни да не ви подменят гласа. Те са царе на манипулациите. Ако изборите са честни, ГЕРБ  не биха ги спечелили\", категорична беше Нинова. Тя уточни, че  със 17 % процента подкрепа за правителството на Борисов и 8% на парламента, това управление вече няма легитимност. Последва два часа дискусия по мерките, предложени от БСП, за възраждане на Родопите.", "date": "2019.01.14", "title": "Корнелия Нинова: ГЕРБ са проваленото настояще. Те си отиват"}
{"url": "http://www.cross.bg/dogovor-lavrov-moskva-1593805.html", "text": "/КРОСС/ Японският министър на външните работи Таро Коно пристига в Москва за среща с руския си колега Сергей Лавров. Срещата е подготовка за планираните в края на месеца преговори на високо равнище между премиера Шиндзо Абе и президента Владимир Путин.Очаква се Таро Коно и Сергей Лавров да обсъдят проблема с липсата на мирен договор между двете държави след края на Втората световна война и бъдещето на спорните Курилски острови. След войната островите Итуруп, Кунашир, Шикотан и архипелагът Шибомаи стават част от тогавашния Съветски съюз. До ден днешен обаче Токио не признава суверенитета на Москва над тях и ги разглежда като окупирана своя територия.През 1956 г. Съветският съюз се съгласява да предаде на Япония два от четирите острова - Шикотан и Шибомаи. Впоследствие Токио се отказва от подписаната тогава декларация. Сега японският премиер Шиндзо Абе бърза да реши териториалния спор и да подпише мирен договор с Русия. Руският президент Владимир Путин предлага първо договор без предварителни условия и едва след това решаване на спорните въпроси. ", "date": "2019.01.14", "title": "Лавров посреща в Москва японския външен министър"}
{"url": "http://www.cross.bg/koalitziya-petur-nasha-1593806.html", "text": "/КРОСС/ С последното гласуване на пакета „Макрон\" може да се каже, че сме спечелили една много малка междинна битка в това гласуване, като просто отложихме на ниво комисия във взимането на решение. Това каза в сутрешния блок на БТВ „Тази сутрин\" Петър Курумбашев, евродепутат от БСП и ПЕС. В деня преди гласуването имахме събиране на евродепутати от Централна и Източна Европа и като брояхме гласовете в комисията бяха 24 в наша вреда срещу 17 в наша полза и 7-8 неясни гласа. При това съотношение беше почти сигурно, че губим гласуването. Но пък има едни евродепутати, които стандартно гласуват против всички решения, което е някакъв наш шанс, каза още евродепутатът. Трябва да се отбележи, че най-неприятното предложение за нас, а именно да се прилага директивата за командировани работници от ден едно, ние го спечелихме 24 на 22, при един въздържал се. Така че просто сме спечелили едно гласуване и ако някой смята, че мачът приключил се лъже, отбеляза още Петър Курумбашев. Това, което е моят съвет съм правителството е да направим и ние една коалиция от единомишленици. Срещу нас седи една много сериозна коалиция наречена „пътен алианс\", в която влизат държави като Германия и Франция. Тоест моя съвет е не само да гледаме какво прави този алианс, а просто ние да направим също една коалиция, каза още евродепутатът от БСП. Съвсем спокойно основата на тази коалиция може да бъдат Полша, Румъния и България, но има още поне осем-девет държави, доста от периферните от географска гледна точка държави също са с нас и трябва да направим всичко възможно да ги привлечем по-постоянно на наша страна, добави той.", "date": "2019.01.14", "title": "Петър Курумбашев: Спечелихме малка междинна битка за Пакета \"Макрон\""}
{"url": "http://www.cross.bg/brekzit-britanskite-tursyat-1593796.html", "text": "/КРОСС/Една страна започва да получава дивиденти от Брекзит и това е България, пише британският в. \"Гардиън\". Според изданието Брекзит води до изненадващо засилване на потока на британски туристи в български курорти.Британски семейства търсят алтернативни туристически дестинации, затова все повече правят резервации в курорти в югоизточна Европа. Причина за това е, че традиционно популярните сред британските туристи места в еврозоната са станали по-скъпи, след като лирата рязко спадна спрямо еврото от вота за Брекзит през 2016 г.Сега британските семейства обмислят начини за действие срещу бъдещи колебания на курса на лирата в случай на липса на споразумение за Брекзит. По време на най-натоварените сезони за резервации през годината туристически агенции съобщават, че все повече хора избират варианта за ол инклузив сделки, където има по-изгодни цени за храна, напитки и настаняване.България, евтина дестинация както за онези, които търсят слънце, така и за онези, които търсят ски писти, извлича ползи от нестабилността на валутата. Асоциацията на британските туристически агенти съобщава за увеличаване с почти една трета на броя на резервациите за ваканция в страната за настоящата година в сравнение с 2018 г. През 2018 г. резервациите също са били повече в сравнение с предходната година. ", "date": "2019.01.14", "title": "Брекзит води до увеличаване на британските туристи в български курорти"}
{"url": "http://www.cross.bg/ychilishteto-pozhar-pozharut-1593820.html", "text": "/КРОСС/ Днес е неучебен ден за училището в Кърджали, в което избухна пожар преди дни. Наложи се евакуация по време на час, дете и пожарникар пострадаха, а учителки бяха обгазени.Пожарът е тръгнал от стълбище на приземния етаж, което не се използва. Училището остана без ток, парната инсталация също не работи. Пожарът възникна в петък в последния - шести час. В този момент в училището е имало 60 ученици и около 15 преподаватели. Помещението, откъдето тръгват пламъците, е отдалечено от  класните стаи и за пожара се разбира едва когато цялата сграда е обгазена. Предстои оглед на място, за да се прецени какъв ремонт трябва да се направи.Надяваме се почистим някои от стаите, които са в по-добро състояние, отбеляза директорът Нина Терекелиева. По думите ѝ първият етаж, на който обаче има само две учебни стаи, е в добро състояние, но няма електрическо захранване. Ако се оправи електрическата инсталация за един ден, бихме могли да се организираме и да отворим училището утре, каза директорът. ", "date": "2019.01.14", "title": "Днес е неучебен ден за пострадалото от пожар училище в Кърджали "}
{"url": "http://www.cross.bg/makron-reformi-zhiletki-1593818.html", "text": "/КРОСС/ Френският президент Еманюел Макрон призова в писмо сънародниците си да се включат в общонационална дискусия с цел преодоляване на кризата с \"жълтите жилетки\". В писмото, което се очаква днес да бъде публикувано във френските вестници, Макрон приканва в дебатите да участват възможно най-голям брой хора и обещава да се вслушва в съветите и идеите на хората. Президентът предлага и насоки по теми като демокрацията, екологията, данъчната политика и имиграцията, като изтъква, че за него няма забранени въпроси.Същевременно той отбелязва, че смята да се придържа към основните икономически реформи в програмата си, като изключва връщане към вече гласувани реформи като данъка върху богатството. ", "date": "2019.01.14", "title": "Макрон покани французите на национален дебат заради \"жълтите жилетки\""}
{"url": "http://www.cross.bg/sgradata-sliven-bolnitza-1593819.html", "text": "/КРОСС/ Белодробната болница в Сливен не функционира от години, но вече е разрушена и разграбена от крадци. Сградата е на повече от един век и е обявена за паметник на културата.Болница с дългогодишна история и добри специалисти - така остава в спомените на поколения наред разрушената вече сграда на лечебното заведение. Специализираната болница за активно лечение на белодробни болести е закрита през 2010 година от здравното министерство.Сградата, която е паметник на културата, не устоява на вандалските набези. Бегла обиколка на терена е достатъчна, за да видим една от каруците, която излиза от съседната улица, натоварена догоре.Трафикът с каруци и велосипеди е денонощен, твърдят съседи. Много от тях са снимали клипове с разграбването на сградата.От полицията в Сливен казаха, че нямат ангажимент да охраняват сградата, но около нея денонощно минават полицейски патрули.Хората, които живеят около сградата, твърдят, че тя е опасна за тях заради инциденти.  Тя е разграбвана и обитавана от наркомани и бездомници. Миналата година е имало и голям пожар. Хората са подавали много пъти сигнали, но отговорът е на институциите е, че сградата е с неизяснена собственост.Николай Сираков, директор на РИС, обясни, че сградата е изградена е през 19 век и тази болница е била модерна за времето си.Болницата е закрита и има определени ликвидатори, но ликвидация продължава вече с години, посочи и областният управител на Сливен - Чавдар Божурски. По думите му всички сгради на територията на имота са собственост на търговско дружество, регистрирано като „Специализирана болница за активно лечение на белодробни болести\" Сливен - ЕООД, което прекратява само лечебната си дейност и влиза в процедура по ликвидация. Дружеството има договор с охранителна фирма, но не си плаща задълженията и така сградата остава неохраняема.На 9 януари комисия е проверила състоянието на сградите - установила е, че са опасни. Очаква се протокол от комисията, в която участва и ликвидатор на дружеството и да се вземат мерки. ", "date": "2019.01.14", "title": "Крадци опустошиха сградата на белодробната болница в Сливен"}
{"url": "http://www.cross.bg/nagradata-naii-dobra-rolya-1593821.html", "text": "/КРОСС/ Сезонът на наградите продължава - снощи бяха раздадени 24-тите годишни Награди на критиката, а Лейди Гага и Глен Клоуз си поделиха статуетката в категорията \"Най-добра актриса\", предаде \"Вълчър\".Певицата Гага беше отличена за ролята си в \"Роди се звезда\", а ветеранката Клоуз за \"Съпругата\".Най-много номинации отново имаше \"Фаворитката\", цели 14, но накрая филмът прибра едва две награди - за най-добър актьорски екип и най-добра женска роля в комедия за Оливия Колман\".Фаворитът за тазгодишния филмов сезон определено е филмът \"Рома\" на Алфонсо Куарон, който му донесе статуетка за \"Най-добър филм\" и \"Най-добра режисура\". Махершала Али спечели наградата за \"Най-добра поддържаща мъжка роля\" за \"Зелената книга\", а Реджина Кинг взе наградата в същата категория за филма \"Ако Бийл стрийт можеше да говори\".В телевизионните категории наградата за \"Най-добра женска роля\" беше присъдена на Ейми Адамс за \"Открити рани\" и на Патриша Аркет за \"Бягство по учебник\". \"Невероятната г-жа Мейзъл\" стана най-добър комедиен сериал, а актрисата Сандра О грабна наградата за най-добра женска роля в драматичен сериал. ", "date": "2019.01.14", "title": "Лейди Гага и Глен Клоуз си разделиха наградата на критиката за “Най-добра актриса” "}
{"url": "http://www.cross.bg/ottzi-telata-beshe-1593790.html", "text": "/КРОСС/Избиване на преподобните наши отци в обителите и пещерите на планината Синай и в съседната крайбрежна пустиня РаитаНа четиринадесетия ден от януари се почита паметта на избитите монаси, подвизавали се в обителите и пещерите на планината Синай и в съседната крайбрежна пустиня Раита. Избиването на отците станало през четвърти век. То е записано от египетския монах Амоний, станал очевидец на това събитие. Той пише:„Веднъж, когато седях в своята килия в Александрийската страна, в местността, наричана Каново, у мен се зароди мисълта да отида в Палестина. Не можех да гледам спокойно как християните търпят непрекъснати страдания от нечестивите мъчители и как нашият свят отец патриарх Петър е принуден да обикаля от място на място и да се крие, лишен от възможността да ръководи своето словесно стадо. Освен това желаех да се поклоня на светите места в Йерусалим, по които е ходел нашият Господ Иисус Христос, извършвайки тайната на Своя промисъл за нас. Като отидох там, се радвах за всички чудни Божии дела и горещо благодарях на милосърдния Господ, че ме удостои да се поклоня на светата земя. После заедно с няколко монаси се отправих в пустинята и с Божията помощ след осемнадесет дни стигнах Синайската планина и се поклоних на тамошните светини. Там с наслаждение беседвах с ангелоподобните синайски отци и всеки ден посещавах килиите им за душевна полза. Те имаха такъв устав: през всичките дни пребиваваха безмълвни в килиите си, а в навечерието на неделния ден се събираха в църквата и заедно извършваха всенощното бдение. На светата литургия сутринта те се причастяваха със светите безсмъртни Христови тайни и всеки отново се оттегляше в килията си. По вид те приличаха на ангели, от голямото въздържание и непрестанно бдение телата им бяха изнурени и те живееха като безплътните, като не употребяваха за храна нищо от това, което възбужда и храни страстите. Изобщо не вкусваха вино, нито елей, нито хляб, а се задоволяваха с малко фурми и жълъди и само с това поддържаха живота си. Но за странниците при настоятеля понякога имаше и хляб.След няколко дни тази страна беше внезапно нападната от варварите, наречени влемиани. Те избиха без пощада всички отци, които намериха в околностите. Ние, живеещите около манастирската кула, се смутихме и разтревожихме. Събрахме се бързо в укрепеното място заедно със светия отец настоятел Дула, който наистина бе раб Христов, отличаваше се сред останалите с особено търпение и кротост и затова някои го наричаха Мойсей. Варварите избиха всички отци, пребиваващи на Хорив, в Тефровил, погубиха много светии в Кидар и опустошиха и останалите околности на Синайската планина. Те наближиха и нас, и като не срещнаха отникъде съпротива, едва не ни убиха. Но милосърдният Бог, явяващ Своята помощ на онези, които Го призовават с цялото си сърце, прати на върха на планината голям пламък. Видяхме, че цялата планина се покри с дим и от нея излизаше огън, който стигаше до небето, усетихме трепет и една не умряхме от страх. Паднахме по очи на земята и молехме Господа да ни отмине надвисналото бедствие. Ужас обзе и варварите. Като забелязаха огъня, те веднага побягнаха, някои хвърлиха оръжието и оставиха камилите си, защото ужасната гледка бе непоносима за тях. А ние благодаряхме и прославяхме Бога, Който не оставя онези, които се обръщат към Него. После слязохме от кулата и намерихме на различни места тридесет и осем отци, убити на място. По телата им имаше много рани и кой би могъл да опише мъчителната им смърт? Двама от тях, Исаия и Сава, бяха още живи, но изнемогнали от раните, едва дишаха. Със сълзи погребахме убитите и се погрижихме за живите. Пък и кой би могъл да бъде така жесток и немилосърден, че да не оплаква горчиво такива отци - мъже праведни и свети, жалко захвърлени на земята? Главата на един беше отсечена, а на друг се държеше само на кожата, един бе съсечен на две, а друг - с отсечени нозе и ръце, един беше с извадени очи, а друг разсечен на две от главата до краката. Кой би могъл да опише подробно всичко, което видяхме, погребвайки телата на светиите? Двамата живи братя страдаха тежко. Исаия умря във втория час на нощта, а Сава беше жив и имаше надежда да оздравее, защото раните му не бяха много тежки. Той благодареше на Бога за своите страдания, но скърбеше, че не се е удостоил да умре заедно със светиите, и казваше с ридания:- Горко на мене, грешния! Горко на мене, задето не бях в лика на светите отци, пострадали и умрели за Христа! Горко на мене, непотребния раб, отхвърлен в единадесетия час, когато застанах на прага на спасителното Царство Христово, но не влязох в него!Той се молеше със сълзи и казваше:- Боже Вседържителю, пратил Своя Единороден Син за спасението на човешкия род, благи Човеколюбче, не ме разделяй с умрелите свети отци, но нека аз да попълня броя им и да станем четиридесет! Благоволи да стане това, Господи Иисусе Христе, защото от рождението си Те следвам и само Теб обичам!На четвъртия ден след избиването на светите отци и той предаде духа си в ръцете на Господа.Докато още скърбяхме и плачехме, при нас дойде един измаилтянин и ни съобщи, че варварите са избили всички подвижници, живеещи във вътрешната пустиня, наречена Раита. Тя се намираше на повече от два дни път от нас по брега на Червено море. Там имаше дванадесет водни извора, както се казва в книгата Числа, и седемдесет финикови дървета, които после многократно се увеличиха. Разпитвахме този човек колко отци са избити и как е станало това, но той нищо не можа да ни каже, защото и сам бе научил от други; знаеше само, че всички живеещи в Раита отци са избити, от най-стария до най-младия.Междувременно от град Фаран пристигнаха около шестстотин воини, защото там вече знаеха за избиването на светите отци в Раита. Като разбраха за това, варварите се приготвиха за битка и с изгрева на слънцето на морския бряг започна схватка между тях и войската. От двете страни бяха изстреляни много стрели, но фаранските жители бяха повече и започнаха да вземат връх. Варварите нямаха надежда за спасение и се защитаваха до деветия час. Те убиха осемдесет и четирима фарански воини и раниха мнозина. А самите те паднаха всички до един, не се предадоха на противника и не отстъпиха от мястото си. Когато огледах телата на убитите светии, се оказа, че всички са мъртви, освен трима: Домен, Андрей и Орион. Домен се мъчеше жестоко от тежка рана в хълбока. Раните на Андрей бяха много, но не толкова тежки и той остана жив. Орион пък изобщо не беше ранен. Варваринът го беше ударил в левия хълбок, но мечът не докоснал тялото му, пронизал дрехите и излязъл отляво. Варваринът си помислил, че Орион е убит и го оставил, а той паднал между убитите и лежал като мъртъв. Сега той стана и заедно с мене оглеждаше телата на светиите, плачейки и ридаейки за застигналото ги бедствие.После фаранските жители оставиха телата на варварите на морския бряг, за да бъдат разкъсани от зверовете и хищните птици, събраха телата на своите приятели и със сълзи ги погребаха при планината, където се намираха изворите. След това се върнаха при нас, с тях дойде и князът им Ведиан, когото, както казах по-рано, преподобният Мойсей изцели от нечист дух. Заедно с тях влязохме в църквата и ридаехме, удряхме се в гърдите и горчиво плачехме, като гледахме Христовото стадо хвърлено на земята, подобно на овци, разкъсани от зверовете. Почтените старци, украсени с честни седини, изглеждаха млади като ангели, защото добродетелният им живот сияеше на лицата им като утринна зора. Рабите и мъчениците Христови лежаха, покрити със страшни и тежки рани: един беше посечен от рамото до утробата, друг беше разсечен на две, на трети беше отсечена главата, имаше и такива, на които им бяха извадени очите, отсечени нозете и ръцете, а сърцето на един беше пронизано с копие. Те умряха от различни рани по телата си. Приживе винаги носеха в телата си мъртвостта на Господа Иисуса, за да се открие и животът Иисусов в телата им. След богоугодния си живот, в смъртта се просветиха със своята кръв и се причислиха към сонма на светиите.Събрахме телата им на едно място. Благочестивият княз Ведиан донесе от Фаран светли одежди и ние погребахме тридесет и деветимата свети отци. Всички, които присъстваха там по това време, взеха върби и палмови клонки и понесоха честните им мощи с пение на псалми и горчиви сълзи. Погребахме всички заедно, с изключение на Домен, по произход римлянин, който беше още жив, но привечер също се представи на Господа. Погребахме го редом със светите отци. Христовите мъченици починаха на четиринадесетия ден от месец януари, в деветия час на деня.Аз, грешният Амоний, с Божията помощ се завърнах в Египет и записах всичко това. Повече не се върнах на предишното място, наречено Каново. Заселих се в малка килия, близо до Мемфис, и често с благоговение си спомням за мъченията и подвизите на преподобните Христови мъченици. Да даде Господ и ние заедно с тях да се удостоим с участие в Неговото Небесно Царство и да се насладим на неизречените и нетленни блага с всички, които Го обичат, защото на Него подобава всяка слава, чест и поклонение с Безначалния Отец и Всесветия Благ и Животворящ Дух сега, винаги и във вечните векове. Амин.", "date": "2019.01.14", "title": "Преп. отци, избити в Синай и Раита. Св. Нина (Отдание на Богоявление) "}
{"url": "http://www.cross.bg/stava-ispaniya-smurtta-1593791.html", "text": "/КРОСС/ 1477 г. - Московският велик княз Иван III завладява Новгород.1539 г. - Испания анексира остров Куба.1690 г. - В Германия е създаден духовият инструмент кларинет.1701 г. - В Русия е създадено първото морско училище.1724 г. - Филипе V абдикира от престола на Испания в полза на сина си Луис I, но седем месеца по-късно се връща на трона, поради смъртта на младия крал от вариола.1762 г. - Със смъртта на императрица Елисавета става възможно прекратяването на седемгодишната Руско-пруска война.1897 г. - За първи път е изкачен най-високият връх в Южна Америка Аконкагуа.1901 г. - В София е пуснат първият електрически трамвай1943 г. - Втората световна война: В Казабланка се провежда среща между Уинстън Чърчил и Франклин Рузвелт за обсъждане на съвместните действия през следващата фаза на войната.1954 г. - Основана е корпорацията Америкън Моторс.1967 г. - Речта на уволнения от Харвард професор Тимоти Лири, изнесена по време на The World's First Human Be-in в Сан Франциско дава начало на световното движение Хипи.1972 г. - Маргрете II става кралица на Дания.1985 г. - Тенисистката Мартина Навратилова печели своя стотен турнир.1993 г. - В Балтийско море потъва полският ферибот Ян Хавелиуш, загиват 55 души екипаж и пътници.1994 г. - България се включва в инициативата на НАТО Партньорство за мир.2004 г. - Грузия възстановява националния си флаг, използван преди 500 години.2005 г. - Спускаемият модул на апарата от съвместната програма на НАСА и ЕКА Касини Хюйгенс достига до повърхността на Титан", "date": "2019.01.14", "title": "14 януари в историята"}
{"url": "http://www.cross.bg/tema-zhivo-zashto-1593792.html", "text": "/КРОСС/  Тема: Цената на тока - от проверките до сметките. Гост: Министър Теменужка Петкова.Тема: Нови правила за млечните продукти. Как да познаем истинското сирене и кашкавал в магазина?Тема: Внимание: Лавини. Как да се пазим? Съветите на планинските спасители.Тема: Новите изтребители и националният интерес. Мнение на Ангел Найденов.Тема: На ромската Нова година, формация „Шукарипе\" гостува в студиото.Тема: Директно от къмпинг „Смокиня\": Унищожен идюни. Кой изпрати булдозери на плажа?Тема: На живо от Сливен: Кой допусна унищожаването и разграбването на болница в града, чията сграда е паметник на културата?Тема: Разпалват ли политиците етническо напрежение, преди европейските и местните избори?Гост: Татяна Дончева, лидер на „Движение 21\"Тема: „Чети етикета\": Фалшивото сирене, на отделен щанд. Спазват ли търговците изискването, след края на гратисния период?Тема: На живо от Кърджали: Какво предизвика пожара в училище и до кога децата няма да имат часове?Тема: Директно от Пловдив: Демонтират огромната кула за откриването на Европейска столица на културата.Тема: Ексклузивно: Въоръжен грабеж и отвличане. Защо извършителите не са зад решетките?Тема: В плен на близките си. Защо възрастна жена е измъчвана и държана под ключ от дъщеря си?Тема: Огън между президента и управляващите за изтребителите, национален интерес или лобизъм?Гост: Цветан Цветанов, председател на ПГ на ГЕРБТема: Кой разора дюните на къмпинг „Смокиня\"? Ще има ли наказин? На живо. ", "date": "2019.01.14", "title": "Теми и гости в сутрешните блокове на телевизиите"}
{"url": "http://www.cross.bg/chasa-provede-zala-1593794.html", "text": "/КРОСС/Елхово./Средец.Министърът на образованието и науката Красимир Вълчев ще посети Елхово и Средец. По време на визитата министърът ще проведе работни срещи с учители, директори и представители на синдикални организации от двете общини и ще присъства на провеждането на извънкласни форми за учениците. Предвидени са изказвания в 10.30 часа в сградата на Профилирана гимназия „Св. Климент Охридски\" в Елхово и в 15.40 часа в Центъра за подкрепа на личностно развитие към Общински детски комплекс - Средец.***София.От 09.00 часа в зала 32 на сградата на Националния институт на правосъдието ще се проведе устният изпит в конкурса за първоначално назначаване в районните съдилища. На конкурс са обявени 6 длъжности „съдия\" - две в Районен съд - Лом и по една в районните съдилища в Провадия, Велинград, Средец и Козлодуй. Изпитът ще с проведе по график в дните 14, 15 и 16 януари.***София.От 09.30 часа в Зала 7 на НДК ще се проведе дискусия на тема „Три перспективи за бъдещето на обединена Европа\". Участие в него ще вземат вицепремиерът Томислав Дончев, председателят на ПЕС Сергей Станишев и председателят на Милениум Клуб България Румен Чолаков.***София.От 10.00 часа 30-и състав на Софийски градски съд ще заседава по делото срещу Мирослав Б. и Валентин К., обвинени за длъжностно присвояване в особено големи размери, при което е ощетен НДК, чл. 206 НК.***София.От 11.00 часа в Националния пресклуб на БТА „Движение България на гражданите\" ще представи пред медиите политическата си оценка за изминала 2018 г. и ще очертае приоритети на партията за 2019 г. В пресконференцията ще участват председателят на ДБГ Димитър Делчев, зам.-председателят Найден Зеленогорски и членове на Изпълнителния съвет на партията.***София.От 12.00 часа, 34-ти състав на Софийски градски съд ще заседава по искане за удължаване на престоя в психиатрично заведение на Силвестър С., обвинен че е убил баба си и пребил семейството си.***София.От 10.30 часа заместник-министърът на регионалното развитие и благоустройството и ръководител на Управляващия орган на ОПРР Деница Николова и кметът на София Йорданка Фандъкова ще подпишат договора за изпълнение на проект „Подкрепа за деинституционализация на социалните услуги за възрастни и хора с увреждания\".***София.От 11.00 часа в КЕВР ще се проведе среща с трите разпределителни дружества и дружествата на БЕХ за представяне на мерки за стабилизиране на пазара „ден напред\".***Бургас.В 12.00 часа пред сградата на Регионална библиотека \"Пейо Яворов\" на улица \"Алеко Богориди\" № 21 ще бъдат отбелязани 141 години от рождението на поета Пейо Яворов.***Белово.От 10.00 часа в залата на Общинския съвет ще се проведе турнир по шахмат по повод празника на града.***Белово.От 18.00 часа, в Белово, ще започнат празничните чествания по повод 141 години от Освобождението на града. Участие в тях ще вземе и 68 Бригада „Специални части\" - Пловдив.***Благоевград.От 11.00 часа с ритуал по полагане на венци и цветя пред бюст-паметника на Пейо Яворов ще бъдат отбелязани 141 години от рождението на поета и революционер.***Брацигово.От 11.00 часа в мемориалния парк „Априлци\" ще бъдат отбелязани 174 години от рождението на Васил Петлешков.***Варна.От 10.00 часа в клуба на ПП ГЕРБ на ул. „Г. Бенковски\" №1 народният представител от ПП ГЕРБ - Варна Владимир Вълев ще има приемен ден за граждани.***Варна.От 11.00 часа в Щаба на Военноморските сили (ВМС) ще се проведе тържество по случай 120-ата годишнина от създаването му.***Варна.От 13.30 часа в централата на ГС на БСП - Варна на ул. „Македония\" №33 народните представители от ПГ „БСП за България\" Иван Иванов и проф. Анелия Клисарова ще се срещнат с жители на града.***Велики Преслав.От 14.00 часа ще се проведе извънредна сесия на Общинския съвет.***Велико Търново.От 10.30 часа в Ритуалната зала на НВУ „Васил Левски\" бригаден генерал д-р Пламен Богданов ще предостави информация относно предстоящата рекламна и приемна кампания на курсанти и студенти за 2019-2020 г.***Велико Търново.От 13.30 часа в голямата зала на Община Велико Търново ще се проведе обществено обсъждане на бюджета на Общината за 2019 г.***Видин.От 13.00 часа в заседателната зала на Общински съвет - Видин ще се проведе обществено обсъждане на проекта за бюджет на Община Видин за 2019 г.***Видин.От 18.00 часа кметът на Община Видин Огнян Ценков ще присъства на традиционния конкурс „Мис Василица\" в кв. „Нов път\".***Добрич.От 14.00 часа в Регионална библиотека „Дора Габе\" ще бъде открита Седмица на българското кино по повод 13 януари - Ден на българското кино.***Добрич.От 18.15 часа в кино „Икар\" ще се състои премиерата на късометражните филми, създадени по проекта „Красив Добрич\". След това ще се проведе дискусия за формата и възможностите за развитие на проекта с участието на Петър Русев - режисьор и член на журито, Йордан Йорданов - кмет на Добрич, Николай Михайлов - продуцент.***Дунавци.От 14.30 часа кметът на Община Видин Огнян Ценков ще посети Културния дом в кв. „Гурково\", по повод Банго Васил - ромската Нова година.***Дупница.От 17.30 часа в заседателната зала на Общината ще се проведе публично обсъждане на проекта за бюджет за 2019 година.***Кюстендил.От 15.00 часа в читалище „Братство\" ще бъде открита пътуващата изложба „140 години от Учредителното събрание и приемането на Търновската конституция\".*** Монтана.От 11.00 часа в сградата на Държавен архив - Монтана ще бъде открита пътуващата изложба „140 години от Учредителното събрание и приемането на Търновската конституция\".***Пазарджик.От 12.00 часа с ритуал по поднасяне на венци и цветя пред паметника на ген. Брок ще бъдат отбелязани 141 години от освобождението на града. Цветя ще бъдат поднесени още на паметната плоча на ген. Гурко, на паметника на Ованес Совъджиян и на паметника на военните кореспонденти в Градската градина. От 18.00 часа в зала \"М-ро Г. Атанасов\" е празничния концерт с участието на Ансамбъл за народни песни и танци „Пазарджик\".***Пловдив.От 08.45 часа пред сградата на електроразпределителното дружество на ул. „Христо Г. Данов\" представители на бизнеса в града ще излизат на протест във връзка с регулирането на цените на тока на свободния пазар.***Пловдив.В 09.00 часа в зала 1 на Окръжния съд ще се проведе заседание по делото срещу Милена К., Димитър Р. и Славка П., обвинени в корупционни практики във връзка с дейност на Териториалната експертна лекарска комисия.***Пловдив.В 10.00 часа в зала 1 на Окръжния съд ще се проведе заседание по делото срещу Станимир Х., обвинен че е причинил средна телесна повреда на полицейски служител.***Пловдив.В 11.00 часа в зала 10 на Окръжния съд ще се проведе заседание по делото срещу Йордан С., Марин П., Александър К. и Александър Д., обвинени в грабеж в особено големи размери.***Пловдив.В 12.00 часа в клуба на ВМРО на бул. „Марица\" Общинското ръководство на ВМРО-Пловдив ще даде пресконференция по актуални теми.***Пловдив.В 13.30 часа в зала 10 на Окръжния съд ще се проведе заседание по делото срещу Лъчезар Л., обвинен в избягване установяването и плащането на данъчни задължения в особено големи размери.***Поморие.От 16.00 часа в Градската художествена галерия „Дечко Стоев\" ще се проведе обществено обсъждане на проектобюджета на Общината за 2019 г.***Симитли.От 14.00 часа на стадион „Септември\" ще бъде извършен водосвет, с който ще бъде поставено началото на зимната подготовка на футболен клуб „Септември\".*** Шумен.От 10.00 часа в зала 203 на Община Шумен кметът Любомир Христов ще приеме сурвакари от СОУ „Трайко Симеонов\".© 2019 Всички права запазени. Забранява се възпроизвеждането изцяло или отчасти на материали и публикации без предварите  ", "date": "2019.01.14", "title": "Предстоящи събития в страната на 14 януари"}
{"url": "http://www.cross.bg/razvitie-nasurchavane-proekti-1593795.html", "text": "/КРОСС/ Нови, до 750 хил. евро на проект, могат да получат общините за градско развитие. Средствата ще се отпускат по линия на европейската програма за градско развитие УРБАКТ ІІІ 2014-2020 г., която в България се управлява от Министерството на регионалното развитие и благоустройството. От 7 януари стартира втората, последна за периода 2014 - 2020 г., покана за набиране на проектни предложения за Мрежи за планиране на действия. С наличния бюджет се очаква да бъдат финансирани около 23 проекта. Основната цел на Мрежите за планиране на действия е да се подобри капацитетът на градовете да управляват градски политики посредством интегрирани планове за действие.Програмата финансирани проекти, свързани със засилване на научноизследователската дейност; технологичното развитие и иновации, подобряване достъпа до информационни и комуникационни технологии; повишаване конкурентоспособността на малки и средни предприятия; подпомагане преминаването към нисковъглеродна икономика във всички сектори; насърчаване адаптацията към изменението на климата, превенцията и управлението на риска; съхраняване и опазване на околната среда и насърчаване ресурсната ефективност; насърчаване устойчивия транспорт; насърчаване заетостта и подкрепа за мобилността на работната сила; насърчаване социалната интеграция, борба с бедността и всяка форма на дискриминация; инвестиции в образованието, обучението, включително професионално обучение за придобиване на умения и учене през целия живот.Кандидатите по втората покана се насърчават да включат в партньорските планове за действие и някоя от темите на Градския дневен ред на ЕС, в т.ч.: осигуряване на достъпни жилища, адаптиране към климатичните промени, интегриране на имигранти и бежанци, борба с бедността в градовете, дигитализацията, намиране на решения за устойчиво ползване на земята и природата, работни позиции и умения, подобряване качеството на въздуха, кръгова икономика (удължаване жизнения цикъл на продуктите), иновативни и отговорни обществени поръчки, градска мобилност, култура и културно наследство, енергиен преход и сигурност на обществените места.Проектите ще се одобряват и изпълняват в 2 фази с обща продължителност 30 месеца. Допустимият максимален бюджет за един проект за мрежа за планиране на действия е 750 000 евро общо за двете фази. Първоначалният бюджет, отпускан за първа фаза на проекта, не трябва да надвишава 150 000 евро.  Партньорите в проекти от по-слабо развитите региони, включително регионите в България, се съфинансират с 85% от ЕФРР. Проектните предложения трябва включват минимум 7 и максимум 10 партньори от 28-те държави от Европейския съюз, Норвегия и Швейцария, бенефициенти на програмата. Поканата за набиране на проекти ще бъде отворена до 15.00 часа на 17 април 2019 г.Дирекция „Управление на териториалното сътрудничество\" при Министерството на регионалното развитие и благоустройството, която е определена за Национален орган по Програма УРБАКТ ІІІ 2014-2020, ще сключва договори за предоставяне на национално съфинасиране в размер на 15% от одобрения бюджет на българските партньори в проекти и ще определя контрольори за извършване на верификация на разходите на българските партньори. Допустими партньори по програмата са „градове\" (общини), административни райони и др. еквивалентни на тях, дефинирани като публични местни власти, сдружения и местни агенции, които притежават правомощия да планират и прилагат специфични урбанистични политики. ", "date": "2019.01.14", "title": "Отпускат до 750 хил.евро на общините за градско развитие"}
{"url": "http://www.cross.bg/zadurzhani-arnaydova-ynishtozhenata-1593801.html", "text": "/КРОСС/ Трима души са задържани за унищожената дюна до къмпинг „Смокиня\". Това обяви в предаването „Здравей, България\" Румяна Арнаудова, говорител на главния прокурор.„Категорично се касае за разрушаване на дюни. Това за нас е защитена територия, а унищожаването й представлява престъпление от общ характер. Стартирано е наказателно производство\", обясни още Арнаудова.По думите й още в неделя са задържани на място багеристите.„Те са обяснили, че са наети от трето лице. Получили са 1000 лева. Задържан и поръчителят\", заяви Арнаудова.По думите й тритата са задържани за 24 часа. Пред полицията обаче предполагаемият поръчител отрича да е такъв. ", "date": "2019.01.14", "title": "Прокуратурата: Има трима задържани за унищожената дюна до къмпинг „Смокиня”"}
{"url": "http://www.cross.bg/rozhdenitzi-na-yanyari-1593793.html", "text": "/КРОСС/ Веселин Калановски, актьорАсен Драгнев, композиторПроф. дфн Веселин Александров, метеорологД-р Веселин Радичев, началник АГ отделение в МБАЛ \"Здраве\"-Велинград ", "date": "2019.01.14", "title": "Рожденици на 14 януари "}
{"url": "http://www.cross.bg/izkystvo-tatyirovkite-kozhata-1593781.html", "text": "/КРОСС/ През цялата история на човечеството хората умишлено са оставяли трайни следи върху кожата си. Най-старите образци на рисунки върху кожата са открити от археолози по мумии в Египет и Нубия с приблизителна възраст около 4000 години. Някога татуировката е служела не само за украшение, а и за племенен знак, обозначавала е принадлежност към род, играела е ролята на тотем и се е вярвало, че има определена магическа сила. В основата на всичко това стои разбирането, че татуировките имат определено значение.Ако се придържаме към същността на понятието изкуство, то татуировките са такова – предават послание, показват въображението и техническите способности на своя автор, доставят удоволствие. Те са като картина върху човешко тяло.Татуировките представляват интерес още за първобитните хора. Телата на най-достойните мъже в племето са носели естествените белези от лов или битка. Оттук започва да се търси и изкуственото белязване като символ на храброст и престиж. По онова време обаче едва ли можем да говорим за изкуство, но това е доказателство за естественото навлизане на татуирането в живота на хората.Не навсякъде обаче татуирането има положителен смисъл. В Древен Рим например с татуировките са белязвали престъпниците и робите. В Средновековен Китай са практикували татуирането като съдебно наказание. Древните гърци пък използвали белязването на кожата като начин да се изпращат тайни съобщения. В татуировката може да се вложи дори лечебна сила - така например в Древен Египет са вярвали, че рисунката на малка птица до окото коригира зрението.В Европа татуировките навлизат през 60-те години на 19.век. Благодарение на мощния тласък на младежката култура в този период се появява ново поколение татуисти. Творческите им амбиции и смелите експерименти издигат татуировката до ранга на изкуство. Днес в още по-голяма степен татуистите определят себе си като артисти. Те посочват две важни предпоставки за успеха на един такъв майстор - да рисува и да пътува. Опитът с четка върху платно е от изключително значение за професионалната работа с машината, иглите и боята върху човешката кожа. Важно е общуването между артистите, посещаването на фестивали. Всичко това говори за отдадеността и таланта, които изисква професията на татуист в истинския смисъл на думата. Хората си поверяват кожата - като едно платно, а татуистът е художникът, който трябва да въплъти идеята, мисълта, чувството в образ. Татуировката може да бъде като снимка, която запечатва твой значим момент и винаги е с теб.От друга страна, срещу татуиста стои клиентът. Някои хора си правят татуировки, защото е модерно. Те не влагат особена мисъл нито в символиката, нито в мястото, където да бъде изобразена тя. Тези хора са една от основните причини татуирането да се възприема за комерсиално и „модерно”. За лошата слава на татуировките допринасят и образите на престъпници, облечени в татуировки, които обикновеният човек вижда на екрана на телевизора си. Тези хора едва ли могат да дадат някакво задълбочено обяснение на своите татуси. Те най-често изобразяват кръстове или черепи. Популярни са също така цитати от Библията, надписи на латински, на иврит, на арабски или на английски, както и всякакви йероглифи, които най-често съдържат или религиозен смисъл, или агресивно послание. В този случай безспорно изкуството е заменено от комерсиалната му опака страна.Всичко, което прекрачва мярката, също престава да бъде изкуство. Има истински фанатици, които смятат татуировките за свое призвание и дело на целия си живот. Историята познава имена на хора, покрили цялото си тяло в татуировки, които са приели този начин за белязване на тялото си като фанатизъм, а не като изкуство. (Шампион в това отношение е най-татуираният човек в света – шотландецът Том Лепард, който умира през 2016 г. Цялата повърхност на кожата му е била покрита с татуировка, повтаряща орнаментите на леопардова кожа. Не са били татуирани само малки участъци между пръстите на краката и вътре в ушите. Второто място се държи от англичанина Уилфред Харди, също починал през 2016 г., при когото 96% от тялото му е било татуирано – дори езикът, венците и веждите.)Както във всяка сфера на живота, всичко е индивидуално и няма никога една гледна точка. Татуировките могат да бъдат отблъскващ образ на агресия и пошлост, могат да бъдат и проява на красота и вкус. (Ако се придържаме към определението за изкуство, то трябва да знаем, че това е разнообразна гама от човешки дейности за създаване на визуални, слухови или изпълнителни произведения на изкуството, изразяващи въображаемите и техническите умения на автора, предназначени да бъдат оценени заради тяхната красота и емоционален заряд.) В този смисъл всяко творение – независимо дали е върху платното или кожата – когато е красиво и натоварено с пълноценен смисъл, може да се възприеме като изкуство, без да забравяме обаче, че границата между комерсиалното, пошлостта и изкуството е тънка.", "date": "2019.01.14", "title": "Изкуство ли са татуировките?"}
{"url": "http://www.cross.bg/izberi-obichash-rabotata-1593789.html", "text": "/КРОСС/ Избери работата, която обичаш, и тогава няма да бъдеш принуден да работиш и един ден през живота си.Конфуций ", "date": "2019.01.14", "title": "Избери работата, която обичаш"}
