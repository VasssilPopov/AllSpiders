{"url": "http://www.cross.bg/moskovski-makron-kusno-1574978.html", "text": "/КРОСС/ „Вярвам, че има шанс да бъде коригиран пакетът за мобилност, чисто концептуално и в конкретни текстове, за да бъде обективно отчетено желанието на българския транспорт\". Това каза министърът на транспорта Ивайло Московски пред протестиращите в София след края на срещата на върха ЕС - Западни Балкани.Така наречения закон \"Макрон\" задължава шофьорите на всеки три седмици да почиват 45 часа у дома, а задължителните почивки да стават в хотел, а не в кабината на камиона.„Декларирам още веднъж, че правителството и всички институции в държавата са зад вашите искания и интереси\", подчерта Московски.Той потвърди, че до късно снощи, заедно с премиера Бойко Борисов, са разговаряли с германския канцлер Ангела Меркел и френския президент Емануел Макрон, за да ги запознаят в детайли със ситуацията.„Обсъдихме текст по текст темите, които не са приемливи за българските превозвачи, а в някои аспекти - и за останалите държави от Източна Европа. Колкото и късно да беше, те извикаха своите съветници и разпоредиха да се търси възможен и балансиран вариант\", допълни транспортният министър и изрази увереност, че по този въпрос ще бъде постигнат положителен резултат, а интересите на българските превозвачи ще бъдат защитени. ", "date": "2018.05.17", "title": "Московски: Има шанс пакетът за мобилност да бъде коригиран"}
{"url": "http://www.cross.bg/sofiya-instalatziyata-godina-1574984.html", "text": "/КРОСС/ Столичният общински съвет гласува Топлофикация да изтегли 67 милиона евро от ЕИБ за изграждане на инсталацията за RDF-отпадъци. След почти четири часа дискусии 35 от общинските съветници гласуваха „за\", 16 - „против\", а 6 се въздържаха.В началото на заседанието лидерът на БСП-София Калоян Паргов предложи оттеглянето на тази точка, но предложението бе отхвърлено. Искаме заводът за преработка за отпадъци да бъде изграден в с. Яна, а не в ТЕЦ - София, за да спестим замърсяването в София и напрежението сред гражданите, заяви Паргов. По думите му инсталацията трябва да бъде до завода за преработка на отпадъци, и за да се спестят транспортните разходи, от които изтичат милиони години наред. По този начин ще спестим още едно замърсяване на София, свързано с фините прахови частици\", каза Паргов. Председателят на БСП - София поясни, ако мястото не бъде сменено, десетки камиони с твърдо гориво ще преминават от централната част на столицата до ТЕЦ -София.Два камиона ще правят курсове на 24 км, контрира зам.-кметът по екология Йоанна Христова.Според Валя Чилова председател на комисията по инженерна инфраструктура и енергийно планиране, парното на столичани ще поевтинее с 6% в резултат на работата на инсталацията.Има бъг в системата на Столична община, обясни Венци Мицов от Група 5. Гражданите нямат информация какво се работи тук, допълни той. Ние няма да бъдем част от взимането на това решение, заяви и Светльо Витков. Вярваме в \"Топлофикация - София\", че ще намали цените, така както вярваме в Дядо Мраз, че ще ни донесе подаръци, каза още Витков.Предложението им да се отмени решението на СОС от 20 юли миналата година за даване на съгласие на Столична община и „Топлофикация София\" ЕАД да кандидатстват по процедура „Проектиране и изграждане на инсталация за комбинирано производство на енергия в София с оползотворяване на RDF - трета фаза на интегрирана система от съоръжения за третиране на битовите отпадъци на Столична община\", беше отхвърлено. В знак на протест съветниците от група 5 сложиха противогази залата на заседанието на СОС. Кметът на София Йорданка Фандъкова обаче благодари на съветниците от всички групи в СОС, които са подкрепили на 20 юли 2017 г. решението. Сред тях са представители на Група 5, Реформаторския блок, БСП и ГЕРБ.Фандъкова призова политическите лидери да не провокират страховете на хората. Ние сме в тази зала, не за да лъжем и не, за да се грижим за бъдещите предизборни сметки на партиите, които представляваме. Казвам ви го много ясно и вярвам, че ще ме разберете - има нещо по-важно от изборния резултат и това е резултатът за хората. Тук сме, за да гарантираме успешното бъдеще на този град и на хората. Бъдеще, което да ни приближава все повече и по-бързи стъпки към другите европейски столици.Повярвайте ми, понякога е по-лесно да спечелиш симпатии, ако се откажеш от тежките проблеми, оставиш на някой следващ да ги реши. Признавам, че получих много съвети в тази посока. Но животът на хората и животът на града, не се измерват с мандати и политически сметки. В това вярвам и това ще продължа да защитавам, каза още Фандъкова.Кметът уточни:С пускането на новата инсталация част от старите мощности на ТЕЦ „София\" вече няма да работят на пълен капацитет. По този начин намаляваме емисиите, които в момента ТЕЦ-а емитира във въздуха. Фините прахови частици от ТЕЦ „София\" с новата инсталация намаляват с 6,2 т. на година или с 9,6 на сто.Емисиите на въглероден оксид намаляват с 87,2 т. на година, което е със 7% по-малкоАзотните оксиди намаляват с 46,4 т. на година или 2% по-малко.Европейката норма на емисиите Фини прахови частици - ФПЧ, за индустриалните съоръжения е 10 милиграма на кубичен метър, а инсталацията на София ще покрие норма под 1 милиграм на кубичен метър.По отношение на диоксините и фураните, за които се говори също много, мисля, че успяхме да убедим и най-големите скептици, че те са в пъти по-ниски от тези, които емитират дейности по горене в бита.По отношение на пепелта - инсталацията отделя два вида пепел: дънна пепел и летяща пепел. Дънната пепел е неопасен отпадък - тя ще се извозва до депо за строителни отпадъци и от нея могат да се произвеждат материали за строителството. Летящата пепел, ще се транспортира до специални хранилища, като са предложени 4 различни варианта.Инсталацията на София е проектирана с комплексна 4-степенна система за очистване на отработените газове от най-съвременно поколение.София има уникален шанс, с който мисля, че не може да се похвали нито една европейска столица, и той е да изгради системата за производство на енергия от РДФ с 58% безвъзмездна помощ по ОПОС. Общата стойност на проекта е 157, 5 млн. евро, а съфинансирането, за което се иска кредит, е до 65,7 млн. евро.Предварителните анализи сочат, че на годишна база инсталацията ще реализира печалба от 10 млн. евро, а оперативните разходи за поддръжката й са до 7 млн. евро на година.В момента ние плащаме 5 млн. лв. за оползотворяване в циментовите заводи и то за количества по-малки от заложените за МБТ. Предстоят нови конкурси и можете да си дадете сметка, че тази цена ще нараства с увеличение на количествата, каза още Фандъкова. ", "date": "2018.05.17", "title": "Ще се строи инсталация за RDF-отпадъци в София за 67 млн.евро     "}
{"url": "http://www.cross.bg/nankov-posochi-nikolaii-1574986.html", "text": "/КРОСС/ Страните от Западните Балкани трябва да изминат своя път към ЕС, като паралелно с това се осигури и тяхната транспортна свързаност, за да имат достойно място и бъдеще в обединена Европа. На Балканите им трябват модерни, нови  летища, интермодални пристанища, железопътна инфраструктура и пътища. Това е, което се очаква от нас и за което трябва да търсим различни възможности за финансиране, като по всеки един от тези важни инфраструктурни проекти може да започне работа веднага.Това заяви министърът на регионалното развитие и благоустройството Николай Нанков по време на панела „Транспортна свързаност на Западните Балкани - диалог с потенциални донори и партньори\" в рамките на днешната Среща на върха Западни Балкани - ЕС.Пред участниците в нея министърът представи приоритетните за региона проекти и подчерта, че интермодалният коридор номер 8 е жизненоважен като пряка  връзка между Адриатика и Черно море. Той посочи, че на територията на страната ни през следващите четири до пет години трябва да се наблегне на строителството на оставащите за доизграждане 80 км от границата с Република Македония до АМ „Струма\". Около 400 млн. евро е недостигът за участъка, за който няма осигурен ресурс по линия на европейската солидарност и ще се разчита на собствени средства и на подкрепата  на международните финансови институции, посочи Николай Нанков.Разглеждаме картината само в България, но трябва да положим общи усилия, защото изграждането на транспортната инфраструктура само в една страна не дава устойчива свързаност и дългосрочна перспектива на свързаността в региона. Хубаво е, че колегите от другите страни също работят по коридор 8, подчерта министърът.На българска територия остава да се изградят не повече от 32 км от коридор номер 10 от София до границата със Сърбия, съобщи още Николай Нанков и допълни, че в момента търговете за избор на изпълнител са в напреднал етап. Има частично финансиране от Механизма „Свързана Европа\", а останалите вероятно ще бъдат от бюджета, посочи Николай Нанков.Два ключови проекта на територията на България обхваща коридор номер 10, посочи още регионалният министър. През тази година приключваме с изграждането на 30 км от АМ „Струма\", посочи той и допълни, че за строителството на най-скъпия и най-сложен участък от нея - през Кресненското дефиле, са необходими около 420 млн. евро. За него се търси съфинансиране - вероятно от републиканския бюджет, през бъдещото въвеждане на тол таксата, но оставаме отворена вратата и за международните финансови институции.Стартирахме с процедурите по изграждането и на друга част от коридора - направлението между Видин и Ботевград. Там отново ще разчитаме на бюджетни средства, защото европейските през този програмен период са насочени основно към АМ „Струма\", коментира Николай Нанков.Разчитаме на консултациите на Световната банка при въвеждането на тол системата в България. Страната ни ще е последната страна на Балканите, която ще въведе тол система, но тя ще бъде най-иновативната, посочи още министърът.Реализацията на тези проекти ще открие нови възможности за развитие и икономически просперитет на региона. Те ще дадат надежда и оптимизъм на хората в региона. Това са инвестиции в бъдещето, в сигурността на Балканите, защото там, където се гради, където се изпълняват мащабни проекти по линия на европейската солидарност, по линия на средствата от международните финансови институции, има мир, а не криза и разрушения. И нека с общи усилия не само България, а и Западните Балкани се превърнат в строителна площадка, на която заедно да градим общото си бъдеще, каза министър Нанков в заключение. ", "date": "2018.05.17", "title": "Нанков: На Балканите им трябват модерни  летища, интермодални пристанища, железопътна инфраструктура и пътища"}
{"url": "http://www.cross.bg/borisov-boyan-izrazyava-1574972.html", "text": "/КРОСС/ Министър-председателят Бойко Борисов изпрати писма до председателя на Държавния съвет на Китайската народна република Ли Къцян и до премиера на Непал К. П. Шарма Оли. В тях той изразява благодарност за своевременното съдействие за организирането и провеждането на спасителната акция за намиране на българския алпинист Боян Петров.Българският премиер оценява високо усилията на китайското правителство и институции, както и на непалските власти, които обезпечиха издирвателната акция по въздух и суша. Специална признателност той изразява на всички хора, участвали в спасителните екипи, въпреки крайно тежките метеорологични условия.  ", "date": "2018.05.17", "title": "Борисов благодари на Китай и Непал за помощта им в издирването на Боян Петров"}
{"url": "http://www.cross.bg/boyan-petrov-vruh-1574964.html", "text": "/КРОСС/ Приятели на алпиниста Боян Петров организират поход в него памет тази неделя, 20 май. Сборната точка е в квартал \"Княжево\". Приятелите на българския алпинист се събират в 9 часа. Походът ще бъде до местността \"Копитото\" на Витоша.Припомняме, вчера спасителната операция по издирването на изчезналия в Хималаите български алпинист беше прекратена. При действията на спасителите, които продължиха 11 дни, не бяха открити следи от Боян на върха Шиша Пангма.Боян Петров ще остане завинаги в Хималаите.В периода от 2009 до 2017 година Петров покори дест осемхилядника - Гашербрум-1 (8068), Канчендзьонга (8586), Броуд пик (8047), К2 (8611), Манаслу (8163), Анапурна (8091), Макалу (8463), Нанга Парбат (8126), Гашербрум-2 (8035) и Даулагири (8172).Алпинистът целеше да стане първият българин, покорил всичките 14 върха над 8 000 метра в света. До заветната цел на Боян оставаха само още четири осемхилядника, между които и най-високият връх в света - връх Еверест. По план Боян трябваше да тръгне към най-високата точка на света, след като изкачи връх Шиша Пангма. ", "date": "2018.05.17", "title": "Поход от \"Княжево\" до \"Копитото\" в памет на Боян Петров"}
{"url": "http://www.cross.bg/gradysa-obyad-temperatyri-1574971.html", "text": "/КРОСС/ В петък преди обяд ще бъде предимно слънчево, но след обяд ще се развива купеста и купесто-дъждовна облачност и на много места в Южна България ще превали и прегърми.По-значителни ще са явленията в югоизточните райони от страната. След пладне в Дунавската равнина ще се появи слаб до умерен западен вятър. Привечер над Западна България облачността ще се увеличи и през нощта срещу събота и там ще има превалявания и гръмотевици. Максималните температури ще са 24-29 градуса.Над Черноморието ще преобладава слънчево време, с временни увеличения на облачността, но ще е почти без валежи. Максимални температури на въздуха: 25-27 градуса. Температурата на морската вода е 18-20 градуса. Вълнението на морето ще е около 2 бала.Преди обяд в планините ще бъде предимно слънчево, но по късно през деня облачността ще се увеличава и на много места ще превали и прегърми. В отделни райони валежите ще са интензивни. Ще духа умерен, по билата - временно силен, вятър от запад-югозапад. Максималната температура на височина 1200 метра ще е около 18 градуса, на 2000 метра - около 11 градуса.В събота от север-северозапад ще нахлува малко по-хладен въздух. Валежите ще обхванат страната, ще се усилят, ще има и гръмотевични бури и градушки. Дневните температури на места в Северна България ще са около 20, докато на юг отново ще надвишават 25 градуса.В неделя преди обяд ще превалява на места, главно в източната половина от страната, а след обяд - в планините. Максималните температури ще са между 23 и 28 градуса. ", "date": "2018.05.17", "title": "Слънце до обяд в петък, следобед - дъжд"}
{"url": "http://www.cross.bg/dvamata-aresta-plovdiv-1574976.html", "text": "/КРОСС/ Апелативният съд в Пловдив остави двамата задържани шефове на Регионалната здравна каса в града в ареста.На 12 и 14 май съдът в Пловид реши задържаните служители на РЗК - Пловдив Иван Деспотов и Влади Манев, които са обвинени в документална измама и подкуп, да останат в ареста за постоянно. След като двамата обжалваха решеният, днес Апелативният съд в областния град потвърди постоянното им задържане под стража, съобши БНР.Според магистратите събраните доказателства срещу лицата са достатъчни за това да се направи обосновано предположение, че те са извършили престъпленията, за които са обвинени. Според съда ако двамата бъдат освободени, те биха могли да повлияят на свидетели по производството, имайки предвид длъжностите, които заемат.Обвинението срещу двамата гласи, че те са източили близо 1 милион лева чрез престъпна схема през аптеки-фантоми. Заради това НЗОК плащала два пъти за скъпоструващото лечение на хепатитноболни пациенти. ", "date": "2018.05.17", "title": "Съдът не пусна от ареста на шефовете на Пловдивската здравна каса"}
{"url": "http://www.cross.bg/zapadnite-balkani-tysk-1574977.html", "text": "/КРОСС/ Срещата на върха бе успех. Това обобщи председателят на ЕС Доналд Туск на пресконференция в НДК. Прекалено много време минало от последната среща по темата в Солун.ЕС е и ще остане най-надеждният партньор на Западните Балкани, изтъкна той. Туск обобщи договореностите от днешната среща. Програмата за свързаност не е алтернатива или заместване на разширяването, каза Туск. Не виждам бъдеще за Западните Балкани извън ЕС, няма план Б, тяхното място е в нашата общност, изтъкна председателят на ЕС.Съюзът ще продължи да поддържа ядрената сделка с Иран. В същото време ЕС ще има готовност за реакция, ако интересите ни бъдат засегнати. Общността е готова за либерализирана търговия със САЩ, но и щатите ще трябва да отговорят на определени условия, коментира още Доналд Туск.Жан Клод Юнкер също посочи, че докато Иран изпълнява ядрената си програма, ЕС също ще се придържа към договорките. Американското оттегляне обаче ще има последствия върху европейските предприятия. ЕИБ ще помага на европейските фирми в Иран, разбрали са се евролидерите.Ние искаме неограничено изключение от предлаганите мерки за облагане с мита, подчерта Юнкер за търговията със САЩ. ЕС е готов заедно със САЩ да обмислят реформа в СТО. Няма да преговаряме с дамоклиев меч, който виси над главите ни, изтъкна и президентът на ЕК.Премиерът Бойко Борисов се извини на софиянци за чудовищния трафик. Ползите за страната били много повече от два дни трафик. Това е председателството на България, никой не помни имената, помни се името България, свързано с председателството, каза министър-председателят.Честно, без лицемерие и от сърце си говорели евролидерите. Два дни радости, тъги, усилия се положило за интеграцията на Западните Балкани, по думите на Борисов. Единственото спасение на ЕС е да бъдем единни, категоричен бе той. А както се изразила Ангела Меркел \"един лист да не може да мине между страните\".Подписано бе и споразумение за газова връзка между България и Сърбия. Подписани бяха и редица други стратегически документи- между Сърбия и ЕИБ. Подписан бе и документ за цифровото развитие на Западните Балкани.  ", "date": "2018.05.17", "title": "Няма план Б за Западните Балкани, отсякоха Туск, Юнкер и Борисов"}
{"url": "http://www.cross.bg/kosovo-surbiya-tachi-1574963.html", "text": "/КРОСС/ Президентът на Косово Хашим Тачи и държавният глава на Сърбия Александър Вучич проведоха среща в София в присъствието на шефа на ЕС за външната политика Федерика Могерини, съобщава IBNA. Разговорите са проведени в кулоарите на срещата на върха ЕС-Западните Балкани в българската столица.В съобщение на пресофиса на Могерини се казва, че \"двамата лидери са потвърдили готовността си да работят интензивно с ръководителя на ЕС за външната политика за нормализиране на отношенията, което е решаващ елемент за трансформиране на целия регион. Като се има предвид, че отношенията на Западните Балкани са много важни за ЕС, тази година е важно Сърбия и Косово да придвижат европейските си стремежи напред\".Междувременно Тачи заяви, че \"ние се съгласихме финалната фаза от диалога за нормализиране на отношенията между Косово и Сърбия да започне в близко бъдеще с помощта на ЕС, САЩ и други ключови играчи\".Той добави, че този нов импулс изисква участието на всички политически сили, гражданското общество и медиите в Косово, защото в крайна сметка процесът ще доведе до признаване на Косово от Сърбия и присъединяване на Косово към НАТО.Сръбският президент каза от своя страна, че е \"разменил няколко любезни думи\" с президента на Косово, докато Могерини обяви, че Сърбия винаги е готова да продължи разговорите с Косово, ако Прищина е склонна да направи компромис.В същото време преди да започне срещата на върха албанският премиер Еди Рама прегърна Вучич.Междувременно Тачи се срещна с гръцкия премиер Алексис Ципрас. По време на разговорите двамата обсъдиха двустранното сътрудничество, включително икономическите и търговските връзки, информира Gazeta Express.Тачи е поискал от Ципрас да подкрепи визова либерализация за Косово и стремежите на балканската страна да се присъедини към ЕС. Той също така иска от Атина да подкрепи членството на Косово в международни организации. ", "date": "2018.05.17", "title": "В София лидерите на Сърбия и Косово се съгласиха да работят за нормализация"}
{"url": "http://www.cross.bg/politzaii-leva-zhena-1574966.html", "text": "/КРОСС/ Възрастна жена от Шумен даде близо 45 000 лева на телефонни измамници. В сряда около обяд на стационарния й телефон звъннал непознат мъж, който се представил за полицай и приложил познатия сценарий.Мнимият полицай обещал, че при успешна акция, в знак на благодарност, щяла да получи доживотно увеличение на пенсията и оставил телефон за връзка с номер 08112.След като приключил разговорът, 80-годишната жена опитала да се обади на този номер, но не успяла. Малко след това я потърсил непознат мъж, който й казал, че по най-бързия начин трябва да намери 20 000 лева и да ги предаде, за да не се случи най-лошото с нея и близките й.След отправените закани и заплахи последвало ново обаждане от мнимия полицай. В резултат на многократни обаждания и разговори жената била убедена да остави пред входната си врата всички нейни и на близките й спестявания - общо 44 800 лева, както и златни накити.По-късно жената разбрала, че е била измамена. Образувано е досъдебно производство.  ", "date": "2018.05.17", "title": "Възрастна жена даде близо 45 000 лв. на телефонни измамници"}
{"url": "http://www.cross.bg/zayavi-fandukova-kmet-1574969.html", "text": "/КРОСС/ Всеки общински служител и районен кмет носи лична отговорност. Това заяви кметът на София Йорданка Фандъкова по повод ареста на главния юристконсулт на община \"Подуене\" Лилия Геринска.Фандъкова е категорична, че е непримирима с корупцията и всеки трябва да знае какво прави и как го прави. \"Районните кметове имат самостоятелно управление. Те се избират така, както аз съм избрана и си носят отговорността. За моята администрация отговарям аз, категорична бе кметицата и заяви, че всички сигнали, които се получават, ще бъдат изпратени на компетентните органи. А при всяко съмнение от Столична община ще започват проверки\", заяви столичният кмет.Фандъкова призна, че не е наясно какви и колко страници са подменяни от арестувания главен юристконсулт, както и за какви конкретно обществени поръчки става въпрос.Припомняме, в сряда от ГДБОП информираха, че при спецакция на 15 май на Софийската градска прокуратура и ГДБОП са разбили организирана престъпна група за изпълняване на незаконна обществена поръчка от длъжностно лице на Столична община.По-рано през деня кметът на район \"Подуяне\" Ева Митова заяви, че е изненадана от ареста на шефа на правния отдел в общината.  ", "date": "2018.05.17", "title": "Фандъкова: Всеки общинар и районен кмет носи лична отговорност"}
{"url": "http://www.cross.bg/ylysoii-godini-zatvor-1574970.html", "text": "/КРОСС/ Турски знаменитости, сред които любимият на зрителките на телевизионни сериали актьор Чагатай Улусой, са сред 34-ма подсъдими, които получиха присъди затвор за търговия с наркотици, съобщава турският в. \"Дейли сабах\". Съд в Истанбул произнесе присъдите по продължилото пет години дело, в което освен Улусой подсъдими са актрисата и модел Гизем Караджа, певецът Дженк Ерен и други популярни лица.Улусой и Караджа бяха осъдени на четири години и два месеца затвор, а Ерен получи шест години и три месеца по същото дело. Обвиняемите отхвърлиха обвиненията за търговия с наркотици, макар че някои от тях признаха, че са взимали дрога. Те бяха пуснати на свобода в хода на процеса, след като за кратко бяха арестувани при зрелищна операция.Присъдата беше изненадваща предвид факта, че съдиите обичайно издават условни присъди, когато определят по-кратък престой зад решетките. 27-годишният Улусой се прочу с ролята си в сериала \"Огледален свят\" през 2011 г. Той бе в актьорския състав на турската версия на американската телевизионна поредица \"Кварталът на богатите\", а понастоящем участва в научнопопулярен сериал на Netflix. ", "date": "2018.05.17", "title": "Осъдиха на затвор звездата от турските сериали Чагатай Улусой"}
{"url": "http://www.cross.bg/sandvich-ychilishte-morkov-1574973.html", "text": "/КРОСС/ Варненска майка на първокласник в училище \"Гео Милев\" изрази изрази пред Varna24.bg притеснението и негодуванието си, че детето й е трябвало да закуси със сандвич от мухлясал хляб и парченце морков в средата.\"Останах без думи, когато детето извади от чантата това подобие на храна, предоставено като безплатна закуска в училище. Добре, че е злоядо и е гризнало една хапка само от въпросния сандвич, намазан символично с нещо и с парче морков в средата.\"Жената не е обърнала внимание коя е фирмата майстор на \"питателния\" сандвич, но е категорична, че е по-добре да не се дават никакви безплатни закуски, ако те крият риск за здравето на малчуганите. ", "date": "2018.05.17", "title": "Сандвич от мухлясъл хляб и морков получи варненски първокласник за закуска в училище"}
{"url": "http://www.cross.bg/balkani-zapadnite-deklaratziyata-1574974.html", "text": "/КРОСС/ Лидерите на ЕС отново се ангажираха да сплотят държавите от Западните Балкани и да ги доближат до съюза, но не говорят за членство, а само за \"европейска перспектива\". Това става ясно от Декларацията от София, приета след проведената в българската столица среща на върха ЕС-Западните Балкани, която е първата в този формат за последните 15 г. Но декларацията намеква за засилване на влиянието на ЕС на Балканите на фона на апетитите на Китай и Русия.В декларацията се отбелязва, че ръководителите на ЕС и държавите членки споделят ангажимента на Западните Балкани към \"европейските ценности и принципи, както и с визията за силна, стабилна и обединена Европа, основана на нашите исторически, културни и географски връзки и взаимни интереси в областта на политиката, сигурността и икономиката\".Брюксел отново потвърждава \"недвусмислената си подкрепа за европейската перспектива на Западните Балкани\".\"Въз основа на постигнатия досега напредък партньорите от Западните Балкани отново потвърждават ангажираността си с европейската перспектива като свой категоричен стратегически избор и с активизирането на своите усилия и взаимна подкрепа. Надеждността на тези усилия зависи от ясното информиране на обществеността\", се казва в декларацията.Преди дни дипломати съобщиха, че в текста няма да се споменава \"държавите\" от Западните Балкани, а \"партньорите\" заради позицията на Испания за Косово. Премиерът на Испания Мариано Рахой не присъства на срещата, тъй като отказва да стои на една маса с косовски политици. Испания е сред пет държави от ЕС, които не признават Косово за независима държава.Европейският съюз се ангажира да засили помощта за Западните Балкани за постигане на съществен напредък в областта на принципите на правовата държава и на социално-икономическите реформи.\"ЕС приветства ангажираността на партньорите от Западните Балкани с върховенството на демокрацията и принципите на правовата държава, по-специално борбата с корупцията и организираната престъпност, доброто управление и зачитането на правата на човека и правата на лицата, принадлежащи към малцинства\", пише в документа.Брюксел поощрява партньорите от Западните Балкани да продължават да укрепват \"добросъседските отношения, регионалната стабилност и взаимното сътрудничество\" за постигане на помирение.Общността също така се ангажира значително да повиши свързаността във всичките ѝ измерения: в областта на транспорта и енергетиката, цифровата и икономическата сфера, както и между хората.Като приоритети в отношенията между ЕС и държавите от Западните Балкани се посочват цифровата икономика, борбата с климатичните промени, енергийната сигурност чрез диверсифициране на източниците и маршрутите, специални възможности за младите хора и други.Акцентирано е и на сигурността.\"ЕС и партньорите от Западните Балкани имат много общи предизвикателства в областта на сигурността, които изискват координирани индивидуални и колективни действия. Чрез съвместна работа можем да се справим ефективно с тези предизвикателства. Сътрудничеството ни по отношение на пресичането на незаконните миграционни потоци доказа стойността си и ще продължим да го развиваме\", се отбелязва в декларацията.\"За борбата с тероризма и екстремизма, включително финансирането, радикализацията и връщането на чуждестранните бойци терористи, е нужно засилено сътрудничество помежду ни\", се казва още в декларацията.Държавите членки на ЕС подчертават важността балканските партньори да се борят с корупцията и организираната престъпност.\"С дезинформацията и други хибридни дейности ще се борим съвместно чрез по-голямо сътрудничество в областта на устойчивостта, киберсигурността и стратегическата комуникация\", ангажират се още подписалите се под декларацията държави.Очаква се Хърватия да бъде домакин на среща на върха между ЕС и Западните Балкани по време на председателството си през 2020 г.Според експерти преговорите в София приключиха без конкретно предложение към Западните Балкани 15 г. след срещата на високо равнище в Солун.Вероятният компромис между Македония и Гърция за името се подчертава като единствената връхна точка на форума.   ", "date": "2018.05.17", "title": "ЕС и Западните Балкани договориха европейската перспектива, но не и реално членство"}
{"url": "http://www.cross.bg/varna-pochina-katastrofa-1574975.html", "text": "/КРОСС/ Жена почина при катастрофа във Варна. Инцидентът стана на кръстовище между \"Тойота\" с 43-годишна водачка от Варна и \"Фолксваген\" с водач на 22 г. от Бургас, съобщиха от МВР-Варна.След удара между двата автомобила, вторият се отклонява от траекторията си и блъска жена, която била на тротоара. 67-годишната пешеходка е откарана незабавно в болница, където е починала.Изясняват се причините и обстоятелствата, довели до инцидента. По случая е образувано досъдебно производство.  ", "date": "2018.05.17", "title": "Пешеходка почина след катастрофа във Варна"}
{"url": "http://www.cross.bg/avtomobil-ylitza-blagoevgrad-1574956.html", "text": "/КРОСС/ Полицейска патрулка катастрофира в Благоевград снощи около 22 часа на улица ‘'Славянска'', съобщи БГНЕС. Полицейският \"Опел Астра\" с двама служители на Първо РПУ се блъска в \"Мазда\" на кръстовището с улица \"Шар планина\".Полицейският автомобил преследвал друга лека кола. Водачът му, след като вижда полицаите, дава пълна газ, потегляйки с бясна скорост в посока Югозападния университет. Полицаите тръгват да го гонят. На \"Т\"-образното кръстовище от улица \"Шар планина\" излиза лека кола \"Мазда 3\", който отнема предимството на полицейския автомобил. Без спирачен път той се врязва в лявата предна врата на колата. Пострадали няма.29-годишният водач на полицейския автомобил се удря във волана, а колегата му в предното стъкло. Шофьорът на преследвания автомобил е избягал, но полицаите са видели регистрационния му номер.Двамата полицаи - на 29 и 39 години, са прегледани в МБАЛ- Благоевград, направеният скенер не е установил травми и са освободени.Работата по случая продължава. ", "date": "2018.05.17", "title": "Патрулка катастрофира при гонка в Благоевград"}
{"url": "http://www.cross.bg/milanov-obvinyaemiyat-pysnaha-1574958.html", "text": "/КРОСС/ Пуснаха от ареста Борислав Миланов, който блъсна с колело дете в Южния парк в София.Софийски градски съд замени най-тежката мярка за неотклонение „задържане под стража\" на Миланов с по-лека „парична гаранция\" в размер на 1000 лева.Според съда има достатъчно доказателства, че именно обвиняемият е извършил престъплението, но основна причина за бързия процес са самопризнанията на Миланов.В заседателната зала стана ясно, че няма опасност обвиняемият да се укрие.Въпреки че Миланов е имал криминални прояви в миналото, съдът констатира, че престъпленията са били леки и не може да се счита, че обвиняемият е с висока степен на обществена опасност. ", "date": "2018.05.17", "title": "Пуснаха от ареста колоездача, блъснал дете в Южния парк"}
{"url": "http://www.cross.bg/makron-evropeiiskiya-nito-1574957.html", "text": "/КРОСС/ Франция подкрепя движението на балканските държави в Европейския съюз, но при условие, че всички те проведат необходимите реформи. Това заяви френският президент Еманюел Макрон при пристигането си на срещата на Европейския съюз-Западни Балкани, която се провежда в София.„Подкрепям движението на Балканите към Европа и тяхното присъединяване като бъдещи членове на ЕС. Но смятам, че трябва с голяма предпазливост и твърдост да се отнасяме към процеса на разширяването. Трябва да помагаме на страните, които се реформират и вървят към Европа. Това е наш стратегически избор\", каза стопанинът на Елисейския дворец.„Но преди да бъдат завършени необходимите реформи не трябва да бързаме с разширяването. Това няма да е от полза нито на Европейския съюз, нито на страните-кандидатки\", подчерта Макрон, цитиран от ТАСС.В момента Албания, Македония, Сърбия, Черна гора и Турция са кандидатки да членство в ЕС. За нито една от тези страни не са ясни сроковете, когато могат да се присъединят към Съюза.  ", "date": "2018.05.17", "title": "Макрон: Не трябва да бързаме с разширяването"}
{"url": "http://www.cross.bg/sporta-zapochnaha-prechi-1574959.html", "text": "/КРОСС/ Христо Стоичков също се обяви против промените в Закона за хазарта, които ще забранят рекламите на букмейкъри и лотарийни игри в спорта. Той се присъедини към БФС и водещите ни футболни клубове, като заяви, че по този начин ще бъде убит българският спорт.\"Как е в САЩ? В Испания? Там популярните развлекателни игри и онлайн залаганията дават много силна подкрепа на спорта. В България се връщаме към лошите практики - да се разваля нещо, което работи добре заради нечии политически и даже по-лошо - лични интереси. Откакто лотариите започнаха да помагат на спорта, не само клубовете, но и националните отбори започнаха да дишат по-спокойно\", каза Камата от Маями.\"Българските спортисти са сред най-добрите ни посланици по света и който иска да им пречи, ще си носи греха завинаги. Искам да спре убийството на българския спорт. Аз съм част от него и няма да позволя на някой си да му пречи да се развива\", допълни емблематичният номер 8.  ", "date": "2018.05.17", "title": "Стоичков: Не убивайте българския спорт!"}
{"url": "http://www.cross.bg/ypravitel-iskame-oblastniya-1574960.html", "text": "/КРОСС/ Служителите от шуменския екарисаж, който е най-големият в страната, отново протестираха заради спряната дейност на дружеството. Със заповеди на шуменската дирекция по безопасност на храните екарисажът не може да извършва основните си дейности.Заповедите са обжалвани пред административния съд, но въпреки това от фирмата протестират, че спирането на дейността е неоснователно и тенденциозно и помолиха областния управител на Шумен за съдействие.„Ние в момента искаме просто да работим. Твърдим, че предприятието ни е перфектно, твърдим, че отговаряме на всички условия - както по българско законодателство, така и по европейско, искаме да бъде съставена комисия, да дойде на място\", заяви управителят на обекта д-р Мирослав Александров.Зам.-областният управител Петко Шаренков посочи, че администрацията е готова да съдейства.   ", "date": "2018.05.17", "title": "Протестът на шуменския екарисаж стигна до областния управител"}
{"url": "http://www.cross.bg/dobrev-hora-zam-predsedatelyat-1574961.html", "text": "/КРОСС/ \"Преди няколко часа, председателят на ЕНП Жозеф Дол каза, че корупцията е проблем, който трябва да бъде преодолян. Тук възниква въпросът Жозеф Дол руши ли стабилността в страната и иска ли да дискредитира българското европредседателство?\" - попита зам.-председателят на БСП Кирил Добрев по време на среща-дискусия, организирана от ОПО \"Николай Добрев\" в София.Кирил Добрев припомни, че БСП повтаря същите думи месеци наред и дори имаше вот на недоверие по темата. \"ГЕРБ не спират да ни обвиняват, че рушим тази стабилност и пречим на българското европредседателство. Интересно ще е как ще коментират думите на председателя на ЕНП\",допълни Добрев.Заместник-председателят на БСП, заедно с председателя на градската организация в София Калоян Паргов и народния представител Христо Проданов, разговаря с млади хора на тема \"Алтернативата БСП\".\"Говорейки за алтернатива, ние казваме едно основно нещо, а това е- че с тези хора, които сега управляват, БСП не може да управлява. Ние имаме базисни различия във всички сфери - от образование, до отбрана\",подчерта зам.-председателят на левицата. Той поясни, че за БСП има и въпроси, които не подлежат на дискусия - това са, че БСП е лява партия и тя е за Европа. \"За левицата 2018-та година е много важна. Това е годината, през която ние трябва да предложим разработени управленски политики и да предложим програма, с която да спечелим следващите избори\", допълни зам.-председателят на БСП. Той призова младите хора в залата да вземат активно участие при разработването на тези политики, както и да дават идеи как тези политики се представят на вътрешнопартийни форуми, как пред обществото и как да бъде постигнат този баланс. \"Време е да разберем, че политиката не \"продава\" спомени, а надежди и да спрем да говорим за миналото\", призова Добрев.Заместник-председателят на БСП не подмина и вътрешнопартийните въпроси. \"БСП е партия на 126 години и е най-голямата лява партия в България, нормално е да има и много кандидати за лидерския пост\", каза Добрев. \"Всеки един претендент за лидер на левицата трябва да знае, че БСП не се продава, не се заменя за подкрепа и никога не управлява от позицията на втора политическа сила\", подчерта той.  ", "date": "2018.05.17", "title": "Кирил Добрев: По критериите на ГЕРБ, с изказването си за корупцията, Жозеф Дол руши стабилността"}
{"url": "http://www.cross.bg/karlovo-roza-maslo-1574962.html", "text": "/КРОСС/ Един от най-големите родни производители на розово масло „Българска роза\" АД - Карлово е сред основните доставчици за парфюмерийните къщи в Грас, Франция. Всяка година с българското „течно злато\", както е известно розовото масло, 2/3 от големите парфюмерийни къщи в света произвеждат над 2,3 млн. парфюми. Така за последните 5 години българската компания е доставила на водещите производители на парфюми масло от роза Дамасцена, което е било вложено в над 11 млн. парфюми от световноизвестни марки.Компанията произвежда и собствени линии козметични продукти, които се изнасят, както в цяла Европа, така и в Китай, Виетнам, Южна Корея, САЩ, Русия, Австралия, Япония, Сингапур, Филипини и др. Луксозните линии козметика на „Българска роза\" - Карлово са с качеството на най-скъпите и елитни френски брандове.На 26 май 2018 г. „Българска роза\" ще отпразнува 70-тия си юбилей по време на „Празника на розата\" в Карлово. Всяка година, в последната събота на май в родния град на Васил Левски се организира празник, който обичайно започва с ритуала \"Розобер\" в розовите поля крайграда.От градините с рози празникът се пренася на централния площад на Карлово. Там на ръце младежи носят Царицата на розите - най-красивата девойка, избрана на едноименния конкурс, а в градския музей на Карлово се организира демонстрация на розоварене.„Българска роза\" АД е основана през 1948 г. От 1997  г. фирмата е публично акционерно дружесто с основен акционер „Стара планина Холд\". Компанията е член на Българска национална асоциация етерични масла, парфюмерия и козметика, на Международната федерация на производителите на етерични масла и аромати (IFEAT) и Асоциация на индустриалния капитал в България (АИКБ). Марката „Българска роза\" - Карлово е носител на златни медали от редица международни изложения. Дружеството е първият притежател на защитено наименование за произход „Българско розово масло\" от българското патентно ведомство. ", "date": "2018.05.17", "title": "С розово масло на „Българска роза” – Карлово годишно се произвеждат 2,3 млн. скъпи френски парфюми "}
{"url": "http://www.cross.bg/bulgariya-biznes-kamiona-1574953.html", "text": "/КРОСС/ С лозунги „Има ли място за нашия бизнес в ЕС\", „Европа на две скорости = на заден ход на България\" и „Транспортен пакет 1 и 2=Exit\" превозвачи от цялата страна излязоха на национален протест.Те се обявиха против т. нар. закон „Макрон\", който ги задължава на три седмици да почиват у дома 45 часа, както и задължителните почивки да стават в хотел, а не в кабината на камиона.Според тях тези рестриктивни мерки ще доведат до фалит както на международния транспорт, така и на автобусния. В София по дължината на бул. „Цариградско шосе\" има повече от 80 камиона и над 60 автобуса. Очаква се броят да се увеличи.Ще има и шествие от площад „Македония\" към НДК, а целта на протеста е европейските лидери, които са в София, да ги видят и чуят техните искания, за да не допускат транспортният бизнес в България да бъде унищожен.  ", "date": "2018.05.17", "title": "Превозвачи с камиони и автобуси протестират "}
{"url": "http://www.cross.bg/strana-prevozvachite-protest-1574955.html", "text": "/КРОСС/ Превозвачи от цялата страна излязоха на национален протест в деня на срещата на върха, която се провежда в София. Те се обявиха против т. нар. закон „Макрон\", който ги задължава на три седмици да почиват у дома 45 часа, както и задължителните почивки да стават в хотел, а не в кабината на камиона.„Безспорно срещата с представителите на Западните Балкани е много важна за нас, защото разгражда една повече от вековна антибългарска политика на антибългарския македонизъм. Затова за нас е важно между Охрид и Черно море да няма граница\", коментира в „Здравей, България\" Ангел Джамбазки, евродепутат от ВМРО.„Най-важният въпрос е нахалството и наглостта на част от лобистите в определени държави, най-вече Франция, които се опитват по един антиевропейски начин да създават евроскептицизъм. Те разглобяват ЕС. Опитват се да откраднат един цял български сектор. Опитват се с непазарни методи да въведат административна пречка, така че българските превозвачи да фалират и да могат да вземат техните работници там като гастарбайтери. Това е безпрецедентно\", на мнение е Джамбазки.„Подкрепям протеста на превозвачите и организираме такъв и в Брюксел. Там ще бъдат и поляци, унгарци и румънци - всички засегнати. Трябва да направим повече от скандал\", допълни евродепутатът.„Форумът в София дава възможност лидерите да видят, че има реален протест на превозвачите. Ще видят и последователната политика на държавата. Българското правителство заяви нашата позиция още миналата година, а именно, че не сме съгласни с ограниченията в сектора\", коментира от своя страна евродепутатът от ГЕРБ Андрей Ковачев.„Трябва да се води конструктивен разговор и България има огромното предимство да определя в значима степен и дневния ред. Трябва да поставим интереса на българската страна на масата. Направихме всичко възможно темата да бъде консолидирана в ЕП\", заяви Илхан Кючук, евродепутат от АЛДЕ/ДПС.  ", "date": "2018.05.17", "title": "Джамбазки: Организираме протест на превозвачите и в Брюксел"}
{"url": "http://www.cross.bg/neofit-vsichko-sinod-1574954.html", "text": "/КРОСС/ Патриарх Неофит е изписан от болница, съобщават от Светия синод.„Негово Светейшество Българският патриарх и Софийски митрополит Неофит е изписан от болницата и е у дома си в Софийската св. митрополия. Да се помолим Милостивият Бог да му дарува крепко здраве и дълголетие начело на Българската православна църква\", пишат от Светия синод.Патриархът беше приет в реанимацията на лечебно заведение в столицата на 18 април заради симптоми, свързани с хроничното му сърдечно заболяване. На следващия ден той бе изведен от отделението за интензивна грижа.„Той има две клапи на сърцето, те са сменени преди няколко години, така че нормално е човек да се почувства - заради атмосферното налягане и преумора, различни причини могат да доведат до така прилошаване, но в крайна сметка всичко е овладяно и всичко е наред\", заяви тогава митрополит Антоний. ", "date": "2018.05.17", "title": "Изписаха патриарх Неофит от болница"}
{"url": "http://www.cross.bg/strana-strani-vurha-1574947.html", "text": "/КРОСС/ Всяка от шестте държави от Западните Балкани трябва да си напише домашното и тогава ще има европейски перспективи, каза преди началото на днешната дългоочаквана среща на върха ЕС-Западни Балкани комисарят по регионалната политика Йоханес Хан.Срещата се провежда днес в НДК и е ключова в програмата на българското председателство на ЕС. В нея освен 28-те страни членки участват лидерите на Сърбия, Македония, Косово, Черна гора, Албания и Босна и Херцеговина.\"Всички страни от Западните Балкани имат еднакво изходно положение, но пътят е индивидуален. Зависи от отделните страни колко бързо ще се придвижат напред по пътя към Европа. Посочили сме дата, ние сме сериозни от наша страна. Това е амбициозна задача. От днешна гледна точка всяка страна трябва да свърши своите задачи\", каза Хан.Попитан за мнението му за решаване на въпроса между Сърбия и Косовo, той подчерта, че остава оптимист. \"Новата стратегия съвсем ясно посочва, че има перспектива за всеки един. В интерес на Косово е да работи по намирането на решение и на едно легално споразумение. Това е нов момент, нов стимул за постигането на споразумение, колкото може по-скоро. Смятам, че в региона се създаде една нова динамика, която се отрази на всички и затова вярвам силно в това, което ще се случи. Много съм сигурен, че ще има решение на процеса, но кога - страните сами, трябва да решат\", каза Хан.Коментар пред журналистите направи и австрийският канцлер Себастиан Курц. Неговата страна ще поеме председателството на ЕС след България от 1 юли 2018 г.„Ако няма европейска перспектива на Балканите, влиянието на Турция ще се засилва и това ще доведе до много проблеми\", подчерта канцлерът. Той обяви, че Австрия подкрепя идеята за разширяване на Европейския съюз.Председателят на Европейския парламент Антонио Таяни също обяви, че в момента е възможно да се постигне съгласие за 2025 година.Преди началото на срещата на върха лидерите на Франция, германия и Великобритания Еманюел Макрон, Ангела Меркел и Тереза Мей дойдоха пеш до НДК, а пред входа ги посрещнаха Бойко Борисов и Лиляна Павлова.  ", "date": "2018.05.17", "title": "Коментарите преди срещата на върха в НДК"}
{"url": "http://www.cross.bg/makedoniya-stanishev-balkani-1574948.html", "text": "/КРОСС/ Премиерите на Македония и Гърция Алексис Ципрас и Зоран Заев дойдоха заедно на подготвителната среща на ПЕС преди разговорите на върха ЕС - Западни Балкани в София.„Срещата в София е историческа за разширяването, защото е първата подобна инициатива след 2003 г. Позитивното развитие на преговорите между Гърция и Македония дава нова надежда, че процесът на присъединяване на страните от Западните Балкани към ЕС набира скорост. ПЕС винаги е подпомагала усилията на двамата премиери в тази посока. И Заев, и Ципрас показват лидерство и желание за намиране на достойно решение и за двете страни. На нашите срещи те имат подкрепата на европейските социалисти и изградиха взаимно доверие. Навядам се съвсем скоро да видим резултат.\", каза президентът на ПEС Сергей Станишев, домакин на срещата.Премиерите-социалисти Антонио Коста на Португалия,  Джозеф Мускат на Малта също дойдоха на срещата, към която по късно се присъедини и премиерът на Албания Еди Рама, също от семейството на ПЕС. Лидерът на групата на социалистите и демократите в Европарламента Удо Булман, външният министър на Люксембург Жан Аселборн, министри, високопоставени лица, лидери на  партиите-членки на ПЕС от ЕС и Западните Балкани участваха в разговорите. Председателят на БСП Корнелия Нинова също присъства на срещата.Откривайки дискусията Сергей Станишев заяви:\"Радвам се, че министър-председателите на Гърция и Македония са тук заедно, и съм горд да поздравя двете правителства за напредъка, който постигат в решаването на спора за името. ПЕС твърдо вярва, че бъдещето на Западните Балкани е в ЕС и че разширяването е част от дебата за бъдещето на Европа.\"Станишев добави, че усилията както на албанското, така и на македонското правителство трябва да бъдат насърчени от Европа и че Европейският съвет трябва да препотвърди позицията на Комисията, че Албания и Македония са готови за започване на преговори.„Страните, най-близо до преговорите, са управлявани от социалисти. Те имат пълната подкрепа на ПЕС по време на подготовката си, заради куража да правят реформи и да търсят решения на дългоотлагани проблеми. В Македония премиерът Заев за 10 месеца успя да заличи всички вреди и националистически залитания, нанесени от консервативния му предшественик Груевски. Пример за това е Договорът за добросъседство с България.\", каза Станишев.На срещата прогресивните лидери отново потвърдиха дълбокото си съжаление за решението на президента Тръмп да изтегли САЩ от ядрената сделка с Иран. Сделката беше резултат от продължителни преговори с лидерството на ЕС, което донесе стабилност на света.Лидерите на ПЕС заклеймиха кръвопролитието в Газа и призоваваха Израел и Палестина да положат усилия за прекратяване на продължаващото насилие. Всяко трайно решение трябва да се основава на директивата на ООН за Йерусалим като столица и на двете държави, подчертаха социалистите.  ", "date": "2018.05.17", "title": "Заев, Ципрас и Рама показаха доверие и воля на лидерската среща на ПЕС в София"}
{"url": "http://www.cross.bg/botevgrad-putyvashtite-deiinosti-1574946.html", "text": "/КРОСС/ От 11 ч. до 13 ч. днес временно се ограничава движението на камионите над 12 т по път I-1 между Ботевград и пътен възел „Витинска река\" (от 119-ти до 215-ти км) поради обновяване на хоризонталната маркировка.До завършване на предвидените дейности тежкотоварните камиони, пътуващите за Варна ще изчакват при Жерково. Идващите от Плевен и Ловеч ще се спират на път II-17 при Ботевград, а пътуващите от Видин, Монтана и Враца ще се пренасочват по път II-16 Своге - София.Агенция „Пътна инфраструктура\" благодари на шофьорите за разбирането от причинените неудобства, които обаче са необходими, за да се пътува по-удобно, безопасно и предвидените дейности да се изпълняват качествено.   ", "date": "2018.05.17", "title": "До 13 ч. спират камионите между Ботевград и п.в. „Витинска река“ поради обновяване на маркировката"}
{"url": "http://www.cross.bg/balkani-proekti-suveta-1574949.html", "text": "/КРОСС/ В рамките на днешната Среща на върха Западни Балкани - ЕС ще се проведе секторен панел, посветен на транспортните проекти, които ще гарантират свързаност на страните от Западните Балкани. Срещата ще бъде открита от министъра на транспорта, информационните технологии и съобщенията Ивайло Московски и министъра на регионалното развитие и благоустройството Николай Нанков, а участие в нея са потвърдили министрите на транспорта на Македония, Албания, Черна гора и Косово.В дискусията ще участват още представители на Европейската банка за възстановяване и развитие, Световната банка и Съвета за регионално сътрудничество, като се очаква министрите да представят своите проекти пред банките и Съвета, и да бъдат обсъдени възможните варианти за финансирането им.Срещата ще започне в 17:55 часа, в зала 3 на Националния дворец на културата и е отворена за журналистите, които имат акредитация за днешното събитие.  ", "date": "2018.05.17", "title": "Министрите Московски и Нанков ще открият дискусия за транспортната свързаност на Западни Балкани"}
{"url": "http://www.cross.bg/tyrnir-taka-atletiko-1574951.html", "text": "/КРОСС/ Атлетико (Мадрид) успя да спечели Лига Европа за трети път в своята история, след като на финала в Лион победи Марсилия с 3:0.Триумфът във втория по сила европейски турнир е втори за Диего Симеоне начело на „дюшекчиите”, след като той триумфира с тима в същата надпревара през сезон 2011/12, а две години преди това отборът също бе спечелил надпреварата.Френският отбор пък губи трети пореден финал в този турнир.Мъката за символичните домакини пък е огромна с оглед на факта, че те играха във Франция, но така и не успяха да зарадват феновете си.Първите две попадения в този мач бяха дело на Гризман, който се разписа в 21-ата и 48-ата минути, и така спомогна за спечелването на трофея, а Габи добави един гол в 88-ата минута.  ", "date": "2018.05.17", "title": "Атлетико Мадрид е новият шампион в Лига Европа"}
{"url": "http://www.cross.bg/gerb-instalatziyata-proekta-1574985.html", "text": "/КРОСС/ Общинските съветници от Политическа група 5 сложиха противогази по време на сесията на СОС днес. С този акт те предупредиха колегите си и столичани за опасността от изграждането на завод за изгаряне на RDF, което е трета фаза от проекта за Оползотворяване на отпадъците. От ПГ5 показаха, че категорично се разграничават от приетия днес доклад на кмета Йорданка Фандъкова за поемане на дългосрочен заем от 67 млн. евро от Столична община за инсталацията.Цялата стойност на проекта е 157 млн. евро, а останалата част ще бъде по ОП \"Околна среща\". Заводът ще бъде изграден на площадка на \"Топлофикация\" в района на Централна гара. Мнозинството на ГЕРБ в СОС, с подкрепата на няколко съветници от РБ решиха да се вземе този заем от Европейската инвестиционна банка. От 58 гласували, 36 бяха \"за\", 16 \"против\" и 6 \"въздържали се\".на БСП и на реформаторите, нито в конструктивното предложение на ПГ5 да се сформира експертна работна група и да се разгледат всички алтернативи на технологията - скарно изгаряне. \" ПГ5 предлага винаги конструктивни решения, надяваме се да има чуваемост и решението в СОС да се вземе не силово, а експертно\", каза съпредседателят на ПГ 5 инж. Симеон Славчев. Споровете около инсталацията продължиха повече от 3 часа и половина.бяха, че за инсталацията няма политически и обществен консенсус, което било едно от изискванията на ЕК. Проектът ще повиши фините прахови частите във въздуха на София, липсва подробен анализ за алтернативите на технология и информираност на гражданите. Според инж. Славчев консултантската фирма \"Рембол\" не е предложила никакви други варианти освен скарното горене на отпадъка и за дейността си е получила 2 млн. евро. Съпредседателят на \"група 5\" представи съвременни технологии - по-иновативни, по-екелогични и по-ефективни.\"Съвсем скоро такива инсталации ще заработят в Норвегия, Германия и Ротердам, при която ще се произвежда синтетична газ, която може да покрие нуждите на целия градски транспорт\", заяви той.като едно от тях беше, че новата инсталация ще направи въздуха в София по-чист. Стана ясно, че два камиона - гондоли ще извозват опасния отпадъци - дънна пепел, от изгарянето на RDF. Това трябва да бъде депонирано в Русе, Севлиево или в Германия. \"Двата камиона ще правят курсове с дължина 24 км за 38 минути\", обясни зам.-кметът по екологията Йоана Христова. Сметките й обаче се оказа, че излизат, защото инсталацията ще бълва 180 000 т. пепел годишно, което прави по 493 т. дневно.От ГЕРБ обясниха, че заработвайки, инсталацията ще намали старите мощности на Топлофикация. Така цената на парното щяла да падне с 6%. Преди година от ГЕРБ твърдяха, че намаляването на топлинната енергия ще е 10%. В момента RDF-ът е 28% от столичния боклук, а през 2016 г. той е бил 51%. Фандъкова даде за пример същата инсталация в Копенхаген, а общински съветници я контрираха, че с тази инсталация се стимулира производството на боклук. категорични бяха общински съветници от БСП, РБ и ПГ5. С доклада на кмета Фандъкова те се запознали два дни преди сесията. Оказа се, че столичанин е осъдил СО за отказ на достъп до обществена информация относно проекта. В същото време съветникът от БСП Альоша Даков е трябвало да попълни декларация за конфиденциалност, след като е получил информация от дирекция \"Управление на отпадъците\" на СО.В крайна сметка от ГЕРБ бяха категорични, че трябва да се приеме този доклад, за да не се загуби финансирането, а останалите параметри и въздействието на тази инсталация върху столичани не ги вълнува.  ", "date": "2018.05.17", "title": "С противогази съветниците на ПГ5 се разграничиха от решението на СОС за заем от 67 млн. евро"}
{"url": "http://www.cross.bg/huawei-interfeiis-versiya-1574950.html", "text": "/КРОСС/ С най-новите флагмани от серията P20, Huawei представи и своя нов интерфейс Emotion UI, версия 8.1. Новата версия предлага ново приложение за камерата, с изявени функции с изкуствен интелект, нова фото галерия и изключително удобна и сигурна функция за отключване на телефона с лицево разпознаване. И това не са всички нови функции, които ще намерите в новия EMUI 8.1.Новата версия на интерфейса работи с Android 8.1, на който са базирани P20 и P20 Pro. В сравнение с предходната версия на операционната система 8.0, която дебютира с Mate 10 Pro през есента на 2017 г., сега са направени значителни промени.Модифицираният потребителски интерфейс е адаптиран към новия FullView екран. EMUI използва всеки пиксел на екрана. Бутоните за навигация могат да бъдат скрити, за да се увеличи още повече наличната площ на екрана. Пейзажният изглед е подобрен с новото съотношение 18:9.Камерите на новите смартфони работят по обновена технология с изкуствен интелект, AI Camera 2.0. Това означава, че смартфонът вече автоматично разпознава 19 различни категории сцени и обекти, избирайки оптималните настройки за всяка една от тях. Вашите снимки няма да се различават от тези, които само професионалистите можеха да правят досега.Във фото галерията функцията Image Classification 2.0 е постоянно активна. Без да се свързвате с облака, смартфонът разпознава и класифицира снимките автоматично. Интелигентната камера може да разпознава стотици категории снимки. Никога повече няма да губите време, когато търсите снимката, която искате да споделите с приятелите си, или да качите в Instagram - телефонът ще ви предложи най-добрия кадър.Функциите на изкуствения интелект са включени в много аспекти на новия интерфейс и поради факта, че Huawei използва отворена екосистема, разработчиците от трети страни могат да използват директно хардуерната платформа, свързана с изкуствения интелект и машинното обучение.На вашия P20 смартфон ще намерите и новото приложение Highlights 2.0. Може да го използвате за автоматично за създаване на кратки филми с най - интересните моменти от пътуване с приятели или снимки от парти. Използвайки смартфона, ще бъдат необходими секунди, за да създадете точно такъв филм, дори без опит в монтажа на видео файлове.Новата Huawei P20 серия поддържа и Google ARCore. Това е най-популярната платформа за Augmented Reality решения и услуги в сферата на добавената реалност.Друга много полезна функция в гамата P20, е  удобният и сигурен Huawei Face Unlock. Устройството се отключва само, когато идентифицира лицето ви пред екрана. Това е просто, но много усъвършенствано решение, което ще заключи телефона ви, ако някой се опита да сканира лицето ви, докато спите, или се опита да отключи устройството, използвайки ваша снимка.Да смените смартфона си сега, ще бъде още по-бързо и по-приятно. В новите Huawei смартфони приложението Huawei Phone Clone също е усъвършенствано. Функцията работи както с телефони с Android, така и с iOS. Прехвърлянето на данни от стария смартфон вече е безжично (чрез WiFi) и много по-бързо. Стресиращият процес на смяна на вашия смартфон, сега може да бъде истинско удоволствие.Новият EMUI 8.1 е интерфейс, чиято основна задача е да помогне на потребителите на смартфони на Huawei. Устройството е проектирано, за да ви помага в задачите, но по начин, който е почти незабележим. Смартфонът със своя софтуер е предназначен да бъде професионален асистент, който ви помага с ежедневните задължения. ", "date": "2018.05.17", "title": "Huawei представя какво стои зад най-новия потребителски интерфейс EMUI 8.1"}
{"url": "http://www.cross.bg/iiotova-repyblika-iliyana-1574983.html", "text": "/КРОСС/ По случай 24 май - Деня на славянската писменост и българската просвета и култура, вицепрезидентът Илияна Йотова ще бъде на посещение в Република Чехия, Република Словакия и Република Сърбия.По време на срещите ще бъдат обсъдени святото дело на славянските първоучители и техните ученици, които поставят началото на обединена Европа, както и ролята на средновековна България за развитието на европейската цивилизация, писменост и култура.На 18 май, петък, в чешката столица Прага вицепрезидентът Илияна Йотова ще проведе срещи с ръководствата на Сената на Република Чехия и на Камарата на депутатите. Акцент в разговорите ще бъдат резултатите от срещата на върха ЕС-Западни Балкани.На 19 май, събота, Илияна Йотова ще открие традиционното официално честване на празника на Св. св. Кирил и Методий в Микулчице, на което ще присъстват официални лица от Република България и Чешката република. В празника ще се включат българи от различни части на Централна Европа. Вицепрезидентът ще проведе разговори с представители на местната власт на Микулчице и Велехрад.Пътуването по стъпките на Светите братя ще продължи с визити в словашките градове Девин и Нитра, където Илияна Йотова ще се срещне с представители на местната и духовната власт. Планирани са разговори на вицепрезидента с българската общност в Словашката република.В неделя, 20 май, от Нитра Илияна Йотова ще отпътува за сръбската столица Белград. Там ще посети парка „Калемегдан\", където са били посрещнати учениците на Кирил и Методий.Във водената от Илияна Йотова делегация ще бъде и доц. д-р Ана Кочева от Института за български език към Българската академия на науките. Доц. Кочева е член на Съвета за работа с българите в чужбина към вицепрезидента. ", "date": "2018.05.17", "title": "Йотова ще открие официалните чествания по случай 24 май в Микулчице, Република Чехия"}
{"url": "http://www.cross.bg/protest-prevozvachi-taka-1574952.html", "text": "/КРОСС/ Превозвачи от Варна излязоха на протест на автомагистрала „Хемус\" в четвъртък. На главния път бяха позиционирани около 30 тира.Шофьорите се обявиха против така наречения закон „Макрон\", който ги задължава на всеки три седмици да почиват 45 часа у дома, а задължителните почивки да стават в хотел, а не в кабината на камиона.Според превозвачите тези рестрикции ще доведат до фалит, както на международния, така и на автобусния транспорт, съобщава БГНЕС.Демонстрацията е част от националния протест на международните превозвачи в България. ", "date": "2018.05.17", "title": "Превозвачи от Варна излязоха на протест на АМ „Хемус”"}
{"url": "http://www.cross.bg/plovdiv-valyov-krasimir-1574943.html", "text": "/КРОСС/ Софийска градска прокуратура (СГП) внесе в Окръжен съд Пловдив обвинителен акт срещу Красимир Вальов за безстопанственост в особено големи размери.Вальов е обвинен за това, че през лятото на 2016 година в Пловдив като управител на „Комплексен онкологичен център - Пловдив\" ЕООД, не е положил достатъчно грижи за възложена му работа във връзка с ефективното и добросъвестно разходване на средствата на дружеството и от това са последвали значителни щети за „КОЦ-Пловдив\" ЕООД в размер на сумата от 405 190, 92 лева без ДДС.В качеството си на възложител по Закона за обществените поръчки, Красимир Вальов, без да проведе пазарни консултации, без да потърси съвети от независими експерти или органи или от участници на пазара, е открил процедура по обществена поръчка с предмет: „Доставка, монтаж и въвеждане в експлоатация на компютърен томограф\" с прогнозна стойност 950 000 лева без ДДС.Процедурата по обществената поръчка приключила със сключването на договор на стойност 898 000лв с единствената фирма, подала оферта за участие. След сключване на договора тази фирма закупила компютърен томограф на стойност 492 809, 08 лева без ДДС и го предоставила на КОЦ Пловдив.Разликата от 405 190, 92 лв. между платената сума от КОЦ Пловдив за придобиване на компютърния томограф и реалната му пазарна цена се равнява в размер на 964,74 минимални работни заплати за страната, което определя щетата като такава  в „особено големи размери\".Спрямо Красимир Вальов е определена мярка за неотклонение „подписка\".Ако бъде признат за виновен той може да получи наказание „лишаване от свобода\" от три до десет години, като съдът може да постанови лишаване от право да заема определена обществен или държавна длъжност, както и да упражнява определена професия или дейност.  ", "date": "2018.05.17", "title": "СГП внесе обвинителен акт срещу управителя на КОЦ Пловдив"}
{"url": "http://www.cross.bg/kypa-priyateli-byrgas-1574944.html", "text": "/КРОСС/ Френският капитан мореплавател Жак Кусто е казал: „След като веднъж ви омагьоса, морето ви държи в плен на чара си цял живот\". Същото се отнася и за футбола - най-великата игра! В Бургас и Ямбол живеят много фенове, които носят футболния чар в сърцата си, а най-доброто място за тях да изразят и споделят тази своя страст е на терена на най-големия и вълнуващ футболен турнир за приятели в България - Каменица Фен Купа 2018. Наздраве за тези фенове и за предстоящия четвърти регионален полуфинал на Фен Купа 2018, който ще се състои този уикенд на игрищата в спортен комплекс „Каменица Арена\" в Бургас.Участници в четвъртия регионален кръг са най-добрите 32 отбора от областите Бургас и Ямбол. Те ще спорят за титлата „Регионален шампион\", която ще позволи на един от тях да се класира за националните финали и да продължи по пътя към голямата награда - посещение на мач на любим футболен отбор в рамките на Европа.Освен престижния приз и футболната чест, за която ще се борят всички отбори, за мотивацията на полуфиналистите ще се погрижат и звездните приятели на Фен Купа, които ще гостуват на терен. Сред тях ще е легендарният бивш национал Радостин Кишишев, футболният великан Милен Георгиев и цяла група ветерани на „Черноморец\" и „Нефтохимик\".Церемонията по откриването на бургаската Фен Купа 2018 ще се проведе в 12:00 ч. в събота. След като дадат официален старт на мачовете и пожелаят успех на участниците, Кишишев, Георгиев и останалите приятели на Фен Купа ще демонстрират футболното майсторство на Южното Черноморие в специален демо-мач. Срещата ще противопостави ветераните на „Черноморец\" и ветераните на „Нефтохимик\". Без значение от изхода, емоциите са гарантирани.И тази година Фен Купа заедно със своите партньори ще предложи пълна гама от футболни емоции на посетителите. Паралелно с мачовете край терените ще се провеждат множество забавни игри и предизвикателства с атрактивни награди за най-ловките участници.Заповядайте и вие, приятели, за да не изпуснете нито един от незабравимите футболни моменти. А междувременно - наздраве за Фен Купа и поредното футболно лято! Снимки и още актуална информация за най-големия и вълнуващ футболен турнир за любители в България можете да намерите на  и на официалната страница на турнира .  ", "date": "2018.05.17", "title": "Футболната фиеста на Фен Купа 2018 ще зарадва бургазлии този уикенд"}
{"url": "http://www.cross.bg/otpaduk-biologichen-pochisti-1574945.html", "text": "/КРОСС/ Няма кой да почисти биологичен отпадък, след като преди седмица тир се блъсна в две къщи в Златна Панега и ги разруши. Камионът е превозвал яйца, които са се разпилели там.Оказва се, че впоследствие те не са били изчистени добре от служителите на БАБХ и в момента там се носи отвратителна миризма.Навсякъде са плъзнали червеи, плъхове и други вредители, а останалата здрава част от къщата е абсолютно невъзможно да бъде обитавана. ", "date": "2018.05.17", "title": "Няма кой да почисти биологичен отпадък от катастрофа в Бяла Слатина"}
{"url": "http://www.cross.bg/pargov-sofiya-otpadutzi-1574937.html", "text": "/КРОСС/ Искаме заводът за преработка за отпадъци да бъде изграден в с. Яна, а не в ТЕЦ-София, за да спестим замърсяването в София и напрежението сред гражданите. Това каза председателят на Градския съвет на БСП - София Калоян Паргов по време на брифинг в парламента във връзка с проекта за трета фаза на завода за преработка на битови отпадъци, предаде „Фокус\". Паргов заяви, че БСП не подкрепя поредната недомислица, която ГЕРБ прави в отчаян опит да намери решение.Паргов разкритикува и избраното място за изграждане на инсталацията - ТЕЦ - София. Според него това не е правилното място, заради екологията и напрежението, което се създава на всички 200 хил. души, които живеят в съседните квартали. \"Ние взехме вече позиция и тя е тази инсталация да бъде изградена в село Яна до завода за преработка за отпадъци\", каза той и поясни, че така ще отпадне напрежението, свързано със замърсяване на околната среда и ще се спестят транспортните разходи, от които изтичат милиони години наред. „На база на тези транспортни разходи, можем да построим не един, а два завода за отпадъци. По този начин ще спестим още едно замърсяване на София, свързано с фините прахови частици\", каза Паргов.Председателят на БСП-София поясни, ако мястото не бъде сменено, десетки камиони с твърдо гориво ще се преминават от централната част на София до ТЕЦ-София.", "date": "2018.05.17", "title": "Паргов: Искаме заводът за преработка на отпадъци да бъде изграден в с. Яна, а не в ТЕЦ–София"}
{"url": "http://www.cross.bg/doma-prekrasno-melaniya-1574939.html", "text": "/КРОСС/ Първата дама на САЩ Мелания Тръмп обяви, че се чувства прекрасно след операцията на бъбреците и очаква завръщането си у дома с нетърпение.\"Искрено съм признателна на Националния военно-медицински център \"Уолтър Рид\" и на всички за добрите пожелания и молитвите! Чувствам се прекрасно и с нетърпение чакам скорошното си завръщане у дома\", написа съпругата на американския президент в сряда в \"Туитър\".Първата дама на САЩ Мелания Тръмп бе подложена на медицинска процедура, наречена емболизация на бъбреците. Процедурата мина успешно и без усложненияЕмболизацията e минимално инвазивна нехирургична процедура, при която се извършва избирателно запушване на кръвоносни съдове, като така се прекратява кръвотока до съответната област, която се кръвоснабдява от съда. Методът се прилага за потискане на развитието на тумори, както и за прекратяване на вътрешни кръвоизливи.  ", "date": "2018.05.17", "title": "Мелания след операцията: Чувствам се прекрасно, нямам търпение да се върна у дома"}
{"url": "http://www.cross.bg/reshenie-liderut-ninova-1574940.html", "text": "/КРОСС/ Нашите евродепутати няма да подкрепят мобилния пакет при гласуване, потърсихме подкрепа и от политическото си семейство и те са на същото мнение. Това каза пред журналисти лидерът на БСП Корнелия Нинова след среща с представители на групата Социалистите и демократите и с президента на Групата социалисти и демократи в Европейския парламент Удо Булман, предаде „Фокус\".„Не бива да се допуска дискриминация по отношение на България и на държавите от Източна Европа в полза на големите. Ще работят за това да се намери друго решение\", заяви Нинова. Според нея по Втория мобилен пакет трябва да се намери друго решение и това категорично не трябва да се подкрепя, защото то ще убие бранша и 120 хил. семейства ще останат без работа. „Друго решение трябва\", каза лидерът на БСП.Тя припомни, че миналата седмица в петък е провела срещи с представители на българските превозвачи и те са си изложили аргументите. „Поискаха от нас да поставим въпроса в парламента. Ние предложихме проект за решение на парламента. Общо да бъде то. Постигнахме това съгласие. Всеки ден сме в комуникация с тях и се надявам, че всички ще се обединим да им помогнем и това решение да не бъде приемано така\", каза лидерът на БСП.  ", "date": "2018.05.17", "title": "Нинова: Нашите евродепутати няма да подкрепят мобилния пакет"}
{"url": "http://www.cross.bg/borisov-balkani-sigyrnostta-1574941.html", "text": "/КРОСС/ Министър-председателят Тереза Мей потвърди пред премиера Бойко Борисов, че темата Балкани няма да слезе от дневния ред на Великобритания. На среща днес двамата обсъдиха подкрепата на европейските държави за свързаността в региона, сътрудничеството в областта на сигурността и противодействието на тероризма.Великобритания разбира важността на Западните Балкани и приветства извеждането на въпроса за свързаността във фокуса на усилията на европейските държави, каза Тереза Мей. Тя подчерта ролята на премиера Борисов и на Българското председателство за фокусирането на вниманието на ЕС върху обвързаността между развитието на региона и стабилността в Европа. Британският премиер посочи, че независимо от Брекзит, ангажираността на Лондон към страните от Западните Балкани ще остане и ще продължат усилията за надграждане на постигнатото. През следващия месец британската столица ще приеме лидерите на държавите от Берлинския процес, за да се обсъдят различни аспекти на сигурността, изтъкна Мей. „За нас стабилността и сигурността на Балканите е много важна тема. Като работим съвместно ще постигнем много повече и организирането на тези две събития на високо равнище  - в София и Лондон, показва, че сме способни да го правим\", каза Тереза Мей.Премиерът Борисов посочи, че като страна от региона и в същото време част от Европейския съюз, България ще продължи да подпомага развитието на държавите от Западните Балкани и установяването на добросъседски отношения между тях. „Това е правилният път и Вашата ангажираност по темата, както и позициите на колегите от Европейския съвет ми дават повече увереност, че ще успеем да направим процеса необратим\", каза министър-председателят.По време на двустранната среща беше отбелязано и отличното сътрудничество между България и Обединеното кралство в сферата на сигурността. „Очевидно напускаме ЕС, но не и Европа. Ще работим за сигурността на цяла Европа. Това е една от областите, в които ние държим да запазим и развиваме сътрудничеството с партньорите ни\", каза британският премиер. Тя благодари за личната ангажираност на министър-председателя Борисов за отличните двустранни отношения в тази област. Премиерът Борисов посочи, че съвместната работа трябва да продължи, особено в противодействието на тероризма и организираната престъпност. „Не мисля, че някой в Европа се съмнява, че трябва да бъдем още по-сплотени с Великобритания в това отношение\", коментира българският премиер.Борисов посочи също, че ЕС трябва да обърне по-голямо внимание на охраната на външните граници. По думите му, с повече политическа воля може да се постигне много по-голяма ефективност на огромните средства, които се отделят за справяне с миграционния проблем, и да има безспорни резултати, които да се почувстват от европейските граждани. ", "date": "2018.05.17", "title": "Борисов и Мей: Европа трябва да остане ангажирана със Западните Балкани"}
{"url": "http://www.cross.bg/-godishen-bryag-slunchev-1574938.html", "text": "/КРОСС/ 31-годишен мъж е с опасност за живота след катастрофа с мотор в Слънчев бряг. Инцидентът е станал около 03.10 часа тази сутрин в района до дискотека \"Вижън\" в Слънчев бряг в посока Свети влас.По неустановени до момента причини, самостоятелно катастрофира мотоциклет \"Хонда\" със старозагорска регистрация, управляван от 22-годишен от с. Мирянци, общ. Пазарджик. От ПТП пострадал пътника 31-годишен от с. Зебил, който е настанен в Реанимацията на УМБАЛ - Бургас с черепно-мозъчна травма и с опасност за живота.Водачът на мотоциклета е тестван за употреба на алкохол и наркотични вещества, като и двете проби са били отрицателни. ", "date": "2018.05.17", "title": "31-годишен пострада в катастрофа с мотор в Слънчев бряг"}
{"url": "http://www.cross.bg/zhenite-godini-razhdaemostta-1574967.html", "text": "/КРОСС/ Раждаемостта в САЩ е спаднала до най-ниското си равнище от 30 години, което бележи културна промяна, тъй като жените забавят раждането на деца и майчинството, посочват експерти, цитирани от американските медии.Около 3,85 млн. бебета са се родили в САЩ през 2017 г., най-малко от 1987 г. насам, след като ражданията сред жените в тийнейджърските им и в 20-те им години са намалели.Спаднали са както раждаемостта, така и плодовитостта.Намаляването на раждаемостта е обичайна тенденция в по-развитите страни.Раждаемостта в САЩ е по-ниска от тази във Великобритания, но САЩ все пак имат по-висока раждаемост от много други страни.Въпреки че ражданията са намалели сред по-младите жени в САЩ през миналата година, те са се увеличили при жените на възраст между 40 и 44 години.Нивото на плодовитостта е спаднало до 1,76 раждания на жена - най-ниското от 1978 г., се уточнява в доклад на Националния център за здравна статистика.Дона Стробино от университета \"Джонс Хопкинс\" коментира, че тази промяна е настъпила, защото масово жените избират да отложат майчинството в полза на работата и кариерата.\"Жените стават все по-образовани, те са част от работната сила, те преследват кариерата си. И в отсъствието на политики, които действително помагат на жените, вероятно ще продължим да сме свидетели на това отлагане\", изтъква Стробино.САЩ е единствената развита страна в света, която не осигурява някакъв вид платен отпуск за родители, включително майки, на новородени.Други възможни обяснения могат да включват променящи се обществени очаквания, увеличен достъп до контрацепция, ограничено осигуряване на родителски отпуск от работа и повишени очаквания за романтична любов.  ", "date": "2018.05.17", "title": "Невиждан от 30 години в САЩ спад на раждаемостта"}
{"url": "http://www.cross.bg/turgovishte-birzhan-germaniya-1574968.html", "text": "/КРОСС/ Окръжната прокуратура в Търговище внесе искане за вземане мярка за неотклонение \"Задържане под стража\" в Търговищкия окръжен съд спрямо Биржан Я, пребил жена си в Германия.Мъжът се издирва с европейска заповед за арест, издадена от прокуратурата към Районния съд в град Марбург. Българинът се издирва като лице за арест с цел предаване или екстрадиране.На 5 март тази година Биржан се заканил с убийство на жена в град Щадталендорф. Нанесъл й побой, при който пострадалата получила големи хематоми в областта на двете очи и разкъсна рана на челото и я затворил. Престъпленията се преследват и от българския Наказателен кодекс, а по Наказателния кодекс на ФРГ деянията на Биржан се наказват с лишаване от свобода до 5 години.Според Окръжната прокуратура в Търговище, която задържа за срок до 72 часа издирвания мъж, има реална опасност той да се укрие. Веднага след извършване на престъпленията в Щадталендорф той напуска Германия.Предстои искането на Окръжната прокуратура в Търговище да бъде разгледано в Търговищкия окръжен съд.  ", "date": "2018.05.17", "title": "Германия иска екстрадация на българин, пребил жена в Щадталендорф"}
{"url": "http://www.cross.bg/konstantin-godini-sekov-1574965.html", "text": " /КРОСС/ 88-годишният Константин Максимович Секов, който работи като шлосер в хасковска фирма за тежко машиностроене, удивлява колегите си, че чете технически чертежи без да ползва очила с диоптър. Когато в процеса на работа се наложи да остане клекнал доста време, след това се изправя като 18-годишен младеж без да се подпира. Всички му се възхищаваме на пъргавината и хъса, с които работи, признават много по-младите колеги на Коста.Е, струва ми се, че малко преувеличават, отбелязва скромно и с усмивка Константин Секов, който от 1992 г. живее в хасковското село Узунджово. И допълва, че се случва да извади очилата, когато чертежът е поовехтял и износен. Дори лупичка ползвал. Цифрите са важни, защото при машините, които изработваме, от значение е дори половин милиметър, казва шлосерът. Заварваме го да прави опис за заготовки на автоклави и стерилизатори, които се изработват само от неръждавейка. Той е истински специалист в професията си, много е в час, категорични са колегите му. За това свидетелстват и двата ордена на Коста, който има два медала за изобретения в машиностроенето в бившия СССР.Константин Секов е роден през 1930 г. в Крим - Малката родина, както я нарича той. Потомък е на български бежанци, които преди двеста години, притиснати от гнета на поробителите, са напуснали родината си и са се заселили в бесарабските и таврическите земи на Русия. Дедите и прадедите му са били настанени в бившата Кримска губерния на Русия. Били са им предоставени земи, които с пословично трудолюбие българските бежанци са превърнали в плодородни ниви. Десетилетия наред българите от Таврия и Бесарабия са нямали свободен достъп до България.Семейството на Константин Секов живее тихо и мирно в Крим, където е имало много български, руски и немски села. Така до края на юни 1944 г., когато по заповед на Сталин само за часове всички българи, татари, гърци биват изселени от родните им села, за да бъдат пратени в различни, далечни краища на съветската държава, още преди войната да е завършила и преди да е прибрана житната реколта. Това беше нечувано вредителство за държавата, смята Константин Секов. Тогава той е бил на 14 години. „Военните дойдоха в 2 часа през нощта. Казаха ни: Взимайте каквото можете! И ни качиха в товарни вагони. По пътя откачаха по един вагон, за да разделят хората. В нашето село в Крим имаше 80 къщи и всички семейства бяха разпръснати на различни места - в Урал, Сибир, в Средна Азия, така че да не могат да се срещат\", разказва Константин Секов. След няколко седмици пътуване в товарни вагони, семейството му се озовава в далечния Урал - на 350 км на изток от гр. Свердловск. По-нататък вече нямало железопътна линия. Били настанени в дървени бараки като затворници по две семейства в една. А още на другия ден всички, навършили 14 години и нагоре, били принудени да работят в един завод на най-тежката и черна работа. След две години открили местно занаятчийско училище и Константин постъпил в него. „Там ни хранеха, даваха ни дрехи и нямахме право да излизаме. Две години учих там\", спомня си 88-годишният мъж. След 4 години живот в Урал се разболява сестра му. Наложило се да сменят студения климат с по-топъл. Това обаче не ставало лесно. В крайна сметка след много молби и ходатайства, ги пуснали да заминат за Таджикистан. През 1949 г. му пристигнала призовката за армията. „Като разбраха, че съм българин, ми казаха: Отивай си, ще те намерим по-късно! И досега не са ме открили!\", смее се бай Коста. По думите му тогава всички българи останали живи, защото не са ги искали в армията, вземали са ги само като трудоваци.„Но пък работа имаше много. До 1954 г. работих като шлосер. Това ми беше мечтата от детството - да бъда шлосер\", обяснява Константин. Междувременно баща му и брат му се разболяват и умират.Заслужил званието Рационализатор на републикатаТой си спомня за трудния живот, който са принудени да живеят. Всички българи, изселени от Крим, са нямали право да напускат селото си, за да пътуват до друго без пропуск. „Всеки месец трябваше да се разписваме в комендатурата на НКВД. А който избяга, го грозяха най-малко 10 години затвор\", разказва Константин. Така е било до смъртта на Сталин. През 1956 година цялото му семейство е получило свободни паспорти, където не е отбелязано, че са специални преселници. „Можехме свободно да пътуваме, да живеем където си поискаме, но нямахме право да се върнем в Крим, защото в домовете ни там бяха заселени други хора. Едва към края на Брежневската епоха отпаднаха всички ограничения. Но тогава повечето възрастни хора бяха починали, а младите нямаше какво да правят в Крим, защото си имаха работа, семейства и жилища на друго място\", споделя Константин Секов.В Таджикистан семейството му, както и много други живеят в една селска местност, почти на границата с Афганистан. През 1954 г. се преместили в таджикската столица Душанбе, където Константин завършва вечерно средното си образование в машиностроителния техникум. Станал член на комсомола, но като разбрали, че е българин, го изключили. „Намерих Централния комитет на Таджикистан и написах писмо за това как ме изключват от комсомола. После ме възстановиха\".В Душанбе Константин работи в голям завод, където става майстор. По-късно през 60-те години Константин Секов е вече началник на експериментален цех на завод за текстилно машиностроене в Душанбе, където останал 32 години - до пенсионирането си. Преди това обаче изпращат бай Коста в Москва в завод за текстилни машини, където трупа много опит и знания. Като се върнал в завода в Душанбе, той бил един от хората, които правели първите образци на различни машини за индустрията, каквито имало и в Кюстендил. В завода в Душанбе работи и съпругата на Константин, която е също потомък на български преселници и е инженер по новите технологии, както синът му Василий и зет му Сергей. Константин Секов получава няколко правителствени награди и два ордена. През 1969 г. получава званието „Заслужил рационализатор на републиката\" (на Таджикская ССР). „Щом получиш званието „заслужил\", тогава държавата поемаше 50 процента от всички битови разходи и услуги. Така беше и със заслужилите народни артисти, както и хората от други сфери\", казва Константин Секов.През 1991 г. семейството бяга от Таджикистан и идва тукИ така до 1991 г., когато започнали отново големите политически проблеми, разпадането на СССР и гражданската война. „Политиците обърнаха всичко. Таджикистан първа стана независима държава. Така нас ни причислиха към рускоговорящите и отново бяхме принудени да напуснем обетованите земи. Таджиките, които са мюсюлмани, ни казаха: Бягайте! И ние, българското общество, се организирахме и писахме на президента на Република България Желю Желев за неволите си. Не след дълго получихме отговор от български неправителствени организации с покана да се преселим в България. Сега в Таджикистан е спокойно, но те загубиха най-ценните си специалисти и интелигенция\", отбелязва с мъка Константин Секов. И през есента на 1992 г. 20 български семейства пристигнали в България. Беше тежко, защото се оказа, че никой не ни чака, признава бай Коста. Първоначално дошъл синът му, за да види как стоят нещата. Казали му, че не можем да останем в град. След първоначалната суматоха от хасковското кметство предложили жилище в село Узунджово, на което семейството склонило. „Знаете ли какво се говореше тогава в Узунджово, след като разбрали, че пристигаме? Всички шушукаха, че идва руската мафия\", разказва с тъжна усмивка Константин. Настанили ги в апартамент в останалите два блока в селото, като се наложило сами да си ги отремонтират, както и да си търсят работа. С помощта на неправителствени организации започнало набирането на помощи. Така се набавили мебели - маси, легла, посуда. „Получавахме помощи от целия регион, пристигнаха чак и от Разградско. Цяло лято селяните ни носеха кой плодове, кой друго. Неоценима помощ получихме и от хасковския Червен кръст. Станахме български граждани и думата бежанци е забравена\", отбелязва Константин Секов.Свикнали с живота тук, имали си и градинка, но преди 10 години жена му се споминала. Били заедно 55 години. Останал сам и преди около 5 години се отказал от градинката. Сега синът му е във Варна, дъщеря му работи в София.„Доволен съм от пенсията си и с удоволствие ходя на работа, не мога да лежа вкъщи и да гледам телевизия, това е мъка за мен\", довери бай Коста. Признава, че не познава много хората от селото, но пък него всички го познават. За да иде до работата си в Хасково, 88-годишният мъж всеки ден ходи до спирката на автобуса в Узунджово с колело. Хората от първата къща до спирката са му дали ключ от дома си, където да си паркира колелото. След работа пак си го взема от там. „Без колело не мога\", категоричен е бай Коста. В студ и пек, в делничен ден той чака автобуса за Хасково. „Сутрин на спирката са само ученици и аз, единственият стар човек с чакащите\", споделя Константин. Преди и шофьорите на автобуси го познавали и като им махнел, спирали, за да го закарат на кръговото за Узунджово. Сега новите шофьори не искали да спират. Ходи с бастун, защото му е по-лесно. „Ако е така, може да се живее, целта ми е здравето и ще работя докато мога да ходя\", твърди Константин. И политиката не му е чужда. „Харесвам много Владимир Путин. Обичам Путин, Елцин всичко развали, а Горбачов бе обкръжен от ненадеждни хора\", откровеничи бай Коста. Не скрива, че си го тегли към Душанбе. „Ако имам възможност, бих отишъл още веднъж до Душанбе, конечно! Но на тази възраст никъде не искам да пътувам\", отговаря той. На въпроса руснак или българин се чувства повече, Константин отвръща: „Повече руснак съм, отколкото българин\". Децата му и внуците от София и Варна често се събират при него в Узунджово, както миналата събота.88-годишният шлосер има четирима внуци и девет правнуци. Десетият правнук ще се появи през този месец. Източник:  ", "date": "2018.05.17", "title": "88-годишен шлосер чете чертежи без очила"}
{"url": "http://www.cross.bg/beshe-granitza-sreshtata-1574935.html", "text": "/КРОСС/ Темата за охраната на външната граница на Европейския съюз и справянето с миграционната криза беше основна по време на срещата на министър-председателя Бойко Борисов с шведския му колега Стефан Льовен.„България доказа, че има политическата воля за решаване на проблемите в областта на миграцията. Нашите външни граници са трудни за охраняване, но се справяме по най-добрия начин\", подчерта българският премиер.Той изтъкна, че потокът на мигранти е нулев и така България изпълнява ангажименти за най-добре пазена граница, независимо, че не е в Шенген.На срещата беше дадена отлична оценка на двустранните отношения и беше изразено желание за задълбочаване на икономическите връзки.  ", "date": "2018.05.17", "title": "Охраната на границата - в центъра на разговорите Борисов-Льовен"}
{"url": "http://www.cross.bg/dostoiinstvoto-myzikantite-kontzert-1574934.html", "text": "/КРОСС/ Непредвидено събитие ще стане част от културната програма за българското европредседателство - протестен концерт пред НДК.Той е на оркестрантите и хористите от Българското национално радио, а с него те ще заявят исканията си за достойно заплащане, докато тече срещата на върха на Евросъюза.Мотото на протеста е \"Връщане на достойнството на българския музикант\".По думите на недоволните, след като българските държавници не са чули протестите на творците на БНР, сега се надяват проблемите на музикантите да трогнат държавните ръководители на страните от Европейския съюз.Тромбонистът проф. Атанас Карафезлиев коментира, че комисията по култура към парламента не е взела сериозно решение и е върнала топката към БНР и генералния директор. Дадени са му били препоръки да извърши преразпределяне на бюджета.Музикантите посочиха, че защитават достойнството на всички занимаващи се с музика в България. ", "date": "2018.05.17", "title": "Музикантите от БНР посрещат евролидерите с протестен концерт"}
{"url": "http://www.cross.bg/beshe-aktziya-igrach-1574933.html", "text": "/КРОСС/ „Един солов играч ни накара да бъдем заедно докрай и да изкачим нашия си Еверест\". Това написа във „Фейсбук\" жената до алпиниста Боян Петров, след като издирвателната акция беше прекратена.„Няма да правя трогателна изповед как се чувствам аз. Аз винаги съм знаела, че не жена, а планина ще ми го вземе...\", посочва тя.„Може би ми се говори за това какъв беше смисълът. Всичко започна от това, че моят мъж изчезна, а аз много исках да го намеря. Не съм хабила енергия да разсъждавам дали беше прав или не. Мисля, че геройството изобщо не беше в спортното постижение. Геройството дойде от това, че много хора надскочиха себе си в тази ситуация, бяха добри и това им харесваше, държави се сдобряваха...и това им харесваше, институции сбъднаха една на пръв поглед немислима акция, пилоти изпълниха уникален и единствен по рода си полет\", допълва Радослава.„Заливаха ме с мили писма и любов. Дори хейтърите тръпнеха за новина, за да нахейтят и да им олекне. Това е най-мащабната спасителна акция в историята на алпинизма. Странно нали, един солов играч ни накара да бъдем заедно докрай и да изкачим нашия си ЕверестА аз просто исках да открия Боян, защото ще ми липсва.......\", завършва жената до алпиниста. ", "date": "2018.05.17", "title": "Жената на Боян: Един солов играч ни накара да бъдем заедно докрай"}
{"url": "http://www.cross.bg/proekt-reburkovo-shishentzi-1574942.html", "text": "/КРОСС/ Подписани са договорите за изработване на технически проекти за рехабилитацията на близо 45 км третокласни пътища в Северозападна България. Въз основа на тях след това ще бъдат ремонтирани 11,8 км от път IIІ-121 Иново - Градец - Периловец - Шишенци - Бойница - Кула и 33 км от път IIІ-161 Ребърково - Люти дол - Ботевград.Техническият проект за път IIІ-121 Иново - Градец - Периловец - Шишенци - Бойница - Кула от км 20+000 до км 31+851 ще бъде изготвен от „ИЛИЯ БУРДА\" ЕООД. Стойността на договора е 92 400 лв. с ДДС, а срокът за изработването му е 150 дни. Проектът, който ще бъде подготвен, е за участъка от разклона за с. Раброво до началото на Шишенци. Ще бъдат извършени геодезически проучвания и ще се определят необходимите строително-ремонтни дейности. Предвидено е и изготвянето на проект за нов мост, който ще бъде изграден впоследствие на мястото на съществуващото съоръжение над река Рабровска. Ще бъде направен и проект за укрепителни дейности при 28-ми км, в района след Периловец, където има свличане на пътното платно.През 2013 г. със средства от Оперативна програма „Регионално развитие\" 2007-2013 г. бяха ремонтирани 19 км от третокласния път, в участъка от Шишенци до Кула. С изготвянето на техническия проект и предстоящия след това ремонт ще бъдат обновени общо 31 км от път IIІ-121 в област Видин.Изработването на техническия проект за ремонт на 33 км от път IIІ-161 Ребърково - Люти дол - Ботевград от км 0+000 до км 33+040 е възложено на „АЛВЕ КОНСУЛТ\" ЕООД. Стойността на договора е 187 550,90 лв. с ДДС, а срокът за изпълнение е 180 дни.Третокласният път IIІ-161 Ребърково - Люти дол - Ботевград е алтернативен маршрут на път I-1 Ребърково - Ботевград. Отсечката не е основно ремонтирана от 1985 г., като през годините е извършвано само текущо поддържане на пътя. При подготовката на техническия проект ще бъдат направени геодезически проучвания и ще се определят необходимите строително-монтажни работи. Ще бъде изготвен и проект за укрепителни дейности на свлачище в участъка Ребърково - Люти дол, както и проект за укрепване на два сводови моста над река Клисурата и за изграждане на подпорни стени. ", "date": "2018.05.17", "title": "Започва изработването на проекти за ремонта на 45 км третокласни пътища в Северозападна България"}
{"url": "http://www.cross.bg/erdogan-srina-izcherpa-1574936.html", "text": "/КРОСС/ ООН се изчерпа и срина след насилието в ивицата Газа. Това заяви турският президент Реджеп Ердоган, след като израелските военни сили убиха 60 палестинци по време на протести срещу преместването на посолството на САЩ в Израел от Тел Авив в Йерусалим.Турция е сред най-гласовитите критици на употребата на смъртоносна сила от Израел срещу палестински протестиращи при границата му с ивицата Газа и на решението на САЩ да прехвърлят посолството си в Йерусалим. Тя поиска извънредно заседание на Организацията за ислямско сътрудничество, което ще се състои в Истанбул в петък.\"В лицето на всички тези събития настъпи краят на ООН. Тя се изчерпа и се срина. Ако се запази мълчанието пред израелската тирания, светът бързо ще потъне в хаос, в който командват бандитите\", заяви Ердоган. ", "date": "2018.05.17", "title": "Ердоган: ООН се изчерпа и срина"}
{"url": "http://www.cross.bg/moravetzki-polsha-mateysh-1574929.html", "text": "/КРОСС/ Министър-председателят Бойко Борисов обсъди с премиера на Полша Матеуш Моравецки  сътрудничеството в рамките на Европейския съюз и подкрепата, която страни като България и Полша могат да окажат за развитието на Западните Балкани.Моравецки оцени високо организацията на Срещата на върха, която е създала отлична атмосфера за ползотворни обсъждания днес. В разговора той посочи също, че благодарение на усилията на Българското председателство е постигнат напредък по открити теми, като сред тях има и такива, които страната му следи с особен интерес.Матеуш Моравецки покани българския премиер на посещение в Полша, на което разговорите да бъдат продължени.  ", "date": "2018.05.17", "title": "Борисов и Моравецки си говориха за развитието на Западните Балкани"}
{"url": "http://www.cross.bg/leva-gerinska-kmetut-1574928.html", "text": "/КРОСС/ Арест за главния юрисконсулт на община Подуяне в София. Лилия Геринска е задържана с подкуп от 10 000 лева, като преди месец е взела капаро от 5000 лева.Парите са дадени от фирма „Арт Елит\" ЕООД, за да бъде спечелена обществена поръчка за саниране на блок. Стойността на поръчката е 2 000 000 лева. Има данни и за още изнудвани фирми. Една от тях е пратила Геринска на почивка в хотел.Кметът на район „Подуяне\" Ева Митова коментира в „Здравей, България\", че е изненадана от този арест.„За мен тези почивки и отношения са новина. На мен технологията на случващото се не ми е ясна. Трябва да оставим компетентните органи да си свършат работата. Ние съдействаме напълно\", заяви Митова.В момента се проверява цялата документация назад във времето. ", "date": "2018.05.17", "title": "Кметът на Подуяне отрече да е запозната със схемата на юрисконсулта на общината"}
{"url": "http://www.cross.bg/sofiya-balkani-zapadnite-1574925.html", "text": "/КРОСС/ Историческа среща в София и решаващ ден за Западните Балкани. Лидерите на 28-те държави от ЕС сядат на масата за преговори със страните, които имат желание да станат част от Съюза. Спорни моменти обаче има при четири от тях.Горещият картоф е Косово. На практика пет от държавите в ЕС не признават независимостта й. Другият основен проблем е името на Македония и дългогодишният спор с Гърция.В края на преговорите Европа трябва да излезе с обща декларация, която носи името на София. В нея са разписани ясни ангажименти и проекти за интегрирането на Западните Балкани.Заради драконовските мерки за сигурност около срещата общината призовава да се избягва излизането с лични автомобили. През целия ден движението по булевард „Витоша\" между \"Патриарх Евтимий\" и \"Пенчо Славейков\" ще бъде спряно.В района на НДК около хотелите „Маринела\", „Хилтън\" и „Балкан\" се очакват много сериозни затруднения с трафика. Вчера огромни задръствания имаше и към Летище София, както и по бул. „Цариградско шосе\".Междувременно на работна вечеря снощи лидерите на страните от Евросъюза обсъдиха  последното развитие на отношенията със Съединените щати. Акцентът беше иранското ядрено споразумение и международната търговия.Продължилата над три часа работна вечеря не завърши с официални решения. 28-те се постараха да покажат единство пред американците и тяхното решение за изтеглянето от иранското ядрено споразумение и санкциите срещу работещи в Иран фирми от Евросъюза.  ", "date": "2018.05.17", "title": "Историческа среща в София и решаващ ден за Западните Балкани"}
{"url": "http://www.cross.bg/ninova-politika-semeiistvo-1574926.html", "text": "/КРОСС/ \"В следващите месеци ни предстоят много решения за бъдещето на Европа - Брекзит, бюджета за следващия програмен период- приоритетите и тяхното финансиране. Тревожи ни фактът, че говорим за разширяване, говорим за сближаване, но в проекта за бюджет се намаляват средствата точно за кохезионната политика с 5%. Това за нас е неприемливо. По този начин вместо да се сближава стандартът на живот в различните държави, ще се увеличат различията\". Това заяви лидерът на БСП Корнелия Нинова на срещата на левите лидери и министър-председатели от ЕС и Западните Балкани.\"Нашият социален стълб, който като политически семейство наложихме, не получава сериозно финансово отражение в бюджетната рамка за следващия период\", допълни тя. Нинова посочи като положителен пример повечето средства за програма Еразъм, но подчерта, че това не е достатъчно. \"Няма политики, заложени за преодоляване на бедността и неравенствата, които са големите проблеми на народите ни. Много от европейските държави вече изразиха несъгласие и с орязването на парите за селскостопанската политика.\"За съжаление, българското правителство приема всичко безрезервно за едно потупване по рамото, но аз ви призовавам- ние да се обединим, като партии от едно политическо семейство, като наши премиери и като един да защитим принципите на ЕС за равнопоставеност, за справедливост, за солидарност. Най-вече ми се иска думите на всички политици- че се грижим за хората, да не бъдат голи декларации, а да се напълнят със съдържание\", каза още Нинова.", "date": "2018.05.17", "title": "Нинова: Думите на всички политици, че се грижим за хората, не бива да са голи декларации"}
{"url": "http://www.cross.bg/sudebnata-palata-blizki-1574927.html", "text": "/КРОСС/ Протест пред Съдебната палата. Причината - осъденият за убийство австралиец Джок Полфрийман иска предсрочно освобождаване.Той излежава 20-годишна присъда, защото наръга с нож смъртоносно 20-годишниуят Андрей Монов.Инцидентът стана пред църквата \"Света Неделя\" на 27 декември 2007 година. Именно близки на убитото момче се събират пред Съдебната палата. ", "date": "2018.05.17", "title": "Джок Полфриймън иска на свобода, близки на жертвата на протест"}
{"url": "http://www.cross.bg/prevozvachi-zatvaryat-sofiya-v-znak-na-protest-1574924.html", "text": "/КРОСС/ Движението в София ще бъде затруднено от мащабен протест на превозвачите. Около 100 камиона и 70 автобуса ще бъдат разположени по софийските улици.Причината е нов регламент, който по думите им, ще доведе до масов фалит на българските фирми.България настоява за промяна на новите изисквания, които са известни като промените „Макрон\".Темата ще бъде поставена от премиера Бойко Борисов и по време на срещите му с президента Еманюел Макрон и канцлера Ангела Меркел.  ", "date": "2018.05.17", "title": "Превозвачи затварят София в знак на протест"}
{"url": "http://www.cross.bg/italiya-naii-mnogo-depytati-1574932.html", "text": "/КРОСС/ Надежди за край на политическата криза в Италия. Двете формации с най-много депутати в парламента постигнаха съгласие за споразумение да съставят коалиционно правителство.\"Лигата\" на Матео Салвини и другите партньори от дясната коалиция имат най-много мандати. Като отделна партия обаче с най-много депутати е популисткото движение \"Пет звезди\" на Луиджи ди Майо.Късно снощи двете формации се споразумяха по проекта за обща управленска програма.Италия е без правителство повече от два месеца, след изборите на 4 март.  ", "date": "2018.05.17", "title": "Надежди за край на политическата криза в Италия"}
{"url": "http://www.cross.bg/ninova-dvizhenie-bulgariya-1574923.html", "text": "/КРОСС/ \"Търся вашата подкрепя по тема, която е изключително актуална за нас в момента. Вие сами ще видите протестите на българските превозвачи и напрежението по отношение на \"Пакет за мобилност\". Педложението на г-н Макрон e дискриминационно\". Това заяви лидерът на БСП Корнелия Нинова на срещата на левите лидери и министър-председатели от ЕС и Западните Балкани. Сред присъстващите бяха премиерите на Гърция - Алексис Ципрас; Малта - Джоузеф Мускат; на Република Македония - Зоран Заев, Португалия - Антонио Коща.Според Нинова въпросното предложение на практика задълбочава различията между европейските държави и посяга на основен принцип на Европа- за свободното движение на стоки и хора. \"Търся вашата подкрепа да намерим разумния вариант и  решението, в този му вид, да не бъде приемано. За България това означава хиляди български семейства да пострадат, стотици фирми да фалират\", каза още лидерът на БСП. \"Големите защитават своите интереси, но аз съм тук да защитя българския национален интерес\", заяви Нинова. Тя коментира и казаното от председателя на групата на ЕНП в Европарламента Манфред Вебер, че ЕНП, с нейните депутати, ще подкрепят България и няма да гласуват това решение. \"Недоумявам как политик от такъв ранг може да заблуждава така. Вчера негови депутати подкрепиха пакета за мобилност в комисията по транспорт в Европейския парламент. Съмнявам се, че г-жа Меркел ще оттегли подкрепата си за решението. Нека, като политическо семейство, да се обединим и помогнем не само на по-малките държави, а да отстояваме принципите - за свободно движение на стоки и хора в Европа, принципа за Европа - общ дом, а не на няколко скорости\", призова Нинова.  ", "date": "2018.05.17", "title": "Нинова: Тук съм да защитя националния интерес и европейския принцип за свободно движение"}
{"url": "http://www.cross.bg/osnovan-venera-ofitzialno-1574918.html", "text": "/КРОСС/ 1395 г. - Обединени унгаро-влашки войски нанасят поражение на османската армия при Ровине, Влашко. 1498 г. - Корабите на Васко да Гама достигат до Индия. 1555 г. - В София мюсюлмански фанатици убиват с камъни Никола Мартинов (свети Николай Софийски Нови), решил да се върне към християнската вяра. 1694 г. - Основан е окръг Бърлингтън в щата Ню Джърси, САЩ. 1723 г. - Основан е град Перм в Русия. 1777 г. - Официално е утвърден Гербът на Сърбия от императрица Мария Тереза. 1792 г. - Създадена е Нюйоркската фондова борса. 1846 г. - Саксофонът е патентован от Адолф Сакс. 1860 г. - Основаван е германският футболен клуб ТШФ Мюнхен 1860. 1876 г. - Априлското въстание: Четата на Таньо Стоянов (Таньо войвода) преминава Дунава и слиза на български бряг.(стар стил) 1890 г. - Състои се премиерата на операта „Селска чест\" на Пиетро Маскани в театър Констанци в Рим. 1907 г. - Тодор Паница и Екатерина Измерлиева се венчават. 1913 г. - В Лондон е подписан мирен договор между държавите от Балканския съюз (България, Сърбия, Гърция и Черна гора) и Османската империя, с който се слага край на Балканската война (1912 - 1913). 1928 г. - Официално са открити Деветите летни олимпийски игри в Амстердам, Холандия. 1930 г. - Френският министър на външните работи Аристид Бриан се обръща с призив за създаване на Европейски федерален съюз. 1956 г. - Народна република България е приета за член на ЮНЕСКО. 1964 г. - Основан е футболен клуб АЕЛ 1964, Лариса, Гърция. 1969 г. - Програма Венера: Съветският космически апарат Венера 6 започва навлизане в атмосферата на Венера и предава данни 51 минути, след което е смачкан от атмосферното налягане. 1980 г. - Започва Вътрешният конфликт в Перу, който официално продължава и до днес. 1990 г. - Общото събрание на Световната здравна организация (СЗО) премахва хомосексуалността от списъка с психиатрични заболявания. 1991 г. - Официалната рождена дата на интернет. Тим Бърнърс-Лий представя продукта си в научна комисия в Европейския център за ядрени изследвания (CERN). 1995 г. - След като 18 години е кмет на Париж, Жак Ширак встъпва в длъжността президент на Франция. 1995 г. - Силвестър Сталоун се жени за вече бившия модел Дженифър Флавин, от която има три дъщери. 2006 г. - Баташките мъченици са канонизирани за светци от Българската старостилна православна църква. 2011 г. - Учредена е политическата партия Национален фронт за спасение на България.", "date": "2018.05.17", "title": "На този ден през..."}
{"url": "http://www.cross.bg/tema-vurha-ekaterina-1574921.html", "text": "/КРОСС/ БНТ, „Денят започва\"Тема: 10-годишната Сара, златен медалист от няколко международни олимпиади по математика, събира средства за ново състезаниеТема: Медицината - между високите постижения и финансовите затруднения - проф. Николай РайновТема:  На живо - протестът на превозвачитеТема: Рестарт на АЕЦ \"Белене\" - позициите на Мартин Димитров и Румен ПетковТема: Дипломация и политика - лидерът на \"Атака\" Волен Сидеров след визитата си в ИранТема: Срещата на върха. Балканите - минало, настояще и бъдеще - коментар на ректора на Софийския университет проф. Анастас ГерджиковТема: В деня на срещата на върха - говори министърът на външните работи Екатерина ЗахариеваТема: Срещата на върха. След 9 - на живо от НДК - първите думи на европейските лидери минути преди историческата срещата. В студиото коментар на Весела Чернева и Любомир Кючуков.БТВ, \"Тази сутрин\" Тема: Да си припомним за Боян Петров - в минутите след 07.30 часаТема: Среща на върха в София. Ще се реши ли в България бъдещето на Западните Балкани? На живо - пристигането на европейските лидери и първите им коментариТема: Интервю с вицепремиера и външен министър Екатерина Захариева след 08.00 часаНова телевизия, „Здравей, България\"Тема: Ексклузивни интервюта минути преди откриването на историческия форум, който събира европейския елит и лидерите на Западните Балкани - с министъра за Българското председателство на Съвета на ЕС Лиляна Павлова, вицепремиера и министър на външните работи Екатерина Захариева и лидера на Партията на европейските социалисти (ПЕС) Сергей СтанишевТема: Дискусия преди срещата на върха ЕС-Западни Балкани между българските евродепутати Андрей Ковачев, Ангел Джамбазки и Илхан КичукТема: Анализ на историка и дипломат Ангел Димитров, който оглавява Комисията за преговори с МакедонияТема: Още един общинар е арестуван с подкуп.Тема: Очакват ли ни още бури и порои?Тема: Как се затяга контролът за велосипедистите на пътя? Отговорите в \"На твоя страна\" с Георги Георгиев.  И още - трудно ли е да бъдеш колоездач в града ", "date": "2018.05.17", "title": "В сутрешните блокове"}
{"url": "http://www.cross.bg/rozhdenitzi-na-maii-1574919.html", "text": "/КРОСС/ О.з. ген. Атанас Атанасов, бивш депутат, бивш директор на НССЕлена Пампулова, бивша тенисисткаЛили Игнатова, треньорка, многократна световна и европейска шампионка по художествена гимнастикаРумен Леонидов, поет, преводач, публицист и издателДимитър Караненов, хотелиер ", "date": "2018.05.17", "title": "Рожденици на 17 май"}
{"url": "http://www.cross.bg/lesen-zhivot-molete-1574920.html", "text": "/КРОСС/ „Не се молете за лесен живот. Молете се за силата да издържите на трудностите.\" - Брус Лий  ", "date": "2018.05.17", "title": "Не се молете за лесен живот..."}
{"url": "http://www.cross.bg/spasovden-nebeto-rysalkite-1574917.html", "text": "/КРОСС/ Четиридесет дни след Великото си възкресение Господ Иисус се явявал многократно на учениците Си. Разяснявал им царството Божие, отварял ума им за да разбират Светото писание (Лук. 24:45, 49). Потвърждавал обещанието Си за идването на Утешителя Дух Свети - третото Лице на единия Бог (Иоан 14, 16, 17). Всички се убедили, че Той е възкръснал наистина.На четиридесетия ден от Възкресението им се явил за последен път. Апостолите по обикновеному били на молитва, в очакване Божието обещание да се изпълни. Както били събрани, Христос се явил сред тях, беседвал и ги извел от града на Елеонската планина (на около два километра от Иерусалим, до Витания, където бе възкресил Лазар).Поразени и разтърсени издъно от Христовото възкресение, някои ученици, които още не разбирали, че царството Божие не е от този земен свят, си помислили, че Христос ги е извел, за да им обяви едно свое земно, израилско царство (Деян. 1:6). Господ назидателно им обяснил, че хората не бива да се ръководят от своите лични, користни сметки и очаквания, а да следват Божия промисъл: \"... не се пада вам да знаете времената или годините, които Отец Е положил в Своя власт\" (Деян. 1:7). Господ отново им изяснил слизането на Светия Дух, което се извършва на Петдесетница и Неговото абсолютно значение като сила, която оживотворява Църквата Христова (Деян. 1:4,5,8). Като се изкачили на планината, Христос вдигнал ръце да ги благослови. Още докато ги благославял Се отделил от земята и, подет от облак, Се издигнал към небето при Своя небесен Отец (Лук. 24:50). Не изчезнал веднага от погледа им, а се издигал постепенно, докато станал невидим за погледа им в пространствената отдалеченост нагоре във висините. Апостолите се поклонили на Възнасящия се Господ и не могли да откъснат поглед от чудната гледка. В този момент пред тях застанали двама ангели в бяло облекло, които им казали \"мъже галилейци, какво стоите и гледата към небето? Този Иисус, Който се възнесе от вас на небето, ще дойде по същия начин, както Го видяхте да отива на небето\" (Деян.1:11). Така небесните вестители потвърдили думите на Христа (Мат. 26:64) за Второто велико Негово пришествие и следващия от това Всеобщ съд.По думите на св. евангелист Марко, Христос, като се възнесъл на небето, седнал отдясно на Бога (Марк 16:19). Това нагледно изражение означава равночестност с Бог Отец.Всред апостолите била и св. Дева Мария, която, колкото болезнено понесла страданията на Господа на Голгота, толкова сега се възрадвала при съзерцание на Неговата слава.Утешени от ангелите за раздялата, апостолите се върнали в Иерусалим, зарадвани, с готовност да вестят Евангелското слово. Нашият Господ пострада от човеците, биде разпнат, умря и възкръсна на третия ден, възлезе при небесния Си Отец; отиде отново там, дето е бил по-преди и седне отдясно на Божията сила. Заради нас прие на Себе Си в единството на Своето лице цялата човешка природа без нейния грях; Господ я възкреси от смъртта и, дарявайки й за втори път вечен живот, чрез възнесението Си я издигна на небето.Празникът на славното Възнесение Господне се отбелязва от църквата още от IV-V век и принадлежи към подвижните църковни празници. С възнесението Си Иисус завърши делото на спасението. За всички повярвали в Него Спасителят откри небето, за да могат всички да станат съобщници на Неговия живот, да бъдат изкупени и спасени. Затова българският народ му е дал название с дълбок религиозен и богословски смисъл - Спасовден, Денят на Спасителя. Нека на тоя свят Спасовден ние усилваме молитвите си към Спасителя, за да Ни направи чрез Своя Дух съобщници на Своя живот, та като сме живи чрез Него, да съдействаме за процъфтяване на живота в мир, благополучие и радост.Празникът е подвижен и се отбелязва 40 дни след Великден.На Спасовден се вика дъжда, като се обикалят нивите и ливадите и се пеят обредни песни:Свети Спасе, тебе молим,дай ни дъждец и росицада се роди жито, просо,да нахраним сиромаси,сиромаси и сираци...Вярва се, че ако вали на Спасовден, годината ще е богата и реколтата - обилна; спасовският дъжд е скъп - капката струва колкото жълтица. На този ден се вярва, че русалките, които ще \"сеят\" своята роса над нивите, вече са дошли.Но паралелно с този християнски смисъл, народното вярване приписва на този момент и друга спасителна сила. В нощта срещу Спасовден могат да получат чудодейно изцеление страдащите от незнайната и нелечима \"самодивска\" или \"русалска\" болест. Лек за нея е красивото русалско цвете \"росен\". То цъфти много кратко време с красиви и благоуханни червени цветове по скришни горски полянки.Много народни поверия са свързани с митичните девойки самодиви и русалки. През пролетта те се завръщат от своите зимовища накрай света и населват отново поляните и горите, изворите и реките. Така те съжителстват с хората, но остават невидими и тайнствени за тях. Могат и да им помагат, но и да им причиняват беди. Вярва се, че през нощта срещу Спасовден русалки \"сеят\" роса по нивите, за да станат плодородни. И тази роса има и целебна сила. Затова на сутринта хората излизат и се търкалят в росната трева, за да са здрави през годината.Казват, че в тази нощ русалките минават да оберат цветчетата на росена, за да се накичат с тях. Това ги развеселява, те стават по-милостиви към хората и ги лекуват. Затова търсещите изцеление отиват вечерта преди Спасовден да пренощуват на поляна с нацъфтял росен.Разказват се много случаи, в които болни отнесени на ръце до такава поляна, на сутринта стават и тръгват излекувани. Нощуването на росенова поляна е съпроводено с ритуални действия. Край болния цяла нощ будува здрав човек, който е приел да стане като негов брат или сестра за цял живот чрез специален ритуал за побратимяване. През нощта русалките пускат като знак за изцеление цветче от росен върху постелята или в купичката с вода до главата на болния. А за отплата хората оставят на поляната своите дарове за русалките-лечителки - нова глинена паница, нова кърпа или риза, печена кокошка и пита. От тези скромни дарове най-често се възползват овчарите. Но те, според народно поверие, са любимци на русалките и самодивите, защото умеят да ги веселят с майсторски свирни на кавал.Скоро след митичните девойки-русалки се появяват и други, съвсем реални лечители на същата \"русалска\" или \"самодивска\" болест. Те са само мъже и се наричат с подобно име - русалии. А седмицата, през която те обхождат селата със своя целебен ритуал, се нарича Русалска неделя. Тя е непосредствено след Спасовден в някои райони, а в други започва от Петдесетница - 50-я ден след Великден. Лечителите-\"русалии\", наричани в крайдунавските райони и калушари, са обикновени селски мъже. Но чрез специални посветителни ритуали те придобиват целителски способности само за периода на Русалската неделя. Разбира се, те трябва да притежават и някои лични качества - да са здрави, силни и издръжливи физически, да са виртуозни танцьори на ритуалната ръченица - пъргави и скокливи, да са добросърдечни и честни, да умеят да пазят тайна и да понасят несгоди.Кои мъже могат да участват в лечителската русалийска дружина решава единствено нейният водач, наричан \"ватаф\". Той е най-посветеният в тайните на ритуала. Това знание и водаческата роля се получават само по наследство. Бащата ги предава единствено на първородния син и веригата продължава много поколения наред.Само водачът на русалиите знае целебните билки и заклинания. С тяхна помощ той въвежда и ръководи мъжете-русалии в онзи ритуален транс, чрез който те лекуват. Заклинанията и билките се съчетават с ритуалния танц на мъжете-русалии в кръг около болния. Те заиграват отначало бавно и леко, но постепенно играят все по-бързо и скокливо. В ритъм подрънкват и звънчетата, привързани към глезените и специалните обредни тояги на русалиите. В кулминацията на танца русалиите започват да прескачат лежащия на земята \"пациент\" и така отнемат от него болестта. А когато накрая излекуваният скача и побягва, на неговото място падат в несвяст неколцина от танцуващите лечители. На свой ред те трябва да бъдат свестени с ритуален танц и заклинания от останалите русалии. С този обред русалийските дружини обхождат селата цяла седмица. През това време те спазват пълно обредно мълчание и не общуват с никого извън дружината. Подчиняват се безпрекословно на своя водач. Живеят в несгода. И всичко това - срещу скромна отплата от изцелените - дребни пари и дарени животни. Но веднъж посветени, мъжете изпълняват своята лечителска мисия всяка година.Разпространен е обичаят ходене на росен. Срещу празника болни от различни болести хора и бездетни жени отиват в гори и ливади, където расте лековитата билка росен. От нея русалките си вият венци. Хората носят със себе си нова зелена стомна, нов пешкир, бъклица с вино, пита хляб, печена кокошка и чорапи или пешкир - дар за русалките, който закачат на клоните. Води ги техен близък, който се уважава като \"побратим\" или \"посестрима\" на болния. Престояват до втори петли, а после мълчешком стават, поръсват се с водата в стомната и скришом влизат в селото. Вярва се, че така ще оздравеят.Спасовден е последният, седми по ред Велики четвъртък. Според народните вярвания на Спасовден се прибират душите на всички покойници, пуснати на свобода на първия Велики четвъртък. Затова жените отиват рано на гробищата, раздават варено жито и хляб за своите мъртви и разстилат орехови листа върху гробовете им. Така смятат, че им правят сянка на \"оня свят\".Разпространено е и поверието, че рано сутринта на Спасовден, ако човек мълчешком отиде при пуст кладенец и се погледне в него, вместо своя образ ще види образа на онзи свой починал роднина, за когото си мисли в момента.Следобеда на мегдана се събират всички и се играят \"спасовските\" хора - само по песни, без музикални инструменти. Празнуват и всички именници.От хората и веселбите, с които завършва празникът, остава и поговорката: \"Те ти булка, Спасовден!\", с която се подчертава неочакваност на някакво събитие.Според православния християнски календар Задушница се прави в събота преди Петдесетница, позната като \"черешова\". Тогава освен жито и хляб за помен на умрелите се раздава и от първите череши.  ", "date": "2018.05.17", "title": "Възнесение Господне (Спасовден)"}
{"url": "http://www.cross.bg/chasa-provede-sofiyaot-1574922.html", "text": "/КРОСС/ ***София.От 9.15 часа в НДК ще се проведе среща на върха между лидерите на ЕС и на Западните Балкани. В 15.00 часа ще се състои пресконференция.***София.От 16.00 часа в НДК ще се проведе Световен икономически форум (Давоски форум) с тема „Стратегически диалог за Западните Балкани\". В него ще вземат участие и президентът на Световния икономически форум Бьорге Бренде, ръководителят на ЕБВР Сума Чакрабарти и изпълнителният директор на Световната банка Кристалина Георгиева и ще бъдат представени ангажиментите на финансовите институции към проектите на Балканите.***София. От 14.00 часа на „Дондуков\" 2 държавният глава Румен Радев ще разговаря с президентите на Конфедерацията на европейския бизнес (BusinessEurope).***София.От 09.00 часа ще започне редовното заседание на Народното събрание.***София.От 08.00 часа в Световния ден за борба с хипертонията специалисти от Военномедицинска академия ще преглеждат безплатно пациенти с проблеми с кръвното налягане.***София.От 09.00 часа епископ Тихон в съслужение със софийския протосингел архимандрит Василий и столично духовенство ще отслужи празнина св. Литургия в храм „Св. Никола Софийски\" по повод храмовия празник.***София.От 9.00 часа в Нов български университет, Библиотека, Семинарна зала, ще се проведе семинар \"Привилегията да сме информирани: Новите продукти на \"Brill\", „American Physical Society\", „Bloomsbury\", „Elsevier\" и „De Gruyter\".***София.От 9.30 часа 9 състав на Специализирания наказателен съд ще заседава по делото срещу Дамян Д. и Стелан П., обвинени в организиране и ръководене на организирана престъпна група.***София.От 9.30 часа 18 състав на Специализирания наказателен съд ще заседава по делото срещу Красимир К., Славчо А. и Галина А., обвинени в организиране и ръководене на организирана престъпна група.***София. От 10.00 часа в многофункционален спортен комплекс „Спортна София „Зона Б-5\", по инициатива на кмета на район „Възраждане\"-СО Савина Савова, ще се проведе спортен празник „Възраждане спортува 2018. Спортът срещу агресията\".***София.От 10.00 часа 12 състав на Специализирания наказателен съд ще заседава по делото срещу Гриша Г., Данаил Г., Емилия Ст. и др., обвинени в организиране и ръководене на организирана престъпна група.***София.От 10.00 часа 7 състав на Специализирания наказателен съд ще заседава по делото срещу Иван И., Христо Г., Ани С. и др., обвинени в организиране и ръководене на организирана престъпна група.***София.От 10.00 часа 3 състав на Специализирания наказателен съд ще заседава по делото срещу Мелиад Ф., Хасан Е. и Хадж Х, обвинени в тероризъм.***София.От 10.00 часа 15 състав на Специализирания наказателен съд ще заседава по делото срещу Ангел Р., Красимир Ст., Пламен К. и др., обвинени в организиране и ръководене на организирана престъпна група.***София.От 10.00 часа до 17.00 часа по бул. „Цариградско шосе\" при отбивката към бул. \"Брюксел\" в лентите в посока София ще премине протестно шествие на тежкотоварни камиони и автобуси. При 4-ти км ще бъдат паркирани товарни автомобили, а след отбивката за кв. \"Дървеница\" до отбивката за бул.\"Ситняково\" ще бъде наредена протестна колона от автобуси. От 13.00 ч. до 17.00 ч. ще бъде проведено протестно шествие със сборен пункт пл. \"Македония\", по маршрута от ул. \"Алабин\" към Съдебната палата, вдясно по бул. \"Витоша\" до парковото пространство пред НДК, където протестиращите ще държат речи.***София.От 10.00 часа 1-ви въззивен състав на Софийския градски съд ще заседава за мярката за неотклонение на Борислав Миланов, обвинен за бутнатото дете в Южния парк.***София.От 10.00 часа ще започне заседанието на Столичния общински съвет.***София.От 10.00 часа в сградата на Комисията за енергийно и водно регулиране (КЕВР), бул. \"Княз Дондуков\" № 8-10, ет. 4 ще се проведе обществено обсъждане на проект на Наредба за изменение и допълнение на Наредба № 1 за регулиране на цените на електрическата енергия.***София.От 10.30 часа в сградата на Комисията за енергийно и водно регулиране (КЕВР), бул. \"Княз Дондуков\" 8-10, ет. 4 ще се проведе обществено обсъждане на проект на Наредба за изменение и допълнение на Наредба №5 за регулиране на цените на топлинната енергия***София.От 11.00 часа в конферентната зала на БСК (ул. \"Алабин\" 16-20, ет.1) ще се проведе церемонията по връчване на наградите на БСК за принос към развитието на българската икономика „ИН-5\".***София.От 11.00 часа 17 състав на Специализирания наказателен съд ще заседава по делото срещу Добрин Д., Николай И. и др., обвинени в организиране и ръководене на организирана престъпна група.***София.От 11.00 часа в Национален пресклуб БТА ще се проведе пресконференция на тема: „ЕС трябва да спре да финансира корупцията на Балканите!\", в която ще участват Риболовен клуб \"Балканка\" гр. София, Наташа Црънкович - участник в кампания за опазване на реките в Босна и Херцеговина, Любомир Пейчич - риболовец и активист за опазване на реките в Сърбия.***София.От 12.00 часа в Министерство на образованието и науката ще се проведе пресконференция на тема „Как се създава нация от мечтатели и иноватори\".***София.От 12.00 часа министърът на земеделието, храните и горите Румен Порожанов ще открие новата административна сграда на Общинска служба по земеделие „Източна\". Тя се намира в гр. София, в.з. Малинова долина, ул. „Бистришко шосе\" 26. На събитието ще бъдат предоставени данни за хода на кампанията по директни плащания 2018 г.***София.От 12.00 часа в SOHO (ул. „Искър\" 4), зала SoHall на ет.1, ще се проведе пресконференция на тема „Постиженията в онкохематологията: от обричаща диагноза до нов живот\", поставяща началото на 6-месечна информационна кампания за злокачествените заболявания на кръвта.***София.От 13.00 до 14.00 часа пред Войнишкия мемориал пред НДК музикалните състави на БНР продължават протестните си действия с митинг-концерт. Протестът е с искане за увеличение на възнагражденията и се организира от Федерация „Култура\" на КТ „Подкрепа\".***София.От 13.00 часа заместник-министърът на икономиката Александър Манолев ще открие седма годишна кръгла маса Bulgarian ICT Watch, която ще се проведе в зала Универсум на ул. „Винсент ван Гог\" 7.***София.От 13.00 часа в International Business School, зала Универсум, улица \"Винсент ван Гог\" 7, ще бъде проведена седма годишна кръгла маса Bulgarian ICT Watch.***София.От 13.30 часа 1 състав на Специализирания наказателен съд ще заседава по делото срещу Иван Сл., Янко К. и др., обвинени в организиране и ръководене на организирана престъпна група.***София.От 13.30 часа 11 състав на Специализирания наказателен съд ще заседава по делото срещу Виктор М., комулиране на наказанията.***София.От 14.00 часа в галерия „Академия\" на ул. „Шипка\" 1 по случай 80-годишнината от създаването на Колекцията с визуално изкуство на Британски съвет ще се проведе публична лекция на Емма Декстър, Директор Визуални изкуства на Британски съвет.***София.От 15.00 часа 20-и състав на Софийския градски съд ще заседава по искане за условно предсрочно освобождаване от Джок Полфрийман.***София.От 15.00 часа 8 състав на Специализирания наказателен съд ще заседава по делото срещу Виктор М., комулиране на наказанията.***София.От 15.00 часа 7 състав на Специализирания наказателен съд ще заседава по делото срещу Ивайло И., комулиране на наказанията.***София.От 15.00 часа 11 състав на Специализирания наказателен съд ще заседава по делото срещу Маджар К., Венелин К., Мирослав К., обвинени в организиране и ръководене на организирана престъпна група.***София.От 16.00 часа 7 състав на Специализирания наказателен съд ще заседава по делото срещу Бойко Б., Емил Б., Емил Д. и др., произнасяне за връщане на веществени доказателства.***София.От 16.00 часа в Националната библиотека \"Св. св. Кирил и Методий\" ще се състои демонстрацията на печат на Гутенбергова преса върху ръчно изроботена хартия по метода на нейния откривател Цай Лун.***София.От 16.00 часа в Гьоте-институт България на ул. „Будапеща\" 1 ще се проведе поредната дискусия от поредицата „Културни панели\" среща политици, активисти, артисти и граждани, които ще обсъждат какво означава „добър живот\" и каква е ролята на политиката, културата и града.***София.От 18.00 часа в офиса на Алианц Банк България на бул. „Цар Освободител\" 8 ще се проведе церемония по награждаване на победителите в конкурса „Идеен проект за визия на банков офис\".***София.От 18.00 часа Регионалният исторически музей ще представи изложбата \"В зората на европейската цивилизация: Слатина-София на 8 хиляди години\".***София.От 18.00 часа в офиса на Алианц Банк България на бул. „Цар Освободител\" 8 ще се проведе церемония по награждаване на победителите в конкурса „Идеен проект за визия на банков офис\".***София.От 18.00 часа в Княжевската градина ще се проведе благотворителен концерт за спасяването на Пирин.***София.От 18.00 часа в Книжарница \"Приятели\" (бул. \"Цар Симеон Велики\" 118) ще бъде представена книгата „Тая земя, оная земя\" - кратки разкази.***София.От 18.00 часа в Унгарския културен институт ще бъде представен сборника с пиеси на унгарския драматург Жолт Пожгаи „Девици и чудовища\".***София.От 18.30 часа в кино „Люмиер Лидл\" ще бъде представен филма „Собибор\".***София.От 19.00 часа в Националния археологически музей ще бъдат връчени традиционните награди „Питагор\" за съществен принос в развитието на науката на български учени, научни колективи и организации.***София.От 19.00 часа в зала „България\" ще се състои концерт на Юрий Башмет със Софийската филхармония.***София.От 19.00 часа в Централния Военен Клуб ще се състои официален коктейл по повод встъпването в длъжност на президента на Световната федерация за недвижими имоти FIABCI - Асен Македонов.***София.От 19.00 часа в концертна зала „България\" ще се състои концерт на руския виолист Юрий Башмет и Софийската филхармония под диригентството на Найден Тодоров. Събитието е част от програмата на „Европейски музикален фестивал\" 2018.***Асеновград.В 17.00 часа в Градската библиотека „Паисий Хилендарски\" ще се състои откриването на изложба на художника Ангел Хубенов. Проявата е част от Майските културни празници.***Асеновград.В 18.00 часа в Градската библиотека „Паисий Хилендарски\" ще се състои мултимедийно представяне на историята на периодичния печат в Станимака и Асеновград от журналиста Марин Маринов. Проявата е част от Майските културни празници.***Асеновград.В 19.00 часа в читалище „Родолюбие\" ще се играе постановката „Крадецът на праскови\". Проявата е част от Майските културни празници.***Батак.От 09.00 часа в храм „Св. вмчца Неделя\" - Батак знеполският епископ Арсений ще отслужи архиерейска света Литургия по повод е Събора на св. Баташки мъченици.***Благоевград. На площад „България\" е позиционирано изложението „Литера Експо\".***Благоевград. От 10.30 часа в Аулата на Учебен корпус №1 ще се проведе тържествена церемония по случай връчването на дипломите на випуск 2017 от Стопанския факултет на Югозападния университет „Неофит Рилски\".***Благоевград. От 13.00 часа ще се извърши водосвет на Учебен корпус №9 на ЮЗУ „Неофит Рилски\".***Благоевград.От 16.00 часа във Второ ОУ „Димитър Благоев\" ще бъде представен „Изкуството да си страхотен\" или Малък наръчник за добри маниери на издателска къща „Унискорп\". От 18.30 часа на пл. „България\" пред МОЛ „Ларго\", жители и гости на Благоевград ще се запознаят с поредицата „1001 Светилища\" на автора Димитър Тонин на издателска къща „Шамбала\".***Благоевград.От 18.30 часа пред зала „22 септември\" кметът д-р Атанас Камбитов ще посрещне абитуриентите от Випуск 2018 в Благоевград. След това те ще се отправят към мол „Ларго\", където кметът организира официален прием за зрелостниците.***Бургас.От 16.30 часа общинският съветник от ГЕРБ Петко Георгиев ще има приемен ден за граждани в офиса на партията на ул. „Конт Андрованти\" 5.***Варна.От 09.00 часа на стадион „Локомотив\" ще се проведе Областното състезание на младежките противопожарни отряди „Млад огнеборец\".***Варна.От 9.00 часа в Очна клиника \"Свети Николай Чудотворец\" ще се състои пресконференция във връзка с успешна операция на 102-годишна пациентка.***Варна.От 10.00 часа на автомагистрала \"Хемус\" ще се състои протест на превозвачите във връзка с нови европейски правила.***Варна.От 11.00 часа в зала 6 и 7 на Градската галерия ще се състои пресконференция по повод Европейска Нощ на музеите и галериите 2018.***Варна.От 11.00 до 18.00 часа в двора на Медицински университет - Варна ще се извършват безплатно измерване на кръвно налягане с медицински апарати, които притежават технология AFIB и регистрират наличие на предсърдно мъждене.***Варна.От 14.00 часа в офиса на ГЕРБ на ул. „Георги Бенковски\" №1 общинският съветник Надя Георгиева организира приемна за граждани.***Варна.От 19.00 часа на сцената на Двореца на културата и спорта ще се проведе благотворителен фолклорен спектакъл в подкрепа на новостроящия се храм „Св. прпмчк Прокопий Варненски\".***Велико Търново.От 08.00 часа в Патриаршески храм „Възнесение Господне\" на Царевец ще бъде отслужена празнична утреня, последвана от светата литургия с начален час 10.00 часа. Светата литургия ще бъде под предстоятелството на Негово Високопреосвещенство Великотърновския митрополит Григорий в съслужение с епископ Сионии, игумен на Троянския манастир, архимандрит Самуил, игумен на Бачковския манастир, свещеници от Великотърновска епархия и други от БПЦ.*** Велико Търново. От 10.00 часа в Патриаршия музей „Възнесение Господне\" на крепостта „Царевец\" ще бъде отслужена литургия за Възнесение Господне - Спасовден.*** Велико Търново. От 10.00 часа в пресклуб на БТА - Велико Търново ще се проведе Пресконференция на кмета на Община Елена инж. Дилян Млъзев.***Велико Търново.От 11.00 до 18.00 часа в парк „Марно поле\" ще се проведе информационна кампания за безплатно измерване на кръвното налягане на жителите на града.*** Велико Търново. От 11.30 часа на голяма сцена на МДТ ще се състои пресконференция във връзка в предстоящата премиера на детския спектакъл \"Пипи дългото чорапче\" по романа на Астрид Линдгрен.*** Велико Търново. От 13.00 часа в Търговски парк Велико Търново ще се проведе откриване на обновения строителен хипермаркет „Практикер\".*** Велико Търново. От 17.30 часа в Читалнята на Регионалната библиотека ще се проведе среща-разговор със специализирана аудитория в защита на дисертационния труд на Емил Александров.*** Велико Търново. От 18.00 часа в Голяма зала на Общината ще бъде излъчена прожекция на филм: La lengua de las mariposas (1999), José Luis Cuerda. Book of Manuel Rivas.*** Велико Търново. От 19.00 часа в МДТ „Константин Кисимов\" ще бъде представена постановката „Хъшове\" по Иван Вазов.***Видин.От 10.00 часа заместник-кметът Венци Пасков ще присъства на храмовия празник „Възнесение Господне\" в село Търняне.***Видин.От 12.30 часа в конферентната зала на ул. Цар Александър II №19-21 ще се проведе обучителен семинар в областта на селското стопанство по програма INTERREG V-А Румъния - България.***Враца.От 09.00 часа в храм „Възнесение Господне\" ще започне празничната архиерейска света Литургия по случай 170 години от освещаването на храма. Тя ще бъде предстоявана от Врачанския митрополит Григорий в съслужение с архиереи на Българската православна църква. В 11.30 часа пред църквата \"Св. Възнесение\" ще бъде отслужен водосвет и осветен курбан, който ще се раздаде на врачани за здраве и благословение. Вечерта от 18.00 часа в Художествената галерия на Регионалния исторически музей ще се състои празничен концерт.***Враца.От 10.00 часа пред сградата на ОДМВР Враца ще се състои брифинг по повод опазването на обществения ред и безопасността на движението по пътищата, по време на абитуриентските балове и публичните прояви, свързани с честването на 24 май - Деня на българската просвета и култура и славянската писменост.***Враца.От 11.00 часа в Конферентна зала на Търговско-промишлена палата Враца ще се състои дискусия на тема „Проблеми и решения за подобряване на пътната безопасност в Северозападна България\", организирана Института за пътна безопасност.***Враца.Областна администрация - Враца организира поредица от спортни инициативи под надслов „Спортувай активно\" 2018 г. по повод Деня на българския спорт - 17-ти май. От 14.00 часа в Спортна зала на ППМГ „Акад. Иван Ценов\" ще се проведе демонстрация по волейбол от ВК „Ботев\" - Враца и приятелски волейболен мач между отборите на ППМГ „Акад. Иван Ценов\" - Враца и ПЕГ „Йоан Екзарх\" - Враца за девойки - младша възраст.От 14.30 часа на Спортно игрище на ПЕГ \"Йоан Екзарх\" - Враца ще се проведе демонстрация по баскетбол от БК „Ботев 2012\" - Враца и приятелски баскетболен мач между отборите на СУ „Св. Климент Охридски\" - Враца и ПГТР, юноши - младша възраст.От 15.00 часа на писта „Огнян Филипов\" ще се проведе демонстрация по автомоделизъм от СТМК „Враца\" и провеждане на спортно състезание с участието на ученици от ПТГ „Никола Йонков Вапцаров\" - Враца.От 15.30 часа на лекоатлетическата писта на НУ „Иван Вазов\" - Враца ще се проведе демонстрация по лека атлетика от СК „Олимпия- Враца\" и провеждане на щафетни игри между отборите на НУ „Иван Вазов\" - Враца, НУ „Иванчо Младенов\" - Враца и НУ „Св. Софроний Врачански\" - Враца; От 16.00 часа в парк в ж.к. „Дъбника\" ще се проведе демонстрация по тенис на маса от СКТМ „Враца\" и индивидуални игри с участието на ученици от СУ „Никола Войводов\" - Враца.От 17.00 часа в Заседателна зала на Областна администрация - Враца ще се проведе официална церемония по награждаването на най-изявените спортисти на област Враца и връчване на наградите на областния управител.От 18.30 часа в Спортно игрище в обществен парк „Хижата\" ще се състои официално представяне на всички спортни инициативи „Спортувай активно\" 2018 г., демонстрация по футбол от ПОФК „Ботев\" - Враца, приятелски мач между отборите на СУ „Христо Ботев\" - Враца и СУ „Козма Тричков\" - Враца.*** Горна Оряховица. От 18.00 часа в Младежки дом ще се проведе Годишен концерт на съставите при Младежки дом Горна Оряховица.*** Горна Оряховица./с.Драганово. От 10.00 часа в НЧ „Съединение - 1888\" ще започнат Детски майски празници. /продължават до 19 май/.***Добрич.От 12.30 часа в Регионална здравна инспекция - Добрич ще се състои среща на д-р Ангел Кунчев - главен държавен здравен инспектор с общопрактикуващи лекари, медицински специалисти, родители, медии, сдружения и пациентски организации на тема „ Ваксини и здраве \".***Добрич.От 17.30 часа в Младежки център, Концертна зала, ще се състои XXVII Европейски младежки поп-рок конкурс „Сарандев\".***Добрич.От 17.30 часа в Художествена галерия - Добрич ще се проведе XXIV годишна изложба на художниците педагози в Добрич.***Добрич.От 19.00 часа в Драматичен театър „Йордан Йовков\" ще бъде представен Спектакъл „Д-р\" на Драматичен театър „Йордан Йовков\".***Дулово. От 14.00 часа в зала 1 на Община Дулово ще започнат честванията по повод 20-ата годишнина на Историческия музей в града.***Каварна.От 17.00 часа в училищния двор на СУ „Стефан Караджа\" и ОУ „Йордан Йовков\" ще се състоят прояви на различни видове спорт, като тенис на корт, волейбол, хандбал, тенис на маса, кикбокс, карате, велосипедизъм и бадминтон.***Казанлък.От 16.00 часа на ул. „Искра\" 25, зала 28, ет. 2, Областен информационен център - Стара Загора организира информационна среща на тема: „Възможности за финансиране чрез Фонд мениджър на финансови инструменти в България\".***Кюстендил.От 09.30 часа в залата на „Научно технически институт\" - Кюстендил ще се проведе Зелена академия „Устойчиво развитие на биологичните ресурси\".***Кюстендил.От 09.30 часа на стадион „Осогово\" ще се проведе спортният празник „Детство мое\".***Кюстендил.От 18.00 часа в залата общински драматичен театър ще се състои постановката „Съкровището на Силвестър\".***Момчилград.От 10.00 часа на стадиона в Момчилград ще се проведе областно състезание с младежките противопожарни отряди „Млад огнеборец\".***Пазарджик.От 09.00 часа Негово преосвещенство Константийският епископ Яков ще оглави архиерейска света Литургия в пазарджишкия храм „Успение на Пресвета Богородица\".***Перник.От 10.30 часа от кв. „Изток\" ще тръгне велопоход и ще завърши пред Двореца на културата в центъра на града, където в 11.00 часа ще се проведат демонстрации на Мажоретен състав при VI СУ \"Св. св. Кирил и Методий\" и СК по художествена гимнастика \"Виктория\". От 12.00 часа в Централния градски парк ще се проведат игри на открито \"Бързи и яростни\".***Перник.От 14.00 часа в Конферентната зала на Двореца на културата ще се проведе първата среща на Инициативния комитет, който ще работи за нов проект за Пернишката крепост.*** Плевен.От 11.00 часа в пресклуб на БТА-Плевен ще се проведе пресконференция на Джейлян Демирев - ръководител на клуб \"Северняците\" - Плевен за предстоящо събитие.***Пловдив.Общинските съветници от ГЕРБ в Пловдив ще проведат приемни с гражданите. Петър Попов - от 17.30 до 19.00 часа в офиса на ГЕРБ в район „Западен\" на ул. \"Царевец\" №9; Ясен Михайлов - от 17.30 до 19.00 часа в офиса на ГЕРБ в район „Западен\" на ул. \"Царевец\" №9; Дамян Петров - от 17.30 до 19.00 часа в офиса на ГЕРБ в район „Западен\" на ул. \"Царевец\" №9; Гошо Къчков - от 17.30 до 19.00 часа в офиса на ГЕРБ в район „Северен\" на бул. \"Марица\" №91; Пенчо Малинов - от 17.00 до 18.30 часа в офиса на ГЕРБ в район „Източен\" на ул. \"Коста Паница\" №5; Веселин Маневски - от 16.00 до 18.00 часа в офиса на ГЕРБ в район „Южен\" на ул. \"Академик Петър Динеков\" №1А.***Пловдив.В 10.00 часа на Асеновградско шосе превозвачи ще излязат на мирен протест.***Пловдив.В 10.00 часа в Заседателната зала на Община Пловдив ще се проведе пресконференция за дуалното образование. Ще присъстват кметът на Пловдив инж. Иван Тотев и ресорният заместник-кмет Стефан Стоянов.***Пловдив.В 12.30 часа в СУ „Найден Геров\" ще се проведе творческа работилница за децата от училището на тема „КАК СЕ ПРАВИ ФОТО РАЗКАЗ?\", воден от младия режисьор Христо Симеонов. По време на творческата работилница, участниците ще гледат и късометражния филм на Христо Симеонов „Синът\".***Пловдив.От 17.15 часа от площада пред Община Пловдив ще се проведе дефиле на всички участници във Фестивала на хляба до БНБ, където в 18.00 часа официално ще се състои официалното откриване.***Русе.От 13.00 часа в Заседателна зала на Община Русе, ще се проведе пресконференция, посветена на Световното първенство по волейбол за мъже. На нея ще присъстват кметът на Община Русе Пламен Стоилов, Данчо Лазаров - председател на Управителния съвет на Българската федерация по волейбол и Любомир Ганев, член на Управителния съвет на Федерацията.В началото на редовното заседание на общинския съвет утре, ще бъде направена и презентация по повод Световното първенство и ползите, които то ще донесе на Русе като град-домакин.*** Свищов. От 10.00 часа на камерна сцена в ПБНЧ „Еленка и Кирил Д. Аврамови 1856\" ще бъдат представени спектаклите от ХVII издание на Театрална сцена „Малкия принц. От 10.00 часа - за участниците от детските градини. От 14.00 часа - за участниците от училищата*** Свищов. От 13.30 часа в Детския отдел на Градската библиотека ще се проведе инициативата „С пламъка на Ботев\" - библиотекари и ученици от V „б\" и VII „б\" клас на СУ „Цветан Радославов\" четат стихотворения от поета-революционер и разкази за него.*** Свищов. От 18.00 часа в Художествена галерия „Николай Павлович\"гостува Унгарски културен институт с концерт на дуо Юлиана Киш и Адриен Месарош - сопрано. В програмата: арии от оперети, мюзикъли, филмова музика, Godspell, творби на Пиацола и Гершуин.***Сливен.От 18.00 часа в залата на ДТ „Стефан Киров\" ще се състои гала-концертът на участниците в 22-рото издание на Международния детски фолклорен танцов фестивал „Приятелство без граници\".***Смолян.От 10.00 часа на изхода на Смолян до Митницата ще се проведе мирен протест срещу приемането на пакета за мобилност за международните превозвачи.***Смолян.От 16.30 часа в Регионална библиотека „Николай Вранчев\" - Смолян ще се отчете ежегодния конкурс за превод на името на Николай Вранчев.***Смолян.От 18.30 часа в Зала № 1 на РДТ „Николай Хайтов\", НЧ „Христо Ботев-1871\" - Смолян ще представи Юбилеен празничен концерт - 25 години на Младежка танцова формация „Фани Бенова\"***Смолян.От 19.00 часа в НЧ „Кирил Маджаров-1866\" - Смолян в зала „Николай Карагяуров\" ще се проведе Юбилеен концерт 90 години Смесен хор „Родопски звуци\"***Стамболийски.От 11.00 часа пред пътния надлез в района на гара Стамболийски ще се състои официалната церемония по приключването на проекта на Държавно предприятие Национална компания „Железопътна инфраструктура\" за строително-монтажните дейности за модернизация на железопътния участък Септември - Пловдив с изграждане на 4 броя пътни надлези.***Стара Загора.От 10.15 часа на ул. „Хаджи Димитър Асенов\" 94 в зала на Комплекс „Форум\" Областен информационен център - Стара Загора организира информационна среща на тема: „Възможности за финансиране чрез Фонд мениджър на финансови инструменти в България\".***Трън.От 14.00 часа в заседателната зала на Община Трън ще се проведе редовно заседание на Общинския съвет.***Хасково.От 10.00 часа в залата на втория етаж на Община Хасково ще се проведе пресконференция във връзка с предстоящия Национален събор на народното творчество „Китна Тракия пее и танцува\".***ЧепелареОт 19.30 часа за трета поредна година в Чепеларе ще се проведе Бал на спортистите.***Шумен. От 10.00 часа пред сградата на Областната администрация ще се проведе протест на служители на шуменския екарисаж.***Шумен. От 11.00 часа в зала 304 на Общината ще заседава комисия за съдебни заседатели.***Шумен.От 17.00 часа в зала „Младост\" ще се проведе традиционният спортен празник на детските градини в Шумен „Весел старт\". ", "date": "2018.05.17", "title": "Предстоящи събития в страната за 17 май 2018"}
{"url": "http://www.cross.bg/evropa-vazhno-pavlova-1574930.html", "text": "/КРОСС/ „За Балканите е важно да са част от Европа, но и за Европа е важно Балканите да са част от Европа. Гражданите на държавите на полуострова трябва да осъзнаят, че инвестициите от Европа са 74%, а тези от другите държави и Русия - само и 3-4%\". Това заяви в „Здравей, България\" Лиляна Павлова, министър на Българското председателство на Съвета на ЕС.„Това не е форум за разширяването, а среща на върха с тема за европейската перспектива и свързаност. Това е важно разграничение, защото не може да си позволим да даваме фалшиви очаквания, че ще определим точна дата за присъединяването на страни от Западните Балкани към ЕС. Буквално преди една година тази тема не беше в дневния ред\", обясни Павлова.По думите й целта е да се подпише политическа декларация, че европейската перспектива на Западните Балкани е дългосрочен приоритет. Ще се реализират и проекти за свързаност - транспортна, енергийна, дигитална, икономическа и други.На продължилата до полунощ вечеря в сряда лидерите на страните от Евросъюза обсъдиха последното развитие на отношенията със Съединените щати.  Акцентът беше иранското ядрено споразумение и международната търговия.„На работната среща снощи най-силно ме впечатли, че Европа е по-единна от всякога. Всички лидери бяха убедени, че е важно да са твърди и единни, но диалогични по темата\", каза Лиляна Павлова.  ", "date": "2018.05.17", "title": "Лиляна Павлова: Европейските инвестиции на Балканите са 74%"}
{"url": "http://www.cross.bg/izvunredno-arabskata-strani-1574931.html", "text": "/КРОСС/ Арабската лига се събира днес на извънредно заседание заради избиването на близо 60 палестинци в Ивицата Газа. Срещата на външните министри е по искане на Саудитска Арабия.Арабските страни осъдиха и преместването на американското посолство от Тел Авив в Ерусалим като \"явно нарушение на международното право\".Актът на Вашингтон беше последван единствено от Гватемала, а посолствата на две малки латиноамерикански страни са в оспорвания град отпреди това. Заради събитията в региона утре в Истанбул извънредно ще се събере и Организацията за ислямско сътрудничество.  ", "date": "2018.05.17", "title": "Арабската лига се събира на заседание заради Ивицата Газа"}
