{"url": "http://www.cross.bg/riiiz-yidurspyn-spisanieto-1594379.html", "text": "/КРОСС/ 40-те са най-добрият период в кариерата ми, а това е рядкост в Холивуд. Всяка жена на тази възраст трябва да е независима и сама да изкарва парите си. Това казва Рийз Уидърспун пред Vogue. Симпатичната актриса украси корицата на списанието за месец февруари.Звездата изглежда страхотно в зелена макси рокля от пролетно-лятната колекция на Givenchy. При това носи усмивката си на уста.Холивудската звезда застана зад обектива на списанието заедно с майка си и дъщеря си, за да покаже поразителната прилика между трите поколения.Уидърспун разказва, че от малка е бунтарка и никога не се е притеснявала да изказва мнението си на глас. Това ѝ носело конфликти както в училище, така и в работата – на снимачната площадка.„Омръзна ми да участвам в проекти, в които съм в единствената главна женска роля. Омръзна ми да чета сценарии, в които има само един женски персонаж, който е написан лошо, но въпреки това всяка жена желае да получи възможността да го изиграе, защото нищо друго не ѝ се предлага като опция...“, споделя тя и уточнява, че сериалът „Big Little Lies“ има за цел да „постави жените в центъра на историята“. Тя не само участва в него, но е и негов продуцент.Подтикната от това да защитава правата на жените, Рийз създава школа за млади режисьори. Тя има собствен канал в YouTube, участва и в различни дискусии.", "date": "2019.01.20", "title": "Рийз Уидърспун: 40-те ми донесоха успех в кариерата"}
{"url": "http://www.cross.bg/ponedelnik-godinata-naii-depresirashtiyat-1594380.html", "text": "/КРОСС/ Тази година т.нар. Син понеделник се пада утре – 21 януари.Преди 14 години психологът д-р Клиф Арнъл от Великобритания въвежда понятието Синия понеделник (Blue Monday), за да опише третия понеделник на януари – ден, който той самият определя като най-депресиращият в годината. Ето и формулата, с която е изчислил защо точно този ден е най-депресиращият:      -     понеделник е–      около този ден са принципно най-студените и мрачни дни в годината–      хората са без пари след голямото харчене около празниците, а някои дори са натрупали дългове–      връщането на работа след коледно-новогодишната почивка–      огромна част от хората вече са нарушили тържествените си новогодишни обещанияРазбира се, очевидно е, че авторът е имал предвид основно Европа, защото теорията му напълно издиша, когато я прочете някой, който си живее безгрижно на остров Пукет например.Е, ние не сме на Пукет, но честно казано въобще не ни пука за никакви теории, опитващи се предварително да ни депресират, нали?", "date": "2019.01.20", "title": "Най-депресиращият ден на годината, вярвате ли?"}
{"url": "http://www.cross.bg/terorizum-finansirane-grypata-1594310.html", "text": "/КРОСС/ И петимата задържани за финансиране на тероризъм, остават в ареста, реши Спецсъдът като взе за тях мярка за неотклонение „Задържане под стража“, съобщава БГНЕС.Вчера говорителят на главния прокурор съобщи, че шестима души са привлечени като обвиняеми след акцията за разбиване на група за международен тероризъм. Сред задържаните има българка. Другите петима са сирийци, пребивавали легално в България. Единият от тях все още не е задържан и е обявен за международно издирване. Обвиненията към всеки от престъпната група са две - първото е, че групата е извършвала небанкови парични операции по метода \"хавала\", при който парите се оставят при посредник в една държава и се взимат от втори човек в чужбина, а второто обвинение е за подготовка на терористични атаки в чужди държави.Общо 43-ма бяха арестувани в петък по подозрение, че са част от престъпна схема за финансиране на тероризъм чрез системата за превод на пари, известна като \"Хавала\". Сред задържаните има български и чужди граждани, а за ръководител на групата е сочен временно пребиваващ у нас сириец.", "date": "2019.01.20", "title": "Петимата, задържани за финансиране на тероризъм, остават в ареста (Обновена)"}
{"url": "http://www.cross.bg/atina-protesta-grutzkata-1594363.html", "text": "/КРОСС/ Сблъсъци пред гръцкия парламент имаше днес по време на протеста срещу Договора от Преспа, съобщава гръцката телевизия SKAI TV, цитирана от БГНЕС. Група маскирани лица, вероятно членове на крайнодесни групи се опитаха да пробият полицейския кордон пред Паметника на незнайния войн на площад „Синтагма“ в Атина. Младежите, някои от които с противогази, хвърляха боя, камъни и пиратки по органите на реда, които отвърнаха с гранати със сълзотворен газ, за да ги разпръснат.Стотици хиляди гърци, развяващи националния флаг, изпълниха площада и околните улици в сърцето на гръцката столица в знак на протест срещу ратификацията на подписания през миналата година Договор от Преспа, с който беше сложен край на продължилия 27 години спор между Атина и Скопие за името на Македония.Демонстрацията под надслов „Македония е Гърция“ започна мирно. Хората скандират обидни лозунги срещу премиера Алексис Ципрас, който се очаква на вота следващата седмица да събере необходимите му 151 гласа за окончателното одобрение на споразумението. На плакати, развявани от протестиращите, се четеше „Македония е гръцка“, „Референдум сега“ и се чуваха скандирания „Този договор е предателство“.Според организаторите на протеста на площада пред сградата на гръцкия парламент са се събрали повече от прогнозираните 600 000 души, и заявиха, че броят на демонстрантите вероятно е около 1 милион. За охраната и сигурността на протеста властите в гръцката столица изпратиха допълнителни полицейски подразделения. Улиците в централната част на Атина бяха затворени още преди обяд за движение на автомобили. Поставени са и полицейски контролни пунктове на някои места за проверка на демонстрантите.Местните власти предупредиха, че се очакват сериозни нарушения в обществения транспорт заради протестите.", "date": "2019.01.20", "title": "Многоброен протест в Атина (Обновена)"}
{"url": "http://www.cross.bg/truboprovod-meksiko-eksploziyata-1594263.html", "text": "/КРОСС/  Броят на загиналите при експлозията на тръбопровод за транспортиране на бензин в Мексико достигна 79, съобщи днес министърът на здравеопазването Хорхе Алкосер, цитиран от Асошиейтед прес.На пресконференция той добави, че 81 човека остават в болница. Някои от тях са с над 80 процента изгаряния по тялото.Експлозията отекнала в петък, когато над 600 души се били струпали да точат гориво от тръбопровода в централния мексикански щат Идалго, който бил пробит от крадци. ", "date": "2019.01.20", "title": "Расте броят на загиналите при експлозията на тръбопровод в Мексико (Обновена)"}
{"url": "http://www.cross.bg/sporta-izhvurlen-koflin-1594375.html", "text": "/КРОСС/ Двукратният шампион на САЩ по фигурно пързаляне при спортните двойки - Джон Кофлин, е бил намерен мъртъв в дома си.Полицията съобщи, че 33-годишният фигурист се е самоубил, а трагичният инцидент идва само ден, след като Кофлин бе изхвърлен от спорта.В средата на декември той бе временно отстранен, а срещу него започна разследване за сексуално насилие над фигуристки.Ден преди самоубийството му, той бе изхвърлен от спорта от Американския олимпийски комитет, а детайли около причината за това решение не бяха разкрити.", "date": "2019.01.20", "title": "Американски фигурист се самоуби ден след тежко наказание"}
{"url": "http://www.cross.bg/obrazovanieto-ychastva-sacheva-1594377.html", "text": "/КРОСС/ Заместник-министърът на образованието и науката Деница Сачева ще участва в Световния форум за образование, който ще се проведе на 21 и 22 януари 2019 година в Лондон. Това е 16-тото издание на форума, който се утвърди като най-голямото събиране на министрите на образованието и науката от цял свят за споделяне на идеи относно национални и международни политики и стратегии. В тазгодишното издание ще се включат високопоставени представители на 95 държави. Заместник-министър Сачева ще участва в Пленарна министерска сесия, на която ще бъдат представени презентации за ключовите инициативи, действия и изследвания със значителен принос към образованието в световен мащаб.", "date": "2019.01.20", "title": "Заместник-министърът на образованието и науката Деница Сачева ще участва в Световния форум за образование"}
{"url": "http://www.cross.bg/prilozhenie-papata-frantzisk-1594378.html", "text": "/КРОСС/ Папа Франциск покани католиците да се молят с него онлайн, докато представяше профила си в мобилното приложение \"Клик ту прей\" (\"Кликни, за да се помолиш\"). То ще бъде официалното мобилно приложение на папската интернет платформа Световна молитвена мрежа (Worldwide Prayer Network), се казва в съобщение на Светия престол, цитирано от БНТ.Когато изберат секцията \"Да се помолим с папата\" в мобилното приложение или на страницата на приложението в интернет, католиците могат да видят за какво възнамерява да се моли папата през съответния месец.Другата секция \"Да се помолим с мрежата\" е \"пространство, където потребителите (сред които папа Франциск) могат да споделят молитвите си с други\", се обяснява в комюникето. Целта е да се създаде платформа, която да позволи на хората \"да придружат папата в мисията на състрадание към света\". Освен в \"Клик ту прей\" Франциск има профили в Туитър и Инстаграм.82-годишният папа обаче нееднократно е предупреждавал, че използването на социални мрежи крие опасност да доведе до намаляване на реалното общуване между хората.", "date": "2019.01.20", "title": "Папа Франциск покани католиците да се молят с него чрез мобилно приложение"}
{"url": "http://www.cross.bg/zatumnenie-yanyari-lynno-1594341.html", "text": "/КРОСС/ Първото и единствено за 2019 г. пълно лунно затъмнение ще можем да наблюдаваме в утринните часове на 21 януари (понеделник), съобщават от Планитариум Смолян.Първият контакт на Луната със сянката на Земята ще настъпи в 5:34 ч. (начало на частичните фази). Началото на пълното затъмнение е в 6:41 ч., а моментът на най-голяма фаза - в 7:12 ч. Краят на пълното затъмнение ще настъпи минути преди залеза на Луната в 7:43 ч. На 21 януари очакваме красив небесен спектакъл - пълно затъмнение на „супер Луна”, коментират още от Планитариум Смолян.За 2019 година Луната при пълнолунията на 21 януари и 19 февруари ще е в перигей (най-близко до Земята). Видимият й диаметър и блясъкът й са по-големи от тези при обикновените пълнолуния. Това е причината при пълнолуние, в перигей, да я наричаме „супер Луна”. По време на пълното лунно затъмнение на 21 януари ще я наблюдаваме голяма и оцветена в червено. Това е последното пълно лунно затъмнение, което ще можем да наблюдаваме до 26 май 2021 година. ", "date": "2019.01.20", "title": "Пълно лунно затъмнение в нощта на 20 срещу 21 януари"}
{"url": "http://www.cross.bg/bayi-izbraha-vek-1594367.html", "text": "/КРОСС/ Дейвид Бауи беше обявен за „най-великия артист на 20 век“ от феновете, които гласуваха в анкетата на телевизионното шоу „Икони“ на Би Би Си, съобщава в. „Дейли мейл“.Британците избраха покойния музикант, който успя да спечели надпреварата с легенди като Чарли Чаплин, Били Холидей и Мерилин Монро.Бауи е четвъртата популярна личност, която зрителите на шоуто избраха. В категориите най-велик лидер, изследовател и учен спечелиха съответно Нелсън Мандела, Ърнест Шакълтън и Алън Тюринг.На 10 януари се навършиха три години от смъртта на певеца, който загуби тежката битка с рака на черния дроб само два дни след 69-я си рожден ден.", "date": "2019.01.20", "title": "Избраха Дейвид Бауи за „най-великия артист на 20 век“"}
{"url": "http://www.cross.bg/raneni-avtobysa-katastrofa-1594366.html", "text": "/КРОСС/ Най-малко 22-ма души загинаха и 37 бяха ранени при катастрофа между два автобуса в западната част на Боливия.„За нещастие трябва да съобщя за 22 загинали и за 37 ранени, които са откарани в болници в Чалапата и Оруро“, заяви полицейски началник Ромуло Делгадо пред боливийската информационна агенция.Една от версиите за адския сблъсък е неправилно изпреварване, предприето от единия от шофьорите.", "date": "2019.01.20", "title": "Адска катастрофа между два автобуса в Боливия. Най-малко 22 жертви"}
{"url": "http://www.cross.bg/matera-beshe-grada-1594365.html", "text": "/КРОСС/ Красивият италиански град Матера снощи официално откри своето председателство и вече официално Европа има две столици на културата. То започна с разнообразни спектакли, фойерверки и Валя Балканска.Музиканти във въздуха, светлинно шоу, музикални и акробатични изпълнения. Със спектакли на четири сцени Матера затвърди своето място в света на европейската култура.Любимецът на хиляди италианци – Актьорът Джиджи Пройети беше водещ на церемонията на един от централните площади – \"Сан Пиетро Кавеозо\".Специален гост беше Валя Балканска, която омая гостите на Матера с изпълнението си на песента \"Излел е Дельо Хайдутин\".Хиляди туристи посетиха града за откриването. \"Невероятно е, много ми харесва, толкова е красиво. Шоуто, певците, всичко. Можем да видим много изложби, шоу програми – ще бъде чудесна година за Матера\", заяви Ариана Роза.По време на церемонията всички светлини в Матера изгаснаха, съобщава bTV. Бяха запалени хиляди свещи, за да се покаже, че звездите не са само на небето, а и в Матера.Притаила дъх сред свещите откриваме Лора от България. \"Много ми харесва, че навсякъде има свещи. Този огън придава магичност на града, защото това е един много стар град и хората са живели наистина примитивно\", сподели Лора Абаджиева.Президентът на Италия Сердо Матарела беше почетен гост на събитието. \"Днешният ден е от голямо значение за Матера, за цяла Италия и за Европа, която е показала, че знае да признава и да цени своите култури. Културата е свързващата тъкан на европейската цивилизация\", каза Серджо Матарела, президент на Италия.Церемонията премина под мотото \"Отворено бъдеще\" и завърши с пожелание за разцвет на града.", "date": "2019.01.20", "title": "Валя Балканска смая италианците в Матера с гласа си  "}
{"url": "http://www.cross.bg/nonaka-pochina-masadzo-1594370.html", "text": "/КРОСС/ В Япония Масадзо Нонака, който преди бе признат за най-възрастния мъж на земята, почина. Това предаде агенция Kyodo.Нонака почина в неделя на 20 януари на 113-годишна възраст в дома му в село Асиро на остров Хокайдо. Последните години той прекарва с внуците си, които управляват малък хотел на горещите извори “Нонака Онсен”, пише Блиц. В класацията на най-възрастните хора Масадзо заемаше около 30-то място, но всички останали позиции преди него бяха заети от жени.", "date": "2019.01.20", "title": "Почина най-възрастният мъж на планетата  "}
{"url": "http://www.cross.bg/pytin-vodi-krushtenie-1594369.html", "text": "/КРОСС/ Президентът на Русия Владимир Путин участва вчера в традиционното къпане по случай Кръщение Господне, съобщи пресслужбата на Кремъл, цитирана от ТАСС.По-рано говорителят на Путин, Дмитрий Песков, каза, че както прави години наред, и вчера на Кръщение Путин ще се потопи в ледените води. Традицията хората да влизат в дупката, направена в леда, символизира кръщението на Исус Христос в река Йордан. Къпанията в ледени води, които в Русия се правят от 18 до 19 януари, не са църковен обред, а народен обичай. Руската православна църква гледа благосклонно на тази традиция, ако човек се отнася с благоговение към потапянето в ледените води и здравето му позволява това, посочва ТАСС. Според Министерството на вътрешните работи около 2,4 милиона души са участвали в събитията, посветени на честването на Богоявление в нощта на 19 януари 2019 година. \n\t\t\t\t\t", "date": "2019.01.20", "title": "Путин се къпа в лед за Кръщение Господне   (Видео)"}
{"url": "http://www.cross.bg/yaiitzata-miligrama-poveche-1594371.html", "text": "/КРОСС/ През годините яйцата си спечелиха известна лоша репутация. Множество изследвания обаче доказаха, че те имат изключително добър ефект върху тялото ви, пише Business Insider.Те могат да ви помогнат в случаите, когато искате да отслабнете, да натрупате повече мускулна маса или да намалите кръвното. Съдържат всички важни аминокиселини, от които се нуждае вашето тяло.Защо? Много просто – яйцата са богати на HDL холестерол – това е „добрият“ тип холестерол, от който тялото ви се нуждае. Едно яйце съдържа повече от половината доза HDL холестерол, която се препоръчва ежедневно на организма ви. - важен водоразтворим хранителен елемент, който служи за изграждането на клетъчни мембрани и дори стимулира центъра на паметта в мозъка. Само 1 яйце съдържа над 100 милиграма холин. Това е едно доста добро количество на фона на дневната препоръчителна дневна доза: 550 милиграма за мъже и 426 милиграма за жени., ще намалят нивото на триглицериди в кръвта ви. Това от своя страна допълнително намалява опасността от сърдечносъдови заболявания.Те съдържат разнообразни антиоксиданти, два от които намаляват риска от старческо перде и макулна дегенерация.Липсата на този витамин е една от най-често срещаните причини за слепота.", "date": "2019.01.20", "title": "Ето защо трябва да ядете повече яйца"}
{"url": "http://www.cross.bg/yanyari-aresta-banishora-1594372.html", "text": "/КРОСС/ 23-годишният мъж, обвинен за убийството на 25-годишната му приятелка в столичния квартал \"Банишора\" на 15 януари, остава в ареста, реши Софийският градски съд. ", "date": "2019.01.20", "title": "Обвиненият за убийството на приятелката си в столичния квартал \"Банишора\" на 15 януари остава в ареста"}
{"url": "http://www.cross.bg/evropa-dostavkite-model-1594373.html", "text": "/КРОСС/ Американският производител на електромобили Tesla получи разрешение да започне доставките на своя нов Model 3 в пределите на Европа, съобщава Bloomberg, позовавайки се на информация от холандския автомобилен регулатор RDW. Очаква се доставките да стартират през февруари и, както се случи и в САЩ, първите продажби в Европа се отнасят за онзи вариант на Model 3, който работи с батерии за по-голям пробег.Началото на доставките на този модел за Стария континент е ключов приоритет за главния изпълнителен директор на ситуирания в Калифорния концерн Илон Мъск.Той определи продажбите в Европа и Китай като основна причина, поради която не е притеснен за значителното намаляване на федералния данъчен кредит до 3750 долара за закупуване на електрически превозни средства, което влезе в сила от 1 януари тази година.В своето съобщение относно резуталтите от третото тримесечие, компанията посочва, че „европейският пазар за седани среден размер е повече от двойно по-голям от американския“.", "date": "2019.01.20", "title": "Tesla получи зелена светлина за доставките на Model 3 в Европа"}
{"url": "http://www.cross.bg/aktivnost-poeziya-aktivnostta-1594374.html", "text": "/КРОСС/ Четенето на класически произведения развива мозъчния потенциал. Това установява изследване на психолози от Ливърпулския университет.Изводите от него са, че творбите на Шекспир, Уилям Уърсуърт, Т. С. Елиът и други образци на класическата английска литература подобряват умствените способности и способността за саморефлексия.С помощта на скенери учените наблюдавали мозъчната активност на доброволци, докато те четат избрани произведения на класическата поезия и проза.След това дали на участниците „преводи“  на същите творби. Резултатите от скенера показали, че по-трудните оригинали задействат далеч по-силна електрическа активност в мозъка в сравнение с опростените версии.Учените имали възможност да наблюдават мозъчната активност в отговор на всяка отделна дума и записали „просветвания“, когато читателите срещали необичайни думи, изненадващи фрази и изречения с по-сложна структура. Тези покачвания в активността се задържали, давайки възможност човек да продължи да чете с повишена способност за обработване на информацията.Изследването също така демонстрира, че четенето на поезия увеличава активността в дясното мозъчно полукълбо, която е свързана с автобиографичната памет и способността на човек да си припомни и да преоцени личните си преживявания в светлината на прочетеното. За учените това означава, че класическите творби са по-полезни от книгите за самоусъвършестване.", "date": "2019.01.20", "title": "Литературната класика ни прави по-умни"}
{"url": "http://www.cross.bg/tyrtziya-godini-izbirateli-1594348.html", "text": "/КРОСС/ Опозицията в Турция изразява съмнения за честността на предстоящите на 31 март местни избори. Основания ѝ дават съмнителни случаи на множество избиратели, регистрирани на един адрес, както и голям брой избиратели над 100 години, които присъстват в списъците.Общо 6389 души над сто години присъстват в избирателните списъци в Турция. Данните на опозицията бяха съобщени от депутата от Народнорепубликанската партия Онурсал Адъгюзел. От формацията са анализирали избирателни списъци от 973 общини от всички 81 области в Турция, като са ги сравнили със списъците от 14 предишни вота.Най-възрастната избирателка е на 165 години от централноанадолската провинция Кайсери, съобщи миналата седмица народният представител. По думите му, родената през 1854 г. Айше Екиджи се появява за пръв път в избирателните списъци. От НРП са открили и двама избиратели без фамилии на по 149 години.В община Орта, област Чанкъръ (Централен Анадол, на север от Анкара) броят на избирателите е нараснал почти двойно от изборите през юни 2018 г. насам – от 8379 души на 16 401. Други будещи съмнения сред опозицията случаи са на регистрации на множество избиратели на един и същи адрес. Сред някои от тях са югоизточната област Шърнак, където в бивш празен полицейски участък са регистрирани 205 души, в черноморската провинция Артвин, където в 6 изоставени къщи по документи се водят 97 души, както и дори на Принцовите острови край Истанбул.Опозиционните партии в Турция заявиха, че ще следят протичането на изборния ден на 31 март и процедурите след това. ", "date": "2019.01.20", "title": "Опозицията в Турция откри в избирателните списъци жена на 165 години и двама мъже на по 149"}
{"url": "http://www.cross.bg/gerb-predizborna-sreshta-1594357.html", "text": "/КРОСС/ С призиви за максимална мобилизация на предстоящите избори и за битка с популизма на опозиционните сили започна Националната предизборна среща на партия ГЕРБ.Във форума, който тече в зала 3 на НДК, участват над 2000 души от политическия актив на партията, начело с лидера и премиер Бойко Борисов. Заместник-председателят на формацията Цветан Цветанов заяви, че предстоящите евроизбори ще бъдат тест за управлението на ГЕРБ:\"Тази година няма лято, тази година за нас е време за стабилност на България, за ГЕРБ, втори в изборна надпревара, това е резултат, който не трябва да го чува никой на национално ниво. Всеки един работи само и единствено за първото място\".Другите двама заместници на лидера на ГЕРБ - Димитър Николов и Йорданка Фандъкова също определиха предстоящия евровот като изключително важен. Фандъкова обърна внимание, че най-големият противник на ГЕРБ ще са фалшивите новини:\"Те се поставят вече не само от анонимните тролове. Те се коментират от представители на политическите партии и дори от политически лидери. Това показва безсилие и безидейност\".Димитър Николов от своя страна коментира:\"Жребият е хвърлен е казал Гай Юлий Цезар на брега на река Рубикон, повеждайки своите войници към успешна победа. Жребият е хвърлен във всички нас скъпи мой приятели, начело с нашият успешен премиер, със скоростта на Ф-16 блок до нова победа\".ГЕРБ ще определи критериите за кандидатите за евродепутати, които могат да  бъдат номинирани до 20 февруари. Ще бъде обявена и инициативата за провеждане на Национален граждански диалог по основни секторни политики във всичките 29 области на страната.Гражданският диалог е под мотото “Европа в нашия дом“ и ще се проведе в периода от февруари до април.ГЕРБ вече проведе първите си заседания на Предизборния си щаб, който отново утвърди за негов ръководител Цветан Цветанов.Едни от задачите, които се поставят на местните структури на ГЕРБ по време на Националната предизборна среща, са преглед на активните членове на партията, обучение на хора, които да влязат в районните и секционни избирателни комисии и популяризиране на постиженията на ГЕРБ  по места.", "date": "2019.01.20", "title": "С призиви за максимална мобилизация на изборите започна Национална предизборна среща на ГЕРБ"}
{"url": "http://www.cross.bg/mladite-bulgariya-hora-1594358.html", "text": "/КРОСС/ „2018 г. бе изключително динамична и успешна за Младежкото обединение в БСП. Свършихме много работа, изминахме хиляди километри, но през 2019 г. предстоят още поголеми предизвикателства пред нас. Дълбоко вярвам, че ние младите ще бъдем движещата сила не само на предстоящите избори, но и на политическите процеси в страната. Ако МО в БСП запази тази си енергия, в края на годината ще можем да се поздравим с поне два успешни избора\". С тези думи се обърна председателят на младите социалисти НиколайБериевски на първия за 2019 г. изнесен Национален съвет във Велико Търново.Единият от най- важните документи, които Младежкото обединение прие днес е „Визия на младите за България\".„За шест месеца обиколихме почти цялата страна с цел да попитаме младите хора какви са техните проблеми и заедно да потърсим решенията им. Резултатът от всички наши срещи може да се обобщи в: „Младите хора искат да останат в България\", отбеляза Николай Бериевски. Той обясни, че младите искат да създадат и отгледат семействата си в Бъгария, искат да бъдат здрави, искат качествено образование и достъп до култура.Бериевски коментира и как може да се случи това.Един от начините младите хора да имат спокойствието да създават семействата си в България, е предоставяне на еднократна помощ от 6400 лв. за всяко второ и трето дете на родители, осигурени за минимум 12 месеца назад. В здравето основен акцент трябва да бъде подобряване на осведомеността на младите хора и двойки в репродуктивна възраст относно възможните причини за възникване на репродуктивни проблеми.Подобряване на качеството на образованието може да се случи с програма, която да ориентира по- добрекандидат-студентите при взимане на решение коя специалност е най- подходяща за тях. Стъпка към преодоляването на проблема с достъпа до култура може да се реши с въвеждането на т. нар.„Културен чек. Това са част от предложенията, около които младите социалисти се обединиха днес в старата столица. „Именно върху тези четири акцента се базира „Визия на младите за България\". Тя не еалтернатива на „Визия за България\", напротив. Документът е вдъхновен от две нещадиалогa под надслов „Мисия оставам\", който започнахме с млади балкански лидери в средата на лятото, в който обсъдихме помежду си какви са проблемите на младите в държавите ни и какви мерки за решаването им са предприели съответните държави и другото нещо е „Визия за България\" на БСП\", каза Николай Бериевски.„За да имат младежите в България по-добре перспектива, това може да стане само с промяна на управлението в България. Това управление доведе България до най-ниските доходи в Европа и най-голямото социално разслоение. 80 процента от българите са на прага на бедността, а 20 процента са заможните. В страната има огромно социално напрежение и огромни регионални диспропорции. Това трябва да бъде спряно и да бъдепроменен този курс на водене на политика. Политика на парче, под натиск. Миналата годинамина под знака на протестите и скандалите. Правителство, което отказва реформи. Управляващите са недоволни от въпросите, които опозицията поставя всеки ден. Управляващите не харесват и президентската институция. Те искат президент, който говори в унисон с тях\", сподели пред младите хора народният представител Весела Лечева.По думите й младите хора днес са разделени, защото 80 процента са бедни, а останалите разполагат с много пари. В същото време се дава възможност за развитие на малцина, но само ако са членове на ГЕРБ. Според Лечева управляващите не гледат качествата, а партийната принадлежност.„Младежко обединение в БСП е първата младежка политическа формация, която изготвя подобен документ- „Визия на младите за България\". БСП е правила не малко неща за младите хора в България. ПГ на „БСП за България\" внесе законопроект за т. нар. „Културн чек\", който цели да осигури 200 лв. на всеки млад човек, навършил 18 години за култура в това число за книги, театър и кино. Това, което Българска социалистическа партия прави е иновативно. Крайно време е младите хора да заявят своя план за развитие\", каза народниятпредставител и зам.- председател на Младежкото обединение в БСП Теодора Халачева.На първото заседание на Нацоналния съвет на Младежкото обединение в БСП за 2019 година, официални гости бяха народните представители от ПГ „БСП за България\"- Валентин Ламбев, Явор Божанков, Кристиан Вигенин и евродепутатът Момчил Неков. Събитието уважи и Областният лидер на социалистите в Търново- Петко Тюфекчиев.", "date": "2019.01.20", "title": "Николай Бериевски: Вярвам, че младите ще бъдем движещата сила на политическите процеси в страната"}
{"url": "http://www.cross.bg/dogovor-irlandiya-sdelkata-1594355.html", "text": "/КРОСС/ Тереза Мей планира да сключи двустранен договор с ирландското правителство, който да позволи да отпадне спорната мярка за ирландската граница от сделката с ЕС за Брекзит. Това пише в. \"Сънди таймс\", който се позовава на сътрудници на британския премиер, предаде Ройтерс.Според източниците такъв договор ще помогне да се преодолее съпротивата срещу плана за Брекзит на бунтовниците в Консервативната партия и на Демократичната юнионистка партия (ДЮП), която подкрепя правителството на малцинството на Мей.Много консерватори и ДЮП са против разпоредбата в сделката по развода, която според ЕС е гаранция, че няма да има твърда граница между Република Ирландия и Северна Ирландия.", "date": "2019.01.20", "title": "Мей планира договор с Ирландия за отпадане на “предпазната мярка“"}
{"url": "http://www.cross.bg/vagner-opera-parsifal-1594359.html", "text": "/КРОСС/ Режисьорът Пламен Карталов поставя за първи път в България „Парсифал\". Световноизвестното драматично сопрано Мария Гулегина познава постановката на Маестро Карталов и сама е изразила желание да участва в представленията на „Парсифал\" на 30 януари и 1 февруари.Гулегина е гениална певица и артист с богата международна кариера. Нейният път преминава през сцените на Миланската, „Ла скала\", „Метрополитън опера\", Кралската опера в Ковънт гардън, Мариинския театър, оперите във Виена и Париж, Сао Паоло и други.Работила е и с Лучано Павароти, Пласидо Доминго и диригентите Рикардо Мути, Валерий Гергиев, Клаудио Абадо. Паралелно с артистичната си дейност Мария Гулегина се включва и в редицаобществени инициативи, почетен член е на борда на Международния параолимпийски комитет и посланик на добра воля на Уницеф.На сцената на Софийската опера и балет, Мария Гулегина ще се превъплъти в ролята на магьосницата Кундри.Парсифал- Констадин АндреевАмфортас - Атанас МладеновТитурел - Петър БучковГурнеманц - Ангел ХристовКлингзор - Бисер ГеоргиевДиригент е : Константин ТринксСценография: Нумен+Ивана ЙонкеКостюми: Станка ВаудаДиригент на хора: Виолета ДимитроваХудожествено осветление: Андрей ХайдинякМузикална подготовка: Рихард ТримборнОтговорен асистент-режисьор: Вера БелеваСолисти, хор и оркестър на Софийската опера и балетНад операта, замислена и съобразена с акустиката и техниката на Байройтския театър, Вагнер започва да работи упорито от 1877 година, но първите скици за либретото са направени още през 1857 година. След премиерата правата за постановка държи цели тридесет години вагнеровият театър- храм, така че зад границаоперата вижда бял свят едва през 1914 в Италия. И тази забрана увеличава интереса към това „тайнствено и мистично произведение\", за което се изписани много страници.През 1913 година монополното право за постановката отменя вдовицата на Вагнер Козима, пише музикалният историк Гаетано Маркези от Милано. „Това било мъдро решение, изтъква историкът.Това, което съставя основата на операта, нейният литературен първоизточник и сюжет, придобива особена яркост в светлината на музикалните идеи на автора. Същността на тези идеи проличава най- отчетливо в описанието на тържествените обреди на Граал, в изображението на блестящата чаша, на светлината, слизаща от тайнствените висини, озаряваща праведните християни, а също и в хоралите на рицарите, нещо нечувано дотогава в европейската музика, предхождащо оркестъра на Берлиоз, Реквиема на Брамс,близко до Поемите на Лист и музиката на Джовани Габриели...Тук има и страх пред плътския грях. И ако според Шопенхауер чувствената наслада е илюзия за човека, че действа заради собственото си благо, докато всъщност удовлетворява потребността на своя човешки вид\", за него, „ученика Вагнер\" полът крие още посериозни опасности. Това е бичът на любовта, терзаеща човека открая на 19 век, почти до изнемога, до истерия.Така Кундри, измъчена от своите инстинктивни пориви, е отблъсната от Парсифал. Отношенията между половете тук достига до високо напрежение, което издава не само психологически страх или физическа патология, но изразява и душевните преживявания на човека. На всеки от нас!\" Тази опера на Вагнер притежава една силна театрална мош, едно завладяващо сценично въздействие.\"За „Парсифал\" световноизвестни философи и мислители пишат:Фридрих Ницше: „Възвишеност на чувството, в най-големите дълбини на музиката\".Стивън Гий: „Химн на чистотата и опасността...\"Самир Рахим: „Омагьосваща и всеопрощаваща музика...Вагнер сякаш композира саундрака на небесата\".Дневниците, оставени от съпругата на Вагнер, Козима, ни предоставят истинско откровение за реалните вдъхновения на съпруга й. Според един запис в тях, от 1881г., докато Вагнер е в ранните етапи на „озвучаването\" на „Парсифал\", тя отбелязва, че двамата посетили Палермо и най-вече Катедралата в Монреале. И двамата били напълно извадени от равновесие при преживяното от тази гледка. Всяка нота в „Парсифал\" е опит да улови и предаде нашето чувство, когато съдбата ни изправя пред нещо толкованеобяснимо.На 30януари и 1 февруари в Софийската опера и балет изпълнението на „Парсифал\" ще предложи на ценителите на операта нова възможност да чуят музиката, неподвластна на анализи, но позволяваща да изживеем нейната трансцеденталност. ", "date": "2019.01.20", "title": "Режисьорът Пламен Карталов поставя за първи път в България „Парсифал“"}
{"url": "http://www.cross.bg/geiim-nego-federer-1594361.html", "text": "/КРОСС/ Една от сензациите в тениса от началото на годината е факт. Непобеденият от 2016 г. насам на Аустрелиън Оупън Роджър Федерер си стегна багажа към Швейцария. Той беше отстранен в четвъртия кръг на надпреварата от младия Стефанос Циципас, когото всички родни фенове на тениса ще имат щастието да гледат на живо на Sofia Open 2019 в началото на февруари. 20-годишният грък надделя в гладиаторската битка, продължила почти четири часа, с пълен обрат до 3:1 сета. Той взе успеха с 6:7, 7:6, 7:5, 7:6 и сложи край на серията на Маестрото от 17 поредни победи в Мелбърн и уби мечтите му за 21-а титла от Големия шлем. Циципас не даде нито веднъж подаването си за целия мач, като спаси феноменалните 12 възможности за пробив. Всъщност, за целия двубой имаше един-единствен пробив и той беше на сметката на изгряващата звезда, с което показа, че може да се надиграва дори с един от най-великите тенисисти на всички времена. Първият сет започна със сервис на гърка, като му се наложи да отразява първите два брейкбола в мача още в първия гейм. Но успя да го стори и впоследствие вкара мача в руслото на рутинния успех за сервиращия в гейма. И това логично доведе нещата до тайбрек. В него двамата си направиха по два ранни минипробива, като впоследствие сервиращият пак доминираше. Така Циципас пропусна три сетбола, колкото и Федерер, преди да реализира четвъртия на сервис на съперника и след маратонското 13:11 в дългия гейм да поведе в сетовете с 1:0. С това обаче свършиха хубавите моменти за Маестрото в мача. Той загуби по наивен за класата му начин втората част. В нея той пропиля фрапантните 8 възможности за пробив, съответно в 6-ия, 8-ия и 10-ия геймове на сета. Последните четири брейкбола за него бяха и сетболи, но Циципас се справи великолепно. И вкара развръзката отново в тайбрек. В него нещата бяха равностойни до 3:3, но после Федерер на два пъти загуби сервиса си и трябваше да се примири с поражението в дългия гейм с 3:7. А резултатът в сетовете беше изравнен и гъркът придобиваше все по-голяма увереност. В третия сет отново началото беше равностойно. В седмия гейм швейцарецът изпусна още две възможности за пробив, а в следващия гейм за първи път в мача му се наложи и на него да отразява брейкболи - два на брой. Но Циципас показа много повече увереност от Маестрото в 12-ия гейм на сета, когато пред него се откри третата му възможност да вземе подаването на съперника и за разлика от Федерер я реализира и взе сета при първия си сетбол в него - 7:5. Решителната четвърта част беше триумф на сервиращите до самия тайбрек. А и в него. В дългия гейм двамата си размениха по един твърде ранен минипробив и продължиха да сервират мощно. Докато бившият номер едно в света не се пропука на 11-та точка и допусна минипробив. После Циципас сервира за мача и детронира Федерер в Мелбърн с 3:1 сета. Така 20-годишният грък продължава похода си по кортовете на Откритото първенство на Австралия и вече е на 1/4-финал за първи път в кариерата си на турнир от Големия шлем. Там ще срещне 22-ия в схемата Роберто Баутиста-Агут, който победи по-рано в трилър шестия поставен Марин Чилич. ", "date": "2019.01.20", "title": "Участник на Sofia Open 2019 детронира Федерер в Мелбърн"}
{"url": "http://www.cross.bg/klientite-ochila-iznenada-1594364.html", "text": "/КРОСС/ Алпака, животно от вида на ламата, изненада клиентите и служителите в магазин за очила в малък френски град, съобщава Би Би Си. Създанието, което е типично за високите части на Андите, съвсем необезпокоявано влязло в оптиката и около 30 минути кротко се взирало в изложените във витрините рамки за очила и лещи.Служителите на магазина заключили вратите и извикали полиция, която установила, че любопитната алпака не е избягала от цирка, а си имала собственик, който дошъл да я прибере. Оказало се, че животното, което не проявявало агресия, живеело в двора на съседна къща, чиято врата била оставена отворена по невнимание.", "date": "2019.01.20", "title": "Животно изненада клиентите на оптика във Франция"}
{"url": "http://www.cross.bg/dyshi-kyrorta-raneni-1594362.html", "text": "/КРОСС/ Двама души загинаха, а около дузина други бяха ранени при огромния пожар, избухнал в ски курорта Куршевал във Френските Алпи. Пострадали са 22-ма, състоянието на четирима от ранените в сериозно. Наложило се е да бъдат превозени до болница с хеликоптер, заради тежките изгаряния, които са получили.Огънят пламнал преди разсъмване в неделя в триетажна сграда, в която били настанени служители в курорта. Евакуирани са около 60 души.Причината за пожара се изяснява. Около 70 огнеборци в продължение на няколко часа се бориха с пламъците, които вече са потушени.", "date": "2019.01.20", "title": "Пожар в ски курорт във Френските Алпи, има загинали и ранени"}
{"url": "http://www.cross.bg/dolara-oksfam-sveta-1594360.html", "text": "/КРОСС/ Концентрацията на богатството се е увеличила още повече през 2018 г. и 26 милиардери вече притежават толкова пари, колкото и половината най-бедно население в света. Това се посочва в доклад на неправителствената организация \"Оксфам\", която призова държавите да облагат с по-висок данък най-богатите хора, съобщава БТА.\"Пропастта, която се е увеличила между богатите и бедните, възпрепятства борбата срещу бедността, вреди на икономиката и подхранва гнева в света\", посочва изпълнителният директор на \"Оксфам\" Уини Бианийма.Правителствата трябва да гарантират, че компаниите и най-богатите хора плащат своя дял от данъците, допълва тя по случай традиционното публикуване на годишния доклад на \"Оксфам\" за неравенствата в света в навечерието на Световния икономически форум в Давос, който ще се проведе от 22 до 25 януари в швейцарския зимен курорт.Според цифрите на неправителствената организация, чиято методология се основава на данните, публикувани от американското сп. \"Форбс\" и банката \"Креди Сюис\" (Credit Suisse), 26 души разполагат с толкова пари, колкото и 3.8 млрд. души, които се водят най-бедни на планетата. През 2017 година техният брой бе 43.Най-богатият човек в света - Джеф Безос, президентът на \"Амазон\" (Amazon), е натрупал богатство през 2018 г. на стойност 112 милиарда долара според \"Оксфам\". За сравнение - бюджетът за здравеопазване на Етиопия е 1% от състоянието му, подчертава неправителствената организация.Общо богатството на милиардерите по света се е увеличило с 900 млрд. долара миналата година, или с 2.5 млрд. долара на ден, а състоянието на половината най-бедно население на планетата се е свило с 11 на сто. Броят на милиардерите се е удвоил от финансовата криза през 2008 година, посочва неправителствената организация, констатирайки, че \"най-богатите са облагодетелствани не само от нарастващо състояние, но и от най-ниски ниски данъци от десетилетия\".Експертите на \"Оксфам\" твърдят, че от един долар от подоходното облагане само четири цента идват от налози върху богатството. Най-богатите крият от данъчните власти 7.6 трилиона долара, а в страни като Бразилия или Великобритания \"10-те процента най-бедни хора плащат вече по-високи данъци пропорционално на техните доходи в сравнение с най-богатите\".", "date": "2019.01.20", "title": "Световните милиардери са увеличавали богатството си с по 2.5 млрд. долара на ден през 2018 г."}
{"url": "http://www.cross.bg/vashykevich-razkritiya-zadurzhaneto-1594307.html", "text": "/КРОСС/ Руски съд удължи със 72 часа задържането в ареста на беларуска манекенка, която обеща разкрития за намеса на Русия в президентските избори в Съединените щати, предаде Франс прес.Анастасия Вашукевич бе арестувана в четвъртък в Москва, през където минаваше транзитно, докато бе депортирана от Тайланд за Беларус.Вашукевич се прочу, когато увери, че е замесена в политически скандал с руския олигарх Олег Дерипаска, близък с Пол Манафорт, бившия ръководител на предизборния щаб на Доналд Тръмп.", "date": "2019.01.20", "title": "Руският съд удължи задържането на беларуската манекенка, обещаваща разкрития за изборите в САЩ (Обновена)"}
{"url": "http://www.cross.bg/vychich-belgrad-prezidenta-1594339.html", "text": "/КРОСС/ Над 10 хиляди души излязоха тази вечер в сръбската столица Белград на протест срещу политиката на президента Александър Вучич, предаде Дойче веле.Това е седмата поредна събота на протестни акции, в която демонстрантите преминават центъра на града към сградата на държавната телевизия RTS със скандирания \"Вучич, иди си\", \"Вучич е крадец\".Актьорът Бранислав Трифунович, който е сред протестиращите, призова опозиционните партии да представят програма за прозрачно и ефективно управление, която да бъде ориентир за всички политици.Зад протестното движение стои алианс от опозиционни партии, обхващащ целия политически спектър - от леви до десни политически сили.По-рано партията на Вучич събра в Белград десетки хиляди сърби при визитата на руския президент Владимир Путин, който посети страната на 17 януари. Критиците на Вучич заявиха, че това е опит да докаже, че има повече привърженици от опонентите си.Социалните мрежи обаче се изпълниха със снимки на автобуси, организирано превозващи \"публика\" за визитата на Путин.Живеещата в Блеград наша сънародничка Мария-Йоана Стоянович написа във Фейсбук, че мнозинството от хората са били платена масовка или принудително изведени под страх от уволнение.Maria-Joanna Stojadinovich: \"Написаното е към колегите ми журналисти, и към приятелите ми, които, вероятно, са видели \"величественото посрещане на Путин в Белград\". В името на истината: От сутринта в столицата пристигат автобуси с хора от провинцията, сред които голяма част са Роми, от най-отдалечените села и махали в страната, на предното стъкло на автобусите е снимката на Александър Вучич. Идването им е организирано от неговата партия. На всеки е подсигурено или дневни от 3000 до 1000 динара, сандвичи, или 3 литра мляко, или картофи, брашно, литър олио, пък може и пастет с образа на президента... като награда. По израза на лицата им имах чувството, че много от тези хора идват за пръв път в столицата. От държавните предприятия хората са накарани да излезнат и посрещнат президента на Русия под заплахата, че ако не се появят пред храма, ще бъдат уволнени. В някои детски градини родителите, които работят, са замолени да подсигурят грижа за децата си, тъй като работещите там трябва да присъстват на посрещането, за да не изгубят работата си.\"Тя допълва, че \"държавните медии бълват възторжена информация, но избягват да покажат лицата на хората\".", "date": "2019.01.20", "title": "Хиляди протестираха в Белград срещу Вучич"}
{"url": "http://www.cross.bg/hatayeii-andzhelika-zemekis-1594340.html", "text": "/КРОСС/ Актрисата и носителка на „Оскар“ Ан Хатауей поема \"щафетата\" от Анджелика Хюстън и ще плаши ново поколение малчугани в режисирания от Робърт Земекис римейк на филма \"Вещиците\" по едноименната творба на писателя Роалд Дал, съобщи \"Холивуд рипортър\".Почитателите на 36-годишната Хатауей ще я видят като Върховната вещица, в образа на която в оригиналната продукция от 1990 г. се превъплъти Анджелика Хюстън. Освен режисьор на филма, Робърт Земекис ще е и негов сценарист, както и съпродуцент заедно с Джак Рапке, Алфонсо Куарон и Гийермо дел Торо.Датата, на която ще излезе римейкът на \"Вещиците\", режисиран от Земекис, все още не е определена. ", "date": "2019.01.20", "title": "Ан Хатауей ще плаши ново поколение малчугани във филма \"Вещиците\""}
{"url": "http://www.cross.bg/zashtoto-radev-beshe-1594354.html", "text": "/КРОСС/ \"Няма как да летим на нещо, което не се произвежда и няма как да летим на нещо, което няма завод, който ще го произвежда. Такъв завод няма! „Местене“, „преместване“, „наместване“ - това е терминологичен апарат. Такъв завод няма!“ това каза за БНР председателят на политическа партия АБВ  Румен Петков по повод решението на НС да даде мандат на МС за преговори със САЩ за закупуване на изтребители Ф-16 блок 70.Офертата на САЩ изисква еднократно заплащане на целия пакет след подписване на договора, а тази на Швеция  - петгодишна схема заплащане, а като опция се предлагат и 10-годишна схема за разсрочено плащане, изтъкна той като се позова на правителствен доклад от декември. От партията настояват процедурата да бъде анулирана:", "date": "2019.01.20", "title": "Петков: Процедурата за самолетите да бъде анулирана, защото изолира „Рафал“ и „Еврофайтър“"}
{"url": "http://www.cross.bg/gabrovo-pozhara-komin-1594302.html", "text": "/КРОСС/ Часове след потушаването на големия пожар в Шести участък в Габрово, в социалната мрежа Фейсбук бе отправен призив за подпомагане на пострадалите семейства. Фотографът Радослав Първанов, който публикува видео и снимки от инцидента, изрази това мнение:„Да помогнем на тези хора, защото вероятно не са имали възможност да си позволят застраховка, напълно възможно е и да нямат друго жилище!  Сензацията отшумява, но човешката трагедия си остава вече извън камерите и прожекторите! Нека бъдем съпричастни, до окажем подкрепа навреме! Габровци сме пестеливи, но умеем да даряваме, когато трябва\", написа Радослав Първанов в групата „Похвалите и абсурдите на Габрово\", както и в собствения си сайт.Фотографът не конкретизира идеята си, но вероятно предложението му ще бъде публикувано в близките часове. Междувременно стана ясно, че 19 януари е бил тежък за пожарникарите от област Габрово. Освен големия пожар в Шести участък, по време на който от пламъците пострадаха три къщи, са станали още три инцидента.В 12:50 ч. е получено съобщение за запален комин в къща, намиращ се в кв. „Чехлевци\" в Габрово. При пожара няма нанесени материални щети. Предпоставка за пожара е непочистен комин.В 15:10 ч. е получено съобщение за пожар на лек автомобил Фолксфаген „Пасат\" в с. Душево, общ. Селиево. Няма пострадали хора. Нанесени са щети по лекия автомобил. В 23:54 ч. е получено съобщение за запален комин в жилищен блок, намиращ се на ул. „Чумерна\" в Габрово. При пожара няма нанесени материални щети. Предпоставка за пожара е непочистен комин. ", "date": "2019.01.20", "title": "Призиви във Фейсбук за помощ на пострадалите семейства след пожара в Габрово (Обновена)"}
{"url": "http://www.cross.bg/dyshi-libiya-migranti-1594328.html", "text": "/КРОСС/ Трима души са спасени, 117 души са изчезнали безследно, след като кораб с мигранти претърпя инцидент в Средиземно море край бреговете на Либия, заяви представителят на Международната организация по миграция Флавио ди Джакомо. Това съобщава РИА Новости, цитирана от Агенция \"Фокус\".„По думите на спасените, на борда е имало 120 мигранти. По този начин липсват 117 души, сред които десет жени и две деца\", написа Ди Джакомо в Twitter.Много от мигрантите на борда на кораба са от Западна Африка. Оцелелите казват, че около 40 души са граждани на Судан. Катастрофата се е случила на около 80 километра от бреговете на Либия. ", "date": "2019.01.20", "title": "Трагедия в морето! Кораб с мигранти потъна край Либия, 117 са безследно изчезнали (Обновена)"}
{"url": "http://www.cross.bg/prodanov-sredstva-avtomagistrali-1594351.html", "text": "/КРОСС/ „С всяко едно действие, управляващата коалиция в момента нанася огромни щети на България, на държавността и на всичко останало, което се случва в момента в държавата” това каза в интервю за предаването „Неделя 150” по БНР зам.-председателят на ПГ на БСП Христо Проданов. Той посочи, като пример, че процедурата за избор на нов изтребител за Българската армия е била „меко казано един театър”. „Решението беше взето под външен натиск, който поставя въпроса за суверенитета на българската държава. И всичко беше направено точно така, както не би трябвало да се прави”, изтъкна социалистът. Проданов коментира готовността на БСП да критикува управлението по различни инфраструктурни проекти и по-конкретно искането на депутати от БСП към АПИ, за вземане на проби от участъци на проблемни, според тях, пътища, построени некачествено. В тази връзка, от БСП пожелаха да видят договора между Агенция „Пътна инфраструктура” (АПИ)и държавното дружество „Автомагистрали”, според който срещу 1, 350 млрд. лв., получени от „Автомагистрали”, трябва да бъдат изградени 134 км  от АМ „Хемус” и тя да бъде готова до 2024 г. „Една от основните роли на опозицията е това, да следи, как се изразходва обществения ресурс. Тук забележките ни са следните. Първо, ние сме против това, между Коледа и Нова година, с постановление на Министерски съвет и зад гърба на Народното събрание да се разходват огромни средства от  излишъка към бюджета. И другото, което искаме е прозрачност в изразходването на тези средства. Поради тази причина внесохме в АПИ искане, да видим договор между АПИ и държавната компания „Автомагистрали””, каза още Христо Проданов и допълни, че от МРРБ, като принципал,  искат евентуални договори или рамкови споразумения с частни компании, които са били в контакт с „Автомагистрали”, за да може да се проследи пътят на тези средства.", "date": "2019.01.20", "title": " Христо Проданов: С всяко едно действие, управляващата коалиция в момента нанася огромни щети на България"}
{"url": "http://www.cross.bg/more-cherno-korab-1594356.html", "text": "/КРОСС/ Предпоставки за напрегната ситуация в Черно море. Американски боен кораб навлезе в Черно море, а от руския флот вече го следят изкъсо.\"Силите на Черноморския флот започнаха да следят американския ескадрен миноносец с управляемо ракетно оръжие \"Доналд Кук\" веднага след неговото влизане в акваторията на Черно море\", обявиха от руското Министерство на отбраната.Според съобщението американският кораб е навлязъл в Черно море в 19:50 часа българско време в събота вечер. Руснаците дори подчертават, че действията му ще бъдат следени изкъсо от патрулния катер \"Питливий\".В Черно море \"Доналд Кук\" ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\", се казва в официално съобщение на Шестия флот на САЩ.В текста се подчертава, че САЩ \"ще продължат да оказват поддръжка на своите съюзници и партньори, общите интереси в региона и стабилността в морето\". ", "date": "2019.01.20", "title": "Американски боен кораб навлезе в Черно море, руснаците вземат мерки"}
{"url": "http://www.cross.bg/damask-eksploziya-tzentur-1594345.html", "text": "/КРОСС/ Експлозия е била чута в южната част на сирийската столица Дамаск, съобщи тази сутрин сирийската държавна телевизия, цитирана от световните агенции. Има загинали и ранени, а експлозията е била близо до бюро на военното разузнаване, съобщава Сирийският център за наблюдение на човешките права, цитиран от Франс прес.\"Чута е експлозия близо до автомагистралата в южния сектор на Дамаск и според първите информации вероятно става дума за терористичен акт\", съобщи телевизията.Според директора на неправителствената организация Рами Абдел Рахман става дума за силна експлозия. Все още не е изяснено дали тя е причинена от взривено устройство или самоубийствен атентат, допълни Рахман. \"Има убити и ранени, но не успяхме да уточним броя им, каза още директорът на Сирийския център за наблюдение на човешките права.Конфликтът в Сирия, който бушува от 2011 година, е отнел живота на над 360 000 души и е прокудил от домовете им милиони хора, които са потърсили покрив на друго място в страната или са станали бежанци в чужбина, посочва АФП. /БТА/", "date": "2019.01.20", "title": "Силна експлозия в Дамаск – има загинали"}
{"url": "http://www.cross.bg/razgrad-korema-momiche-1594353.html", "text": "/КРОСС/ 17-годишно момче от Исперих е намушкано с нож в корема от 22-годишен младеж, съобщиха от полицията в Разград.Случката се разиграла в Градския парк в Разград около 23.50 часа на 18 януари.По първоначални данни 21-годишно момиче от Разград е причина за скандала между двамата. По-големият извадил нож и нанесъл порезни рани на опонента си по горните крайници и корема. Впоследствие избягал и се укрил във Варна.Пострадалият е настанен в МБАЛ-Разград с опасност за живота.В хода на образуваното досъдебно производство по чл.129, ал.1 от НК са предприети бързи издирвателни действия. Със съдействието на служители от ОДМВР-Варна 22-годишният беглец и 21-годишната му приятелка са задържани и приведени в полицейското управление в Разград. Работата по случая продължава.", "date": "2019.01.20", "title": "17-годишен е намушкан с нож след скандал за момиче"}
{"url": "http://www.cross.bg/trump-predlozhi-dolara-1594347.html", "text": "/КРОСС/ Американският президент Доналд Тръмп предложи сделка по темата имиграция в опит да бъде сложен край на продължаващото вече 29 дни частично спиране на работата на федералната администрация.В реч в Белия дом, Тръмп предложи да бъде удължена закрилата на млади имигранти, пристигнали незаконно като деца, както и за тези, които се ползват със статут на временна закрила.В замяна той настоява да се изпълни искането му да бъдат отпуснати тази година 5 милиарда и 700 млн. долара за изграждането на стена по границата с Мексико.\"За да подсигурим нашата граница планът включва 5,7 млрд. долара за разгръщане на физически прегради или стена. Това не е бетонна структура от две хиляди мили, това са метални прегради в райони с висок приоритет\", заяви Тръмп.Малко преди словото на Тръмп, председателката на Камарата на представителите на американския Конгрес, демократката Нанси Пелоси, нарече в комюнике предложението \"неприемливо\" и добави, че не вярва то да събере необходимия брой гласове, за да бъде прието.", "date": "2019.01.20", "title": "Тръмп предложи сделка по темата имиграция"}
{"url": "http://www.cross.bg/chetvurtfinalite-nadal-berdih-1594349.html", "text": "/КРОСС/ Рафаел Надал победи с лекота Томаш Бердих и се класира на четвъртфиналите на откритото първенство по тенис на Австралия.Испанецът надделя с 6:0, 6:1, 7:6(4) над чеха и ще играе срещу американеца Франсис Таифо, който по-рано днес победи Григор Димитров.Надал, шампион от 2009-а година и носител на 18 титли от Големия шлем, спечели първите два сета в рамките на 51 минути и изпрати 32 печеливши удара в полето на безпомощния чех, за да стигне до четвъртфиналите в Мелбърн за 11-и път.Испанецът, който загуби срещу Бердих на четвъртфиналите през 2015-а година, завърши двубоя с първото си разиграване за победата, след като чехът изпрати топката в мрежата.", "date": "2019.01.20", "title": "Надал надигра с лекота Бердих"}
{"url": "http://www.cross.bg/zehtin-zehtinut-sistema-1594337.html", "text": "/КРОСС/ Зехтинът съдържа множество макронутриенти, мастни киселини и витамини – той е особено ценен продукт, полезен за нашето здраве.Ето защо ви предлагаме 9 доста убедителни причини да пиете зехтин – по 1 лъжичка на празен стомах. Ефектите няма да закъснеят.Зехтинът предпазва клетките от щети, които водят до образуването на рак. Освен това подобрява храносмилането и предпазва от запек.Зехтинът е полезен и за кожата, ноктите и косата. Омекотява, поправя, подхранва, овлажнява и стимулира растежа на косата и ноктите. Можем да си правим маски с него, но е доста по-полезен, ако го пием.Черният дроб има една особено основна функция – да прочиства вътрешната ни система. Понякога обаче трябва да детоксикираме и самия орган. А това може да стане с помощта на зехтин.За най-добри резултати смесете 2 супени лъжици зехтин със сока на 1/3 лимон и изпийте сместа.Зехтинът съдържа огромно количество полезни мастни киселини, които могат да създадат усещането за наситеност. Той е най-добрият заместител на маслото.Мастните киселини в зехтина имат роля и в различните имунни функции на тялото. Например регулират и поддържат имунната система и дори се борят с автоимунните заболявания.Съществуват 2 типа холестерол: LDL (лошият) и HDL (добрият). Как да увеличим нивата на последния? С помощта на средиземноморската диета, която включва зърнени храни, зеленчуци, плодове и зехтин.Зехтинът действа като ибупрофен и намалява възпаленията в тялото. Изследванията показват, че 3,4 супени лъжици зехтин са толкова ефективни, колкото и 10-процента дозировка от един ибупрофен. Това е едно далеч по-естествено лечение.Зехтинът намалява значително нивата на холестерола и кръвната захар. Това означава, че е полезен за диабетици, както цялостно за нашата кръвоносна система.Зехтинът помага на нашия мозък, който се нуждае от множество кислород (приблизително 20 процента от целия прием) и се влияе от свободните радикали. Освен това ни предпазва от Алцхаймер и други подобни заболявания, подобрява паметта и намалява риска от депресия.", "date": "2019.01.20", "title": "9 убедителни причини да пием зехтин на празен стомах"}
{"url": "http://www.cross.bg/vuzdyh-izvunredni-mrusniya-1594346.html", "text": "/КРОСС/ Извънредни проверки на КАТ и Столичния инспекторат започват от днес заради мръсния въздух в София.\r\n\r\n\r\n", "date": "2019.01.20", "title": "Извънредни проверки на КАТ и Столичния инспекторат заради мръсния въздух"}
{"url": "http://www.cross.bg/oito-matepiali-platfopmata-1594344.html", "text": "/КРОСС/ Bидeaтa, cъдъpжaщи oпacни или eмoциoнaлнo cтpecиpaщи нoмepa нямa дa бъдaт дoпycĸaни в плaтфopмaтa, cъoбщaвa ВВС.Taĸa нapeчeнитe пpaнĸoвe нaшyмяxa зapaди пpeдизвиĸaтeлcтвaтa, ĸoитo cи oтпpaвят пoтpeбитeлитe в мpeжaтa. Чecтo в тяx ce cпpeтвa няĸaĸъв нoмep или ce зacнeмaт oпacни cцeни. Hяĸoи oт тяx oбaчe зaвъpшвaт c нapaнявaния и cмъpтни cлyчaи.Bидeo плaтфopмaтa, ĸoятo e пpитeжaниe нa Gооglе, cмятa, чe тaĸивa мaтepиaли нямaт мяcтo в нeя. Изглeждa, чe въпpeĸи тoвa, caйтът нe ycпявa дa нaлoжи тeзи пpaвилa. Дoĸлaд нa Вuzzfееd пoĸaзвa, чe вce oщe мoгaт дa ce видят пoдoбни мaтepиaли, пpeдcтaвeни нe ĸaтo видeo, a ĸaтo иcтopия oт cнимĸи, c цeл дa зaoбиĸoлят зaбpaнaтa.Hяĸoи oт ĸлипoвeтe cъбиpaт милиoни глeдaния. Oт YоuТubе ĸaзвaт, чe paбoтят ycилeнo, зa дa eлиминиpaт фaĸтopитe, ĸoитo cтимyлиpaт ĸaчвaнeтo нa тaĸъв тип видea.Oт дpyгa cтpaнa, нaлaгaйĸи пpaвилa oтнocнo пpaнĸoвeтe, плaтфopмaтa би мoглa дa пpeминe гpaницaтa. Aĸo ĸaтeгopизиpa ĸoe e oпacнo и ĸoe нe e, тoвa мoжe дa дoвeдe дo пo-cepиoзни пocлeдcтвия.\"Haшaтa пoлитиĸa зaбpaнявa cъдъpжaниeтo нa дeйcтвия, ĸoитo мoгaт дa дoвeдaт дo нapaнявaнe. B тeзи paмĸи дeфиниpaмe ĸaĸвo oзнaчaвaт oпacни пpeдизвиĸaтeлcтвa и нoмepa. Oт ceгa нaтaтъĸ caйтът нямa дa пoзвoлявa ĸaчвaнeтo нa мaтepиaли, ĸoитo мoгaт дa дoвeдaт дo пoтeнциaлнo нapaнявaнe\", зaявиxa oт YоuТubе.Oт ĸoмпaниятa oбяcниxa oщe, чe нe paзpeшaвaт видea, в ĸoитo дeцaтa ce cтpecиpaт oт oпpeдeлeни нoмepa. Caйтът вeчe paбoти c дeтcĸи пcиxoлoзи, зa дa дoбиe яcнa пpeдcтaвa ĸaĸвo мoжe дa oĸaжe нeгaтивнo влияниe въpxy дeтcĸoтo cъзнaниe.Bидeo, в ĸoeтo дeтe e билo излъгaнo, чe poдитeлитe мy ca пoчинaли, e cъбpaлo мнoгo глeдaния.Hoвитe пpaвилa идвaт в oтгoвop нa няĸoлĸo cлyчaя нa шeги и ĸacĸaди, ĸoитo в нaй-дoбpия cлyчaй ca cepиoзнo нepaзyмни, a в нaй-лoшия cмъpтoнocни.Πpимep зa тaĸaвa cитyaция e, ĸoгaтo 20-гoдишнaтa Moнaлизa Πepec oт Mинecoтa зacтpeлвa пpиятeля cи. Двoйĸaтa ce e нaдявaлa, чe eнциĸлoпeдия пoд дpexитe мy щe гo пpeдпaзи oт ĸypшyмa и ĸлипът им щe нaпpaви ceнзaция в мpeжaтa, нo изxoдът e фaтaлeн, a тя пpeĸapвa в зaтвopa шecт мeceцa. ", "date": "2019.01.20", "title": "YouTube забрани опасните клипове"}
{"url": "http://www.cross.bg/tzerovene-gorno-nyama-1594350.html", "text": "/КРОСС/ Близо 3000 населени места у нас няма да избират кмет на предстоящите през есента местни избори. Причината е, че в тези градове и села живеят по постоянен адрес под 350 души. Едно от основните притеснения на хората в селата е, че от най-важните в едно населено място - кмет, поп и даскал - няма да им остане никой. „Попът почина, даскалите и те умряха”, коментира Венелин Петров, жител на село Горно Церовене, пред Нова телевизия. Загинало в руини е и училището в монтанското село Горно Церовене, а с него започнали да намаляват и хората. Тези, които са останали, разчитат на кмета. „Знае всяко семейство от какво има нужда. А сега ще ми дойде някой от града наместник и го назначават на 4 часа”, коментира Иван Костов, жител на село Горно Церовене. За последните десет години в монтанското село Горно Церовене жителите намалели с близо 200 души. „И паднахме към 342 по постоянен адрес и 115 с настоящ адрес. Тук ред вече няма за тези неща, идва моментът, когато човек си заминава, младите са по градовете, все пак има и млади хора тук”, коментира Йордан Йорданов, кмет на село Горно Церовене.От 2016 година с изменения в Изборния кодекс е променен прагът от 150 души в насените места, на които ще се назначава служебно кмет. „В досега действащия изборен кодекс има изискване за 350 жители по постоянен адрес да бъдат регистрирани. Това означава, че се чака указ на президента, в който ще бъде регламентирано, кога ще бъдат насрочени изборите, каква уседналост ще се търси, всичко е в ръцете на законодателя и дали ще се измени този Изборен кодекс”, заяви Красимир Иванов от община Монтана. Само в община Монтана в 2/3 от селата няма да избират кмет на кметство, а ще се назначават служебно. В останалите, които са едва 8, ще имат право на избор. Но в Горно Церовене няма да имат този шанс. А във видинската община Макреш няма нито едно населено място над 350 души, включително и общинското село.", "date": "2019.01.20", "title": "Близо 3000 населени места без право да избират кмет"}
{"url": "http://www.cross.bg/shymen-slychaya-diktorkata-1594338.html", "text": "/КРОСС/ Осъдиха учителка от бившето Помощно училище в Шумен за малтретиране на 5 деца, информира Нова телевизия. Сигналът за случая е подала дикторката на Центъра за специална образователна подкрепа Мария Пенева. Там учителката е малтретирала децата.Дикторката разпоредила проверка след подаден сигнал от родител за насилие над детето му. След вътрешно разследване и чрез записите на видеокамерите е установено, че учителката е упражнявала физическо насилие над 5 деца през различни периоди от време. Удряла ги е с пръчка и ги шамаросвала.По думите на дикторката материалите по случая са дадени на компетентните органи, а учителката е дисциплинарно уволнена.", "date": "2019.01.20", "title": "Осъдиха учителка за бой с пръчка на пет деца от Шумен"}
{"url": "http://www.cross.bg/brexit-velikobritaniya-sdelka-1594342.html", "text": "/КРОСС/ Германският канцлер Ангела Меркел заяви, че ще направи всичко по силите си, за да е сигурна в систематичното излизане на Великобритания от състава на Европейския съюз. Заемайки по-отстъпчив тон, канцлерът посочи също, че се чувства отговорна за осъществяването на Brexit със сделка.Отказът на британския парламент да приеме споразумението между премиера Тереза Мей и Брюксел направи процеса още по-непредвидим, като сред възможните варианти е и Brexit без сделка.„Ще работя до последно, за да намеря решение със сделка за излизането на Великобритания от ЕС и ще работя за постигането на най-добрите отношения“, посочи още германският канцлер по време на събитие на консерваторите в страната, цитирана от Ройтерс.„Наша е отговорността да формираме процес по развода“, заяви канцлерът, като допълни, че Германия уважава решението на Великобритания и след развода страната трябва да продължи да бъде ключов европейски партньор.В същото време по-рано вчера, преди подписването на новия договор за приятелство между Германия и Франция, Меркел заяви във видеообръщение, че именно Барлин и Париж са локомотивите на европейската интеграция, съобщи БТА.Германският канцлер също така изтъкна силните връзки между двете страни.По думите й с Договора, който ще бъде подписан в Ахен, тя и френският президент Еманюел Макрон искат да надградят вече постигнатото от Германия и Франция в техните отношения.„Работим в Европа, искаме да дадем стимули за европейско единство\", каза тя. Новият договор за приятелство ще бъде подписан във вторник. Той ще допълни съществуващия Елисейски договор от 1963 г. за приятелство между двете страни, подписан от канцлера Конрад Аденауер и президента Шарл де Гол.", "date": "2019.01.20", "title": "Меркел: Наша е отговорността за постигане на систематичен Brexit"}
{"url": "http://www.cross.bg/grutzkiya-sporazymenie-vliza-1594329.html", "text": "/КРОСС/ Законопроектът, с който се ратифицира и влиза в сила Договорът от Преспа беше представен в гръцкия парламент. Вероятно в понеделник документът ще бъде разгледан от комисията по национална отбрана и външни работи и се очаква да бъде гласуван до петък.Законопроектът на Министерството на външните работи на Гърция е озаглавен „Ратифициране на окончателното споразумение за разрешаване на различията, посочени в решенията на Съвета за сигурност на ООН 817 (1993) и 845 (1993), прекратяване на Временното споразумение от 1995 г. и установяване на стратегическо партньорство между страните” и се състои от 3 члена.Първият член е подписаното споразумение от Преспа, вторият се отнася до повишаване ранга на Службата за връзка в Скопие в посолство и на Службата за консулски, икономически и търговски дела в Битоля в ранг на Генерално консулство. Третият член постановява, че законът влиза в сила след публикуването му в Държавен вестник. Законопроектът от 18 януари 2019 г. беше подписан от гръцкия премиер Алексис Ципрас и министри от неговото правителство.", "date": "2019.01.20", "title": "Внесоха законопроекта за ратификацията на Договора от Преспа в гръцкия парламент"}
{"url": "http://www.cross.bg/bulgariya-ahmedov-vsichki-1594376.html", "text": "/КРОСС/ \"Покупката на нови изтребители не е търговска сделка, а стратегически избор. Когато става въпрос за национална сигурност - няма място за популизъм. Ние ясно съзнаваме, че националната сигурност на България не може да бъде защитена от ресурсите на България, а трябва да бъде защитена с ресурсите на НАТО\" това каза за БНР депутатът и заместник-председател на ДПС Ахмед Ахмедов по повод подкрепата на ДПС при гласуването, с което НС даде мандат на провителството да преговаря със САЩ за покупка на самолетите Ф-16. ДПС винаги е било и за Европейска отбранителна система, но в рамките на НАТО, подчерта той.Ахмедов определи като „погрешно разбиране“ тълкуванието, че гласовете на ДПС при вота в НС са били знак, че партията би била по-добър коалиционен партньор от Обединените патриоти, които гласуваха разнопосочно:„ДПС има два принципа, от които никога няма да отстъпим. Единият е евроатлантическата ни ориентация, а вторият – защита на правата и свободите на всички граждани в република България.За ДПС  е важно всички български граждани, независимо къде живеят, да могат да осъществят своето конституционно право, а именно да гласуват.  В този ред на мисли ДПС ще продължава тази своя политика, чрез нашите промени в Изборния кодекс да отпадне уседналостта, да може да се пропагандира на майчин език. Ще настояваме на тези неща без да се съобразяваме с останалите политически формации. Ние си имаме нашата визия и нашите цели“.Ахмедов е на мнение, че в бюлетините трябва да има номера пред имената на партиите, защото „Ако всички политически партии в България се регистрират, то човек, докато прочете само тяхното наименование, ще отнеме доста време и така ще удължим изборния ден“.Политикът изрази и лично мнение, че не бива да се публикуват социологически данни в изборния ден, защото „по този начин се създават внушения“.„За ДПС и за България е важно в този парламент да бъде съставена Програма за ускорено и догонващо развитие България. Това трябва да ни е една стратегическа цел“, подчерта още Ахмедов.Завръщането на отцепниците от ДПС в лоното на партията „продължава повече от 2 години и то много добре“, подчерта той. ", "date": "2019.01.20", "title": "Ахмедов за преговорите със САЩ: Когато става въпрос за национална сигурност, няма място за популизъм"}
{"url": "http://www.cross.bg/sofiya-vuzdyha-stolichna-1594343.html", "text": "/КРОСС/ За пореден ден в София не може да се диша, а датчиците на Изпълнителната агенция по околна среда (ИАОС) отчитат замърсяване на въздуха в София с три пъти повече над допустимите стойности на фини прахови частици.Вчера ситуацията беше същата, а Столична община не въведе една от мерките, които Столичния общински съвет гласува като превантивна – зеления билет за градския транспорт. Все по-трудно става дишането в столицата, а управляващите Общината продължават да се правят, че няма проблем с мръсния въздух.Единствената мярка, която се предприе тези дни и доста шумно разгласяваше през медиите, е че е се мият улиците. Тук поставям под огромно съмнение доколко ефективно е да миеш улиците през зимата и то не всички, а само някои от основните булеварди. Нещо повече – Столична община не предприе никакви мерки срещу един от основните замърсители на улиците, сред които са автомобилите и изгарянето на отпадъците. Но има и други замърсители - това са камионите, които излизат от строителните площадки без измити гуми и разнасят след себе си огромни количества кал, пясък и мръсотия. Това са и леки автомобили, които неправомерно са паркирали в зелените пространства и излизайки на пътното платно също разнасят кал със себе си. Всичко това са огромни количества фини прахови частици, които се носят във въздуха на София.Вместо да си правят PR управляващите в София и да обясняват от сутрин до вечер през медиите, че столицата няма проблем с въздуха, то незабавно трябва да се предприемат следните мерки:За всички столичани е видно, че нито една от мерките на Столична община до момента не е ефективна и въздуха става все по-мръсен и все по-трудно се диша в столицата. Тези нива на замърсяване на въздуха направиха така, че София да е на първо място в Европа по астматични заболявания, като за огромно съжаление по-голямата част от болните от астма са деца. Здравето на нашите деца няма цена и не може да бъде оправдано с некомпетентността на който и да е политик, кмет или зам.-кмет.Именно затова очаквам незабавни действия от кмета на Столична община Йорданка Фандъкова и от зам.-кмета по екология Йоана Христова. В случай, че не бъдат предприети такива ще поискам и двете да поемат не само моралната, но и политическата отговорност за мръсния въздух и застрашаването на здравето на столичани. авт. Симеон Славчев, общински съветник в СОС", "date": "2019.01.20", "title": "София диша все по-трудно"}
{"url": "http://www.cross.bg/stolichna-obshtina-fandukova-1594330.html", "text": "/КРОСС/ Йорданка Фандъкова да обясни защо не прилага мерките срещу замърсения въздух! Това се посочва в позиция на общинските съветници от групата на БСП, съобщиха от пресцентъра на партията.С решение №855 от 06.12.2018 г. Столичен общински съвет прие промяна на механизма с оперативни мерки за обособяване на зони с ниски емисии на вредни вещества чрез ограничаване на движението на МПС на територията на Столична община в случай на прогноза за висока степен на замърсяване на атмосферния въздух.Съгласно това решение при прогноза или наличие на следните неблагоприятни метеорологични условия през зимния период: жълт код за мъгла и/или инверсия, и/или безветрие, и/или ниско атмосферно налягане и други на НИМХ, водещи до задържане и натрупване на атмосферни замърсители в ниските слоеве на атмосферата, може да бъде въведена мярката еднодневна абонаментна карта за всички линии на обществения градски транспорт на територията на Столична община на цена от 1 лев, т.нар. \"зелен билет\".С това решение предприемането на съответните действия за реализиране на мярката \"зелен билет\" се възлага на кмета на Столична община Йорданка Фандъкова. През последните два дни в София сме свидетели на парадоксална ситуация. Свидетели сме не на прогноза за висока степен на замърсяване, а на наличие на няколкократно по-високи стойности от допустимите за замърсеност на въздуха. А управляващите в Столична община демонстрират арогантно мълчание и бездействие.Затова не може да не зададем няколко въпроса:1. Защо кметът Йорданка Фандъкова не изпълнява решение №855/2018 г. на СОС и не въвежда мярката \"зелен билет\"?2. Това решение за нея задължително ли е или е поредната пиар акция на Столична община, създаваща имитация на действия и мерки, които са с цел замитане на проблема под килима?3. На кое място в приоритетите на кмета Йорданка Фандъкова се нарежда здравето на гражданите?Очакваме своевременно отговори на всички тези въпроси! ", "date": "2019.01.20", "title": "БСП: Йорданка Фандъкова да обясни защо не прилага мерките срещу замърсения въздух!"}
{"url": "http://www.cross.bg/evtimiii-petel-evtim-1594331.html", "text": "/КРОСС/ На 20 януари църквата почита Евтимий Велики и търновския патриарх Евтимий.  Израснал в благовъзпитана семейна среда, надарен щедро от Бога с богати заложби, още твърде млад Евтимий се издигнал високо със своите знания, мъдрост и чист духовен живот. Той станал патриарх по всенародно желание в една от най-бурните и страшни епохи в историята ни. Проявил се като истински пастир. Служил на Бога и народа без отдих и почивка. Последните три названия са свързани с основната обредна практика - жертвоприношение на петел във всяка къща с мъжка челяд.  С тях бабите кадят болни или урочасани деца. В Странджанския край, където народният култ към св. Евтим е особено развит,  ", "date": "2019.01.20", "title": "Евтимовден е! Жертвоприношение на петел се прави във всяка къща с мъжка челяд"}
{"url": "http://www.cross.bg/meksiko-kervan-trump-1594320.html", "text": "/КРОСС/ Стотици латиноамериканци влязоха в Мексико незаконно, след като последният мигрантски караван, който се опитва да стигне до Съединените щати, пресече границата между Мексико и Гватемала в петък.Мигрантите не желаят да чакат пет дни за хуманитарните визи, които Мексико им предлага. Те използват салове, за да пресекат реката Сучиате, която разделя двете страни или се промъкват през охранявания граничен мост през нощта.Движението на кервана предизвика нова буря в социалната мрежа от президента на САЩ Доналд Тръмп, който призова Мексико да спира такива кервани, като написа: \"Още един голям керван се отправя към нас. Много трудно е да ги спрем без стена!\".Последният керван е по-малък от този, който достигна до 7000 мигранти в края на миналата година, когато Тръмп говори за \"нахлуването на \"закоравели престъпници\" и изпрати хиляди войници на американско-мексиканската граница.", "date": "2019.01.20", "title": "Нов мигрантски керван достигна Мексико, дебатът за стената в САЩ пак се разпали  "}
{"url": "http://www.cross.bg/altmaiier-brexit-velikobritaniya-1594368.html", "text": "/КРОСС/ Германският министър на икономиката Петер Алтмайер призова за това Великобритания да не бъде подлагана на излишен натиск по въпроса за Brexit. \"Не се замислям много-много за прокарване на нови червени линии. Вместо това трябва да улесним необходимия разяснителен процес във Великобритания\", каза Алтмайер в интервю за агенцията.Той обаче добави, че \"към момента в Съвета на ЕС няма мнозинство\" в подкрепа на някакви значителни предоговаряния по споразумението за Brexit, което британският парламент отхвърли категорично във вторник.Желанието на британския премиер Тереза Мей е утре да представи своя т. нар. план Б на парламента. Тя води и разговори с депутатите за намиране на подходящ подход така, че да бъде постигнато мнозинство за приемане на споразумението.Ако нищо не бъде договорено, Великобритания ще напусне ЕС на 29 март без споразумение - което може да предизвика хаос в икономиката, британската политика и ежедневието на гражданите.Алтмайер вижда две проблематични области, в случай че се стигне до Brexit без споразумение.Едната е стойността на британската лира, която през последните месеци поевтиня.\"Това вече постави под напрежение германската експортна индустрия, която изнася доста за Великобритания, особено автомобилната индустрия\", каза той. \"От общ интерес е пазарите да имат сигурност, че най-големите спорове ще бъдат избегнати\", заяви Алтмайер.Другото безпокойство според него е възможността да има забавяния заради митнически проверки и задръствания по границите.\"Това ще окаже много по-голямо въздействие върху британската индустрия, защото тя разчита много повече на вноса през Ламанша\", каза Алтмайер. \"Най-важното нещо сега е категорично да бъде изключена възможността за нерегулиран Brexit\", подчерта той. Алтмайер се аргументира, че \"това ще създаде позитивна икономическа динамика\"./БТА/", "date": "2019.01.20", "title": "Трябва да спрем да притискаме Великобритания за Brexit"}
{"url": "http://www.cross.bg/hora-godini-chasa-1594327.html", "text": "/КРОСС/Български хакери предлагат, в първия виртуален магазин от този вид, да проникнат през паролата на електронните пощи на хора и фирми или да преодолеят всякаква защита. Това е водещата тема на \"Телеграф\" днес.Киберпредприемачите са създали сайт, на който предлагат всякакви услуги, сред които и сриване на сайтове. Рекламират се като единствените в България, чрез техния сайт всеки може да наеме, анонимно, професионален хакер.\"Телеграф\" цитира публикувана в сайта на социалното министерство стратегия за възрастните хора, в която се прогнозира, че след 40 години у нас всеки трети българин ще е над 65 години.\"Текущата демографска ситуация се характеризира с продължаващо намаляване и застаряване на населението, ниски нива на раждаемост и високи нива на обща смъртност\", пише в стратегията. Предвиждат се мерки, за да се използва потенциала на възрастните хора и да им се осигурява работа. \"24 часа\" допълва мрачната статистика с данните, че всеки трети българин е в лошо психично здраве. Вестникът цитира споменатата вече стратегия на социалното министерство за възрастните хора, но акцентира върху факта, че делът на хората над 55 години с психични проблеми у нас е с 11 на сто над средния за европейския съюз. При население на страната от малко повече от 7 млн. души, 2 млн. и 500 хил. са на възраст над 55 години.По повод предстоящото утре рано сутринта лунно затъмнение \"24 часа\" предлага коментар на  кинорежисьора и астролог Стилиян Иванов. Малко след 7 ч. в понеделник ще е пълнолуние и лунно затъмнение в знака Лъв, то ще ни направи по-неспокойни и по-емоционални, казва той.Стилиян Иванов подчертава, че единствено от нас зависи как ще ни се отрази този природен феномен и съветва да използваме момента и да примирим в себе си разума с чувствата.", "date": "2019.01.20", "title": "Преглед на печата за 20 януари"}
{"url": "http://www.cross.bg/adamovich-gdansk-prostiha-1594301.html", "text": "/КРОСС/ Десетки хиляди поляци участваха в траурната церемония и се простиха с трагично убития кмет на Гданск Павел Адамович.След опелото урната с праха на Адамович бе погребана в базиликата \"Възнесение на Пресветата Дева Мария\" в историческата част на родния му град, на който той бе кмет над 20 години, съобщи ТАСС. Катедралата \"Дева Мария\", където се състоя траурната церемония, е една от най-големите в Европа. Тя обаче не можа да побере всички желаещи да се простят с Адамович.Според полицията 45 000 души са проследили церемонията от улиците, където властите бяха монтирали големи екрани. Пред такива екрани на централните площади днес се събраха и жители на Варшава, Вроцлав, Познан и други полски градове.„Открит, прекрасен човек, който не отказваше помощ на никого!“ Така жителите на Гданск говореха пред журналисти в днешния тъжен ден за северния полски град на брега на Балтийско море.С Адамович се простиха председателят на Европейския съвет Доналд Туск, приятел на загиналия, президентът на Полша Анджей Дуда, премиерът Матеуш Моравецки, бившият президент Лех Валенса, бившият германски президент Йоахим Гаук, кметове на много полски градове и други.Тленните останки на Адамович бяха докарани вчера в базиликата с траурно шествие, в което се включиха десетки хиляди хора. След това тялото му бе кремирано. Павел Адамович бе наръган миналата седмица с нож от мъж с криминално минало, който изтъкна и политически мотиви за деянието си. Кметът на Гданск почина в болница на следващия ден въпреки усилията на лекарите да го спасят.Трагедията се разигра на концерт на открито в града по случай приключването на много популярна в Полша кампания за набиране на средства с благотворителна цел, наречена \"Големият оркестър за празнична помощ\".Организаторите на днешната траурна церемония помолиха жителите на Гданск и всички желаещи да се сбогуват с кмета да почетат паметта му, не като носят цветя и свещи, а като дарят средства за благотворителност. Затова днес по улиците на града излязоха доброволци на кампанията и представители на други организации. ", "date": "2019.01.20", "title": "Поляците се простиха с трагично убития кмет на Гданск (Обновена)"}
{"url": "http://www.cross.bg/nyama-pargov-dali-1594332.html", "text": "/КРОСС/ Предстоящият на 26 януари конгрес на БСП няма да изключва никого, няма да реди листи, заяви в предаването \"Денят започва с Георги Любенов\" по БНТ лидерът на БСП-София Калоян Паргов. Запитан дали президентът на ПЕС Сергей Станишев ще бъде в листите за Европейски парламент, Паргов заяви, че в тях трябва да влязат хора, които могат да работят за България. И обърна внимание, че медиите са фокусирани върху ставащото в социалистическата партия, но никой не пита какво се случва в ГЕРБ. Например, дали бившият министър за българското европредседателство Лиляна Павлова, ще намери място в листите на ГЕРБ за ЕП.", "date": "2019.01.20", "title": "Калоян Паргов: Конгресът на БСП няма да изключва никого, няма да реди листи!"}
{"url": "http://www.cross.bg/laleto-holandiya-laleta-1594333.html", "text": "/КРОСС/  бе открит в Холандия. На централния площад \"Дам\" в Амстердам тържествено бяха раздадени над 200 000 цветя на всички желаещи.Темата на Деня на лалето, както се нарича празникът, организиран всяка година през втората половина на януари, е \"Силата на цветята\", каза председателят на организацията за рекламиране на холандските лалета Ариен Смит.Касетките с лалета в седем различни цвята бяха разположени на площада във формата на цвете, чиито листа са наклонени на различни страни, информира ТАСС. „Макар днес да е твърде студено, според холандските мерки (около нула градуса), с Деня на лалето ние напомняме на хората, че пролетта наближава“, посочи Смит.Освен това бе представен нов вид лале, наречен Куинти Тръстфул, в чест на холандска телевизионна водеща и посланик на организацията \"Розова лента\", която се бори с рака на гърдата. Сертификатът бе подписан от самата Тръстфул и представители на компанията, създала новия вид. Цветето има средно дълго стебло и бархетни листа в нежно розов цвят.Денят на лалето се отбелязва за осма поредна година в Холандия. Цветята за този празник се предоставят безплатно от над 300 компании, които отглеждат един от символите на страната.", "date": "2019.01.20", "title": "Откриха сезона на лалетата в Холандия"}
{"url": "http://www.cross.bg/gerb-sreshta-predizborna-1594334.html", "text": "/КРОСС/ ПП ГЕРБ ще проведе Национална предизборна среща.Форумът ще започне в 12.00 часа и ще се проведе в зала 3 на НДК в София. В срещата ще вземат участие близо 2000 души, които са народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ. На Националната предизборна среща ще бъде обявена пълната хронограма на всички събития на ПП ГЕРБ до края на 2019 година. На форума ще бъде представена официално и инициативата за провеждане на серия от граждански диалози в цялата страна под мотото „Европа в нашия дом“.През тази година предстоят два вота – за Европарламент през май и за местни органи на властта през есента. ГЕРБ вече определи предизборния си щаб и определи председателя на парламентарната група и зам.-председател на партията Цветан Цветанов за негов председател.", "date": "2019.01.20", "title": "ГЕРБ се събира на Национална предизборна среща"}
{"url": "http://www.cross.bg/pamporovo-svetovniya-snega-1594335.html", "text": "/КРОСС/ 45 държави на 5 континента и над 25 различни локации по света отбелязват Световния ден на снега.Големите зимни курорти в България също се включват с безплатни уроци, състезания и атрактивни демонстрации. Боровец направи това вчера, а днес са Витоша и Пампорово.Програмата на Витоша ще започне в 12 ч. и ще продължи до 15 ч. на пистата за ски бягане \"Универсиада\", плац \"Витошко лале\" и ски зона \"Алеко\".Акцентът тази година е популяризирането на ски бягането, професионални инструктори ще водят безплатните уроци. Гост ще бъде най-добрият български състезател в тази дисциплина Веселин Цинзов. Той е многократен балкански и републикански шампион и  представи страната на три олимпийски игри.В Пампорово забавленията започват в 10.30 ч.Една от основните мисии на Световния ден на снега е да въведе децата в белите спортове и да ги приветства в снежната планина по най-приятния и забавен начин. Именно и това ще се случи днес в Пампорово и на връх Мечи чал край Чепеларе.Условията за ски, сноуборд са отлични като цялата ски зона и всички съоръжения работят с пълен капацитет, а снежната покривка в Пампорово и на Мечи чал е между 90 и 150 сантиметра.", "date": "2019.01.20", "title": "Големите зимни курорти в България се включват в Световния ден на снега"}
{"url": "http://www.cross.bg/dyshi-grazhdanstvo-kandidatite-1594336.html", "text": "/КРОСС/ Общо 22 594 души са поискали българско гражданство пред миналата година, а 14 675 са получили одобрение на преписките си. Близо 8 хил. преписки са върнати. Това съобщи Би Ти Ви, като се позова на данни от министерството на правосъдието.За сравнение през 2017 г. български паспорт са получили едва 3380 души, а за предишната година са били близо 12 900 души.След арестите в Държавната агенция за българите в чужбина (ДАБЧ), която доведе до оставката на шефа ѝ Петър Харалампиев, се разбра, че тарифата за продажба на български паспорти е стигала до 5000 евро. Харалампиев получи обвинение от прокуратурата.Сега кандидатите ще подават документи и ще си записват интервюта за гражданство само онлайн, като част от новите мерки срещу корупцията.Съветът по гражданство е отказал да одобри документите на повече от 1500 души, а 5800 молби са върнати за допълнителни проверки. Причините за това са липса на доказателства за български произход, на свидетелства за съдимост, както и криминални регистрации на кандидатите в държавите, от които идват.Новият временен шеф на ДАБЧ Димитър Владимиров обясни пред телевизията, че само през 2018 г. кандидатите са над 15 хил., а \"ако трябва да се съобразяваме с възможностите на Агенцията към момента, то приемането на заявления не трябва да надхвърля 10 000 годишно. По приемането, обработката и издаването им работят точно осем души\". ", "date": "2019.01.20", "title": "Близо 15 хил. чужденци са одобрени за българско гражданство през миналата година"}
{"url": "http://www.cross.bg/elektro-bulgariya-yslygi-1594352.html", "text": "/КРОСС/ За поредна година „ЧЕЗ Електро България\" АД ще възложи на независима организация да проведе проучвания от типа „таен клиент\", за да провери спазват ли се стандартите на Дружеството за обслужване на клиенти.Тъй като ЧЕЗ Електро България е лицензиран търговец на електрическа енергия, доставчик от последна инстанция и краен снабдител, качеството на предоставяните услуги е приоритет за компанията.Освен върху ефективността и качеството на работата, проучването акцентира и върху спазването на корпоративните стандарти при предоставяне на услуги в центровете за обслужване на клиенти, на информационната линия 0700 10 010 и имейл info@cezelectro.bg като канали за комуникация с потребителите.През 2018 г. на информационната линия на „ЧЕЗ Електро България\" АД, достъпна на номер 0700 10 010, са постъпили 243 337 обаждания. 91 % от тях са към оператор и са приети до 25- тата секунда. Средната продължителност на разговорите е 02:41 минути - време, за което клиентите получават обслужване и исканата информация. В над 98 % от случаите клиентският въпрос се решава при първия контакт.В 77,1 % от обажданията е търсена информация, свързана със задължения, срокове и места за заплащане на сметките.Потребителите използват телефонно обаждане и за да се информират за предлаганите от „ЧЕЗ Електро България\" АД услуги, както и да заявят използването им.Най-често заявяваната услуга по телефона е „проверка на сметка\". През изминалата година броят на приетите заявления за проверка на сметка надвиши 57 000.Друг удобен канал за комуникация с Дружеството е имейла info@cezelectro.bg. През 2018 г. чрез него са обслужени над 11 700 клиентски искания. На 98 % от имейлите се отговаря до 24 часа от получаването им. Най-често клиентите използват имейла, за да получат информация за електронна фактура, отразяване на плащане, проверка на сметка и информация за необходими документи за заявяване на услуги на Дружеството.Пресцентър на „ЧЕЗ Електро България\" АД", "date": "2019.01.20", "title": "За поредна година „ЧЕЗ Електро България“ АД ще възложи на независима организация да проведе проучвания "}
{"url": "http://www.cross.bg/yankov-kvalifikatziite-sekyndi-1594319.html", "text": "/КРОСС/ Радослав Янков не можа да преодолее квалификациите на паралелния гигантски слалом от Световната купа по сноуборд в словенския зимен курорт Рогла.Янков завърши на 26-то място от 63 състезатели.Той измина синьото трасе за 33.57 секунди и червеното за 33.70 секунди.Така българинът събра общо време от 1:07.27 минута.Пресявките спечели Роланд Фишналер (Италия) с 1:05.65 минута.Само първите 16 от квалификациите продължават напред.", "date": "2019.01.20", "title": "Радослав Янков отпадна в квалификациите"}
{"url": "http://www.cross.bg/davos-godina-trump-1594303.html", "text": "/КРОСС/ Очакванията бяха тази година Давос да бъде Тръмпфест. Макар че той отмени участието си на форума, лидерите ще продължат да се занимават с различни проблеми, свързани с неговата политика. Организаторите предупреждават вниманието да не се съсредоточава изцяло върху Вашингтон.Президентът на САЩ Доналд Тръмп имаше последната дума с речта си в края на миналогодишния Световен икономически форум и беше планирано той да открие тазгодишната среща на световните лидери в швейцарския планински курорт Давос.Опитите му обаче да притисне Конгреса да финансира граничната стена с Мексико го лишиха от възможността да се срещне с колегите си в Швейцария, тъй като той трябва да се справи с блокирането на работата на някои правителствени служби в САЩ.Високопоставени политици от 100 страни и директори на най-големите компании в света, пристигащи в Давос, ще трябва да се задоволят с анализ на туитовете на Тръмп и с изявленията на високопоставени американски членове на кабинета, които ще присъстват на събитието.Политиката на Тръмп обаче играе съществена роля в икономическите събития и създаващата се геополитическа ситуация, което може да оформи 2019 година. \"Буреносни облаци надвисват над световната икономика\", обобщи Световната банка този месец, като прогнозира годишен растеж от 2.9 % за тази година спрямо 3 миналата година. Институцията посочва сред големите рискове за икономиката тази година наказателните мита на САЩ и ответните мерки на страни като Китай.В САЩ Световната банка очаква растежът да се забави, тъй като лихвите растат, а последиците от програмите за данъчни стимули отслабват. Преди четиридневната среща в Давос от вторник до петък идната седмица Международният валутен фонд ще представи годишните си прогнози в понеделник.Тази седмица официалните данни показаха, че растежът в най-голямата икономика в ЕС миналата година се е забавил, отчасти защото износът е намалял на фона на търговския конфликт между ЕС и САЩ.Планирано е германският канцлер Ангела Меркел да посети Давос на 23 януари, за да произнесе важна реч и да присъства на дебат за европейската лидерска позиция и ценности в света. Френският президент Еманюел Макрон отмени участието си, за да се занимае с протестното движение на \"жълтите жилетки\" в страната.Основателят на Световния икономически форум Клаус Шваб отправи критики тази седмица, че лидерите се съсредоточават главно върху краткосрочни вътрешни проблеми, а не върху световните проблеми, които трябва да бъдат обсъдени в Давос, а сред тях той открои климатичните промени и дигиталната революция.\"Има дефицит на доверието в света\", каза на пресконференция 80-годишният икономист от Германия. \"Не може да се има доверие в елита, ако времевият му хоризонт са следващите избори или следващият тримесечен отчет,\" допълни той.Шваб иска 3200-те участници да се занимаят с дългосрочни проблеми като концепцията му за \"Глобализация 4.0\". Това е условно название за нова форма на взаимосвързаност, която да противодейства на национализма и популизма, като се ангажира с икономическото неравенство, което върви ръка за ръка с глобализираната търговия и производство.За Шваб Давос е и платформа за създаване на инициативи за защита на климата, които да включват бизнеса и правителствата, след като експерти предупредиха миналата година, че са необходими спешни и радикални мерки за ограничаване на световното затопляне.Накъдето и да обърне поглед Давос обаче, Тръмп винаги ще е в дневния ред на срещата - било то заради решението му да напускане на Парижкото споразумение за климатичните промени или пък сегашните кризи. Стотиците сесии за дебати и безбройните неформални срещи се очаква да включват и темите като севернокорейската ядрена програма, която засега Тръмп не успя да ограничи чрез преговори, засегнатата от криза Венецуела, която получи предупреждения от американския лидер, както и миграцията, където САЩ са сред страните, бойкотиращи плана на ООН в тази област.При отсъствието на Тръмп вниманието в Давос ще бъде пренасочено към други лидери като Меркел, японския премиер Шиндзо Абе, будещия противоречия нов бразилски президент Жаир Болсонаро или пък към ръководителя на антиимигрантското правителство в Австрия Себастиан Курц.В неотдавнашно интервю за германското списание \"Шпигел\" Шваб отхвърли критиките, че дава платформа на популистите, изтъквайки, че всички правителства си имат своите недостатъци.\"Погледнете Япония, която съвсем неотдавна излезе от Международната комисия по китолов. Германската привързаност към въглищата също не е в интерес на света,\" каза Шваб, предаде БТА. ", "date": "2019.01.20", "title": "Лидерите, вторачени в националните си проблеми, хвърлят сянка върху Давос"}
{"url": "http://www.cross.bg/dimitrov-tiafo-probiv-1594323.html", "text": "/КРОСС/ Григор Димитров отпадна в четвъртия кръг на Australian Open след драматична 220-минутна битка с Франсис Тиафо. Навръх 21-ия си рожден ден американецът спечели със 7:5, 7:6 (6), 6:7 (1), 7:5 и се класира за първия си четвъртфинал в турнирите от Големия шлем.\"Скъсах си задника от работа, за да стигна до тук. Преди десет години обещах на родителите си, че ще стана професионален тенисист. Днес навърших 21 години и се класирах за четвъртфинал в Големия шлем. Не мога да повярвам\", каза Тиафо след зрелищния двубой на \"Мелбърн арена\".Американският тенисист игра изключително агресивно, взимаше много рано топката и доминираше в голяма част от разиграванията. Димитров успя да се противопостави и можеше да стигне поне до пети сет, но пропусна твърде много възможности.Полуфиналистът в Мелбърн от 2017 г. имаше цели 18 точки за пробив, но реализира само три от тях. Тиафо имаше 13 възможности да спечели подаването на съперника и го направи пет пъти, за да стигне до най-големия си успех при мъжете.В опит да се класира за полуфиналите той ще се изправи срещу носителя на 17 титли от Големия шлем Рафаел Надал. Испанецът продължи на висока скорост след категоричен успех срещу Томас Бердих - 6:0, 6:1, 7:6 (4) за 2.05 часа.Другият четвъртфинал в долната половина ще бъде определен от двубоите Роджър Федерер срещу Стефанос Циципас и Марин Чилич срещу Роберто Баутиста Агут.Мачът с Тиафо започна отлично за Димитров. Той не загуби нито една точка в първите си два сервис, а при 2:1 поведе с 40:0 и получи три поредни шанса за пробив. Ас и две непредизвикани грешки доведоха до изравняване. Българинът си изработи четвърта точка за пробив, но американецът отново се спаси. Последваха още три равенства, преди 39-ият в световната ранглиста да измъкне подаването си.При 3:3 дойде и първият колеблив сервис гейм на Димитров. Тиафо направи обрат от 15:30 до 40:30, за да стигне до първия си шанс за пробив и със смела игра успя да го реализира. Американецът имаше много трудности да затвърди предимството си, но се справи след още три спасени точки за пробив.При 5:4, когато Тиафо сервираше за спечелването на сета, Димитров най-накрая успя да реализира пробив. Още в следващия гейм обаче българинът отново се пропука при свой сервис. Този път американецът беше безапелационен, сервирайки за сета, и го приключи с гейм на 15.Както в първия сет, така и във втори Димитров започна по-добре. Той спечели комфортно първите си три сервис гейма, след което реализира пробив на 15 и поведе с 4:2. Шампионът от финалите на АТП за 2017 г. обаче не съумя за задържи предимството си.В ответния гейм Тиафо стигна до две поредни точки за връщане на пробива при 40:15. Димитров спаси първата, но допусна двойна греша при втората. Българинът бързо можеше да си върне аванса в резултата, но пропусна точка за пробив в осмия гейм и резултатът беше изравнен - 4:4.В крайна сметка двамата стигнаха до тайбрек. Решаващият гейм се развиваше перфектно за Димитров. Той спечели пет от първите седем точки, а при 6:3 получи три поредни сетбола.27-годишният българин обаче допусна кошмарен обрат. При 6:5 и свой сервис той допусна непредизвикана грешка, а веднага след това направи и двойна, което осигури сетбол за Тиафо. Американецът отново подходи агресивно и с петата си поредна точка в тайбрека измъкна втория сет.Ситуацията стана още по-тежка за Димитров, който допусна пробив в третия сет и изостана с 2:4. 21-ият в света обаче показа характер и успя да се върне в мача. Той веднага навакса пробива пасив, след което изравни за 4:4 с експресен сервис гейм на нула.В следващите минути игровото предимство беше на страната на Димитров. Той пропусна \"скрит\" сетбол при 4:4, а след това и още два при 5:5. С много усилия Тиафо успя да се добере до тайбрек. В него обаче Димитров игра много стабилно, поведе набързо с 5:0 и до края даде само една точка на съперника.Много драматично се разви и четвъртият сет на двубоя. Тиафо пръв можеше да нанесе решаващ удар, но пропусна две точки за пробив при 1:1. След това Димитров стабилизира сервиса си, а в осмия гейм имаше цели три възможности да пробие и да поведе с 5:3.Тиафо обаче се измъкна с няколко отлични сервиса и изравни. При 5:5 Димитров сервираше, за да си осигури най-малко тайбрек. В този момент той се поддаде на напрежението, изигра слаб гейм и допусна пробив на 15.Получил шанс да сервира за победата, Тиафо беше непоколебим. 21-годишният американец поведе с 40:0 и при втория си мачбол сложи край на оспорваната битка след 3 часа и 40 минути игра. ", "date": "2019.01.20", "title": "Тиафо прекърши устрема на Григор Димитров "}
{"url": "http://www.cross.bg/evtimiii-patriarh-manastir-1594299.html", "text": "/КРОСС/ На днешния ден честваме Деня на Патриарх Евтимий, една от най-великите личности в българската история.Сведенията, които имаме днес за Патриарх Евтимий, са базирани предимно на житията, написани от неговите ученици. Спред тях той е роден около 1327 г. в Търново и според някои произхожда от знатния род Цамблак. Получава образованието си в манастирите около Търновград (дн. Велико Търново) и приема монашески чин.Около 1350 г. постъпва в Килифаревския манастир, привлечен от славата на Теодосий Търновски. Именитият духовник го провъзгласява за свой пръв помощник и иконом на манастира, а самият той се уединява в гората, отдавайки се на безмълвие (исихия). Евтимий има задачата всяка вечер да ходи при него и да му докладва за случващото се в обителта. За да съобщи за приближаването си, той трябва да бие клепало.Легендата разказва, че Евтимий вижда учителя си по време на молитва като огнен стълб, а на следващия ден, обливайки се в сълзи св. Теодосий предсказва, че Евтимий ще бъде Търновски патриарх, но по негово време България ще погине от турско нашествие.През 1363 г. св. Теодосий заминава за Цариград (дн. Истанбул) заедно с четирима свои ученици. Евтимий е един от тях. Скоро след пристигането им в патриаршеския манастир \"Св. мъченик Мамант\" Теодисий умира. Това подтиква бъдещия търновски патриарх да постъпи в манастира \"Студион\". По-късно се премества в лаврата на Свети Атанасий Атонски на Атон.Скоро след пристигането си е наклеветен, че крие в килията си някакво голямо съкровище на българските царе. Византийският император Йоан V Палеолог разследва лично случая и решава да заточи Евтимий на остров Лимнос. След освобождаването си от заточение, той се присъединява към Зографския манастир.През 1371 г., след седемгодишно странстване, Евтимий се завръща в България и основава църквата \"Св. Троица\", която се намира на 10 км от Търново. Около него се оформя група от ученици, които помагат за организирането на манастира, познат днес като Патриаршеския манастир. Именно в този манастир се организира и Търновската книжовна школа.През 1375 г., след смъртта на българския патриарх Йоаникий II, Евтимий е провъзгласен за патриарх на Търново. Привърженик на исихазма, той преследва ересите и упадък на нравите. Получава известност в целия православен свят и мнозина митрополити и игумени се обръщат към него за тълкувания на богословски и църковни въпроси.Една от най-важните стъпки, които новият патриарх предприема, е реформата в българския книжовен език. За мотивите да се заеме с нея сведения могат да бъдат открити в \"Похвално слово за Евтимий\" от Григорий Цамблак и \"Сказание за буквите\" на Константин Костенечки. Григорий разказва, че Евтимий се заема с превод на книги от гръцки на български език, тъй като е недоволен от по-старите преводи. Техните грешки с натрупването си довеждат до сериозно изопачаване на свещените текстове, до погрешно тълкуване на смисъла им и появата на ереси.Сведението се потвърждава от известието, че търновските книжовници се заемат първо с поправката на основните за християнството книги - четирите евангелия, \"Стария завет\", \"Апостола\". За разлика от писателите и преводачите от Преславската книжовна школа, които предпочитат свободния и смислов превод, търновските книжовници се придържат към точното предаване на гръцките оригинали. Писменият български език, който те налагат е изкуствен и отдалечен от народния говор. Поради това оценките за значимостта на Евтимиевата реформа са противоречиви. Правилата изработени от Евтимий се прилагат както при превод така и при създаването на оригинални произведения.През пролетта на 1393 г. султан Баязид І обсажда Търново. Иван Шишман не е в града и патриарх Евтимий ръководи защитата му. Смята се, че градът издържа тримесечна обсада. На 17 юли 1393 г. турците превземат столицата. Една от легендите за падането на старата българска столица разказва, че Патриарх Евтимий договаря предаването на града заради опасността в крепостта да избухне епидемия и гладни бунтове. Друга версия разказва за предателство от страна на намиращ се в крепостта жид (евреин).Сюлейман Челеби снема обсадата, след което оставя един гарнизон за охрана на града. В летописа на Григорий Цамблак се споменава, че османският управител събира всички видни търновски граждани и боляри чрез лъжа в една от столичните църкви под предтекст, че ще се съвещава с тях по управленски въпроси. Вместо съвещание, видните българи намират смъртта си.Евтимий също е осъден на смърт, но е спасен в последната минута от чудо. Легендата разказва, че когато палачът вдига ятагана си, за да отсече патриаршеската глава, ръката му се вкаменява. Уплашени от случилото се, османците решават да заточат духовника.Предполага се, че е заточен в Бачковския манастир, където и умира около 1401 - 1402 г. Все още обаче има спорове дали българският патриарх е погребан в околностите на манастира.Патриарх Евтимий е канонизиран за светец и паметта му се почита в един и същи ден с паметта на свети Евтимий Велики - 20 януари.", "date": "2019.01.20", "title": "20 януари: Денят на Патриарх Евтимий"}
{"url": "http://www.cross.bg/siriya-greum-tyrtziya-1594315.html", "text": "/КРОСС/ Американският сенатор Линдзи Греъм, смятан за близък до президента Доналд Тръмп, изрази надежда, че американският държавен глава ще забави изтеглянето на американските части от Сирия.След срещи в Анкара, сенатор Греъм заяви, че САЩ не бива да се изтеглят напълно, докато групировката “Ислямска държава” не бъде унищожена напълно.  Републиканецът от Южна Каролина посочи, че “целта за унищожаване на организацията “Ислямска държава\" все още не е постигната” и добави, че американско изтегляне без план ще доведе до хаос и до ситуация, много по-лоша и от тази в Ирак.Греъм изтъкна, че ръководителят на Обединения комитет на началник щабовете на американската армия ген. Джоузеф Дънфорд разработва заедно с Турция план за отстраняване на кюрдските сили от Северна Сирия. Анкара счита сирийските кюрдски организации за свързани с ПКК, срещу която Турция е във война от 1984 г.Линдзи Греъм акцентира върху важността Турция да бъде защитена и да бъде разрешен проблемът, който САЩ са създали за Анкара, въоръжавайки Силите за народна защита. Кюрдската организация беше ключов съюзник в американската борба срещу джихадистките групи.Греъм беше приет в петък от Реджеп Ердоган в президентстския комплекс \"Бештепе\". Срещата им продължи около 2 часа и половина, а на нея са били обсъждани двустраните турско-американски отношения и ситуацията в Сирия. Срещата между сенатора и турския държавен глава е втора за последните шест месеца.Пак в петък сенаторът се срещна с турския външен министър Мевлют Чавушоглу и министъра на отбраната Хулуси Акар, както и с ръководителя на специалните служби Хакан Фидан.", "date": "2019.01.20", "title": "Сенатор Линдзи Греъм изрази надежда Тръмп да забави изтеглянето от Сирия"}
{"url": "http://www.cross.bg/tichaneto-kislorod-pomaga-1594305.html", "text": "/КРОСС/ Както са казвали древните гърци – „Ако искаш да си силен – бягай, ако искаш да си красив – бягай. Ако искаш да си умен – бягай.“ И се оказва, че са били прави, пише Bright Side.Разбира се тичането само по себе си не може да реши проблемите и трябва да се консултирате с вашия лекар преди да започнете да се готвите за маратон, но ако бягането стане част от всекидневието ви, със сигурност ще забележите положителни промени.Бягането е лесен – и като цяло безплатен – начин да поддържате форма. Не изисква кой знае каква екипировка (макар че си струва да инвестирате в подходящи спортни обувки) или фитнес зала. Само по себе си това е достатъчно добра причина да започнете. Ето и още:", "date": "2019.01.20", "title": "9 убедителни причини да тичате всеки ден"}
{"url": "http://www.cross.bg/rodeni-na-yanyari-1594326.html", "text": "/КРОСС/ , председател на НС на Инвестбанк и собственик на “Феста холдинг”, музикант и композитор от “Ку-ку бенд”, музикант от група “Сигнал”, певец от дует “Ритон”, юрист, бивш вицепремиер и депутат, гръцки художник, живял дълги години в България, бивш национал по футбол, бивша лекоатлетка", "date": "2019.01.20", "title": "Родени на 20 януари "}
{"url": "http://www.cross.bg/chasa-snega-provede-1594325.html", "text": "/КРОСС/От 09.00 часа в столичния храм „Св. Седмочисленици” ще бъде отслужена архиерейска св. Литургия, след което ще бъде извършена традиционната лития до паметника на св. Евтимий на бул. \"Патриарх Евтимий\".От 12.00 часа в зала 3 на НДК ПП ГЕРБ ще проведе Национална предизборна среща.От 12.00 часа до 15.00 часа на писта за ски бягане „Универсиада“, Витошко лале, Алеко, Витоша ще бъде отбелязан Световният ден на снега с множество спортни занимания на снега. Между 12.00 и 17.00 часа от Литературен клуб „Перото“ ще бъде излъчено предаването „Библиотеката“ на БНТ. В 18.00 часа Славина Петкова ще представи новата си книга.В 18.00 часа в Първа евангелска съборна църка (ул. „Солунска“ 49) ще бъде представена книгата „Мисията на един унгарец“ на Лайош Дьобрьоши.От 12.00 часа привържениците на ЦСКА от цялата страна ще поднесат венци и цветя на паметника „Майка България” в центъра на града.От 12.30 часа общинската болница „Иван Скендеров“ ще получи нов транспортен кувьоз на стойност 14 116 лв., дарен от писателката Десислава Николова.В 11.00 часа в Държавния куклен театър „Дора Габе“ ще се играе спектакълът „Тайнственото речно конче“.От 11.30 часа в сградата на Ректората на Пловдивски университет „Паисий Хилендарски“ (ул. „Цар Асен“ № 24) в 6-а аудитория ще се проведе дискусионна среща с младежи на тема „Младежта говори за Европейския съюз“. Събитието ще бъде официално открито от ръководителя на Представителството на Европейската комисия в България Огнян Златев, който ще представи успехите и предизвикателствата в актуалното развитие на ЕС.От 10.30 часа на плац „Студенец“ ще бъде отбелязан Световният ден на снега.От 11.00 часа в Кукления театър ще се играе детският спектакъл „Бялата врана“.От 12.00 до 13.00 часа на пътя София- Варна, в района на кръговото за кв. „Макак“ жителите на квартала ще протестират срещу изискването за винетки до Шумен.От 11.30 часа в залата на Културно-информационен център „Безистен“ камерен оркестър „Дианополис“ ще изнесе концерт.", "date": "2019.01.20", "title": "Предстоящи събития в страната на 20 януари "}
{"url": "http://www.cross.bg/portokali-portokal-sveta-1594322.html", "text": "/КРОСС/ Заради великолепния си вкус портокалът е един от най-любимите плодове. Той може да се използва в многобройни готварски рецепти, да се изстисква на сок, да служи за приготовлението на сосове, сладка и конфитюри. Освен това притежава отлични терапевтични свойства. Тук може да прочетете няколко любопитни факта за историята и добива на портокали.1. Първите портокали вероятно са били открити в Югоизточна Азия около 4000 година пр. н.е.2. Арабите пренасят горчивия портокал в Испания през Х век, а сладкият портокал е култивиран едва през ХV век.3. През ХV и ХVІ век испанските, португалските и холандските мореплаватели задължително носели портокали на морските си пътешествия, за да се предпазят от скорбут. Известно е, че тази болест се развива при недостиг на витамин C, а сочният портокал го съдържа в изобилие. Така тези вкусни плодове достигат до Новия свят. При своето второ плаване през 1493 година Колумб пренесъл в Америка семена на портокал.4. Вкусът на портокала е на трето място в списъка на най-харесваните вкусове в света, веднага след тези на шоколада и ванилията.5. В редица езици портокалът е известен като „китайска ябълка“ - например на немски „Apfelsine“ и оттам и на руски „апельсин“.6. В света всяка година се добиват приблизително 70 милиона тона портокали. Испания е на шесто място с производство почти 3 милиона тона годишно. Топ производител на портокали е Бразилия, следвана от САЩ и Мексико.7. Около 85 на сто от всички портокали в света се използват за производството на сок. В световен мащаб портокалът е най-консумираният плод, ако се смятат и плодовете за сока. От всеки два литра изпит сок в света един литър е портокалов сок.8. Съществуват повече от 600 сорта портокали, най-популярните от които са Валенсия, Навел и Джафа от категорията сладки портокали. Има и червени портокали, представляващи хибридни видове, които са по-малки по размер, по-ароматни и с червеникави нюанси. Горчивите портокали най-често се използват за направата на конфитюр, мармалад и ликьор.9. В Испания има над 35 000 000 портокалови дръвчета.10. Както цветът, така и плодовете на портокала символизират жизненост, сила и устойчивост. Тези малки оранжеви слънца са смятани за плодовете на боговете.", "date": "2019.01.20", "title": "10 интересни факта за портокалите"}
{"url": "http://www.cross.bg/tema-malina-dolna-1594324.html", "text": "/КРОСС/  Процеси вляво. Гост: Калоян Паргов от БСП. Електронно правителство - електронни провали. Гост: Димитър Ганчев, интернет пионер. Грипът напада. Съветите на проф. Тодор Кантарджиев, национален здравен консултант по микробиология. Мемоарите на един Въргал. Разказва Влади Въргала. Ваня Костова, в неделното утро. Предаването \"12+3\" на 30 години. Спомени за началото, с Петко Георгиев и Чавдар Стефанов.  Той е актьор, пътешественик, роден в София и живял в Лондон. Днес е кмет на Долна Малина, а влиза в кметството само на 26. За пътя на успеха, от Европа до Долна Малина - Йонко Димитров. Политика по британски и по български. Тома Томов, с отговор на въпроса: Какво става? Кения, на фокуса на светоните новини, с кървавия атентат в Найроби, но и с историческия маратон на най-добрите бегачи в света. Георги Тошев, часове след завръщането си от епицентъра на събитията, на живо в „Тази неделя\". Павел и Венци Венц отварят кутията с тайните за новия сезон на „Гласът на България\". „Менделсон\": Едно семейство, устояло на трудностите на времето. С любов: Мая Нешкова и Кирил Икономов. Добра политика, лоши политици. Ще се провали ли Румъния, начело на Европейския съюз? Говори финансовият министър Еуджен Теодорович. Стъпки в пясъка, с Яна Титова, защото има какво да каже пред Мариян Станков - Мон Дьо.„Къси разкази\": Новите идоли. Слави от The Clashers, непознатият, когото децата Ви обожават. ", "date": "2019.01.20", "title": "Теми и гости в сутрешните блокове на телевизиите на 20 януари"}
{"url": "http://www.cross.bg/pylev-espn-kybrat-1594294.html", "text": "/КРОСС/ Шведът Роберт Хелениус е евентуалният следващ съперник на Кубрат Пулев, съобщава ESPN. Той е държи европейската титла в тежка категория в два различни периода и е на 35 години.Според информацията на ESPN в момента щабовете на двамата боксьори преговарят. Като евентуална дата се споменава 20 април в САЩ, без да се уточнява градът. Вероятно срещата ще бъде част от гала вечер с централен мач между Терънс Кроуфърд и Амир Кан, организиран от \"Топ ранк\".Именно с \"Топ ранк\" Пулев подписа договор в края на 2018 г. Той уточни, че според контракта с компанията на Боб Аръм, ще се организират три срещи на година с негово участие на година.Хелениус има 30 мача в професионалната си кариера, в които записва 28 побед и две поражения. Шведът печели 17 пъти след нокаут, но и веднъж е бил нокаутиран от французина Йоан Дюапа през 2016 г. ", "date": "2019.01.20", "title": "Кубрат Пулев може да се изправи срещу шведски боксьор през април"}
{"url": "http://www.cross.bg/noemvri-mesetz-proizvodstvoto-1594300.html", "text": "/КРОСС/ Промишленото производство в САЩ е нараснало с най-бърз си темп през декември за последните 10 месеца благодарение на ръста в производството на моторни превозни средстава и редица други стоки, които биха могли да разсеят опасенията за рязко забавяне в активността на заводите, съобщава Ройтерс.От Федералния резерв заявиха в петък, че промишленото производство се е повишило с 1,1% миналия месец спрямо ноември, което е най-доброто му представяне от февруари. Данните за ноември бяха преразгледани в посока нагоре, като по този начин беше отчетен ръст от 0,1% вместо липсата на промяна в активността на месечна база.Индустриалното производство е нараснало с 0,3% през декември на месечна база. Производството на заводите се е увеличило с 2,3% на годишна база през четвъртото тримесечие, след като нарасна с 3,7% през периода юли-септември.Увеличаването на производството през миналия месец обаче е слабо вероятно да се запази заради други данни, публикувани по-рано този месец, от които стана ясно, че новите поръчки, получени от заводите през декември, са на най-ниското си ниво от август 2016 г.Производствената активност, която представлява около 12% от икономиката, се забавя, тъй като част от стимулите от миналогодишния пакет за намаляване на данъците за 1,5 трлн. долара вече се изчерпват. В допълнение силният долар и охлаждането на растежа в Европа и Китай вреди на износа.Миналия месец производството на моторни превозни средства е скочило с 4,7% след ръст с едва 0,2% през ноември. Изключвайки моторните превозни средства и частите, производството се е повишило с 0,8% през декември при ръст от едва 0,1% през ноември. Перспективите за икономиката са като цяло положителни, но в редица щати оптимизмът намалява заради колебанията на финансовите пазари, нарастващите краткосрочни лихвени проценти, спадащите цени на енергията и нарастващата несигурност по отношение на търговията. ", "date": "2019.01.20", "title": "Промишленото производство в САЩ с най-бърз ръст от 10 месеца"}
{"url": "http://www.cross.bg/pravilno-znaesh-pravish-1594291.html", "text": "/КРОСС/ „Да се самодисциплинираш и да правиш това, което знаеш, че е правилно, макар и трудно, е първокласният път към гордостта, самоуважението и личното удовлетворение.“Маргарет Тачър ", "date": "2019.01.20", "title": "Да се самодисциплинираш и да правиш това, което знаеш, че е правилно"}
{"url": "http://www.cross.bg/voiina-prezident-voiiski-1594295.html", "text": "/КРОСС/  - Херцог Владислав I става крал на Полша.- Светата инквизиция признава Джордано Бруно за еретик. - Китай отстъпва Хонконг на Великобритания и възстановява управлението си в тази територия едва през 1997 г. - Приключва Цариградската конференция без да вземе решение за съдбата на християнското население на Балканите. - В щата Ню Хампшър започва рутинно използване на рентгенов апарат за клинични цели. - Франклин Делано Рузвелт поставя началото на полагане на клетва президента на САЩ на този ден. Преди това датата е била 4 март. - Втората световна война: Правителството на България решава да присъедини страната към Тристранния пакт. - Втората световна война: В Берлин, нацистите провеждат конференция на тема окончателното решаване на еврейския въпрос, известна като Конференцията Ванзе, която дава насоки на практиката на масовото ликвидиране на евреи.- Втората световна война: Италианските войски на Първа моторизирана бойна група атакуват успешно германски войски при Монте Касино. - Втората световна война: Унгария подписва акт на безусловна капитулация и унгарското антифашстко правителство обявява война на доскорошния унгарски съюзник Хитлеристка Германия въпреки че унгарските войски признаващи правителството на Ференц Салаши продължават да сражават на страната на нацистка Германия срещу съветските и българските войски. - Основана е Централна разузнавателна група на САЩ с акт на президента Хари Труман, която по-късно прераства в Централно разузнавателно управление - CIA.- Джон Кенеди встъпва в длъжността президент на САЩ, като най-млад и първи римокатолически президент. Неговото церемониално обръщение е едно от най-запомнящите се за 20 век. - Състои се първият полет на съветския безпилотен космически кораб Прогрес 7К-ТГ.- САЩ обявяват бойкот на Олимпийските игри в Москва. - Маргарет Тачър и Франсоа Митеран подписват договор за съвместно строителство на тунел под Ла Манш от Великобритания и Франция. - Основана е първата частна електронна медия в Република Македония телевизията А1. - Ясер Арафат става първият избран президент на Палестина.- Състои се премиерата на филма Авалон в Япония. - Барак Обама встъпва в длъжност като 44-ия президент на САЩ и първия чернокож президент в страната.", "date": "2019.01.20", "title": "20 януари в историята"}
{"url": "http://www.cross.bg/evtimiii-svoya-nego-1594293.html", "text": "/КРОСС/ Този велик подвижник от юдейската планинска пустиня се родил през 377 г. в град Мелитин (Армения) до река Ефрат.Син на родители, които дълго време нямали деца, той още при раждането си бил посветен на Бога. За образованието му се погрижил един църковнослужител и местният епископ, който го ръкоположил за свещеник и го поставил надзорник на градските манастири.Иноческото житие допаднало на преподобни Евтимий и при едно поклонение в Йерусалим той се настанил в известната тогава Фаранска лавра. Тук се свързва със своя ученик, преп. Теоклист, с когото се оттегля да живее от 411 г. в източната част на Юдейската пустиня в един скалист планински проход до Йерихонския път, на десет километра от Йерусалим. За жилище им служила една пещера в долината Дабор.Но мълвата за техните подвизи скоро събрала около убежището им много фарански монаси и други благочестиви люде, които жадували за благодатното ръководство на преподобни Евтимий. Скоро в пещерата се появила църква, а наоколо възникнало монашеско общежитие, на което св. Евтимий станал игумен. Това било основата на бъдещия прочут Теоктистов манастир, който през 420 г. се прославил с едно голямо чудо на преподобни Евтимий Велики. Един ден братята на тази обител били уплашени от появата на голяма група въоръжени бедуини. Но вместо разбойнически главатар пред тях се явил един разплакан баща. Шейхът Аспевет дошъл да моли св. Евтимий да излекува сина му Теревон. Нещастният младеж страдал от неизлечима болест. Половината му тяло било изсъхнало. Безпомощни останали усилията не само на най-изкусните лекари, но и на други прочути персийски мъдреци и вълшебници.Терзан от мъчителната и продължителна болест, младият Теревон веднъж си мислел, лежейки на страдалния си одър: \"Ще настъпи ли някога облекчение и на моите страдания? Послужиха ли за нещо лековете на всички гръцки и персийски мъдреци? Струват ли нещо баснословията на нашите влъхви? Къде е силата на нашите богове? Никой и нищо не ще ми помогне, ако не ми изпрати Своята помощ истинския Бог! Боже велики и страшни, Който си сътворил небето и земята, смили се над душата ми и ме избави от болестта!\"Изтощен от своята телесна и душевна мъка, бедният Теревон потънал в трескав сън и имал странно видение. Към него пристъпил човек с дълга прошарена брада и в монашеско облекло, който го разпитал за неговата болест.- Ще се обърнеш ли към Бога, ако Той те излекува?- Ще се обърна! – отвърнал обнадежеденият момък.- Аз съм Евтимий и живея в Юдейската пустиня между Йерусалим и Йерихон. Дойди при мене и Бог ще те изцели чрез мене!Като разбрали причината за идването на бедуините, монасите повикали своя игумен и преподобни Евтимий изслушал разказа на шейха Аспевет. Великият старец се доближил до болния Теревон, помолил се за него, осенил го със светия кръст и младежът веднага оздравял и почнал да прославя Бога. Изумените араби се хвърлили в нозете на Божия угодник и го помолили да ги кръсти, като изповядали вярата си в християнския Бог. Св. Евтимий просветил простите им души с истините на вярата и като се убедил в искреността на тяхното обръщане, покръстил цялото им племе. Получил името Петър, Аспевет станал техен епископ и апостол, а неговият брат се постригал в монашество и подарил цялото си богатство, което преп. Евтимий употребил за манастирските строежи и за помощи на бедните.В седемдесет и петата година от живота на преподобния Евтимий бил четвъртият Вселенски събор в Халкидон против Диоскор, нечестивия александрийски патриарх. На събора присъствали и някои от учениците на преподобния, удостоили се с епископския сан: Стефан, епископ на Иамния, и Йоан, Сарацински епископ, приемникът на Петър Аспевет; като записали определенията на Халкидонския събор, те ги предали на своя авва, свети Евтимий. Той приел изповядването на вярата, изложено на Халкидонския събор, признал го за православно - мълвата, че великият Евтимий ще последва Халкидонския събор се разнесла бързо из цялата Палестинска пустиня и между всички монаси, от които мнозина вярвали неправославно. В същото време в Палестина дошъл някой си еретик Теодосий, на вид - монах, а в действителност - нечестивец, изпълнен с лъжеучението на Евтихий; той произнесъл хули за светия Халкидонски събор, твърдял, че като че ли на него била отхвърлена догмата на православната вяра и възстановено Несториевото лъжеучение, и разпространявал много други непристойни и лъжливи творения. В Палестина тогава се намирала царица Евдокия, съпруга на благочестивия цар Теодосий Младши; след смъртта на своя мъж тя живеела в светите места. Еретикът Теодосий отначало увлякъл царица Евдокия към отхвърляне на Халкидонския събор; след това заразил с ереста си много пустинни отци и ги направил свои единомишленици. След това с множество прелъстени монаси повдигнал бунт против патриарх Ювеналий и настойчиво го убеждавал да отхвърли постановлението на Халкидонския събор, а когато той отказал, го свалили от патриаршеския престол. И Ювеналий отишъл в Константинопол при цар Маркиан, а Теодосий, опирайки се на съдействието на царица Евдокия и силата на заслепените от ереста монаси, които му помагали, седнал на патриаршеския престол и причинявал много зло на православните. От епископите и клириците, които не искали да имат общение с него, едни низвергвал, други мъчил и убивал и вече увлякъл след себе си всички палестински монаси, освен тези, които били в манастирите на преподобния Евтимий: като имали пред очи примера на своя отец, те твърдо стоели в православието. Лъжепатриархът Теодосий употребявал много старание да доведе преподобния до общение със себе си - чрез непрестанни пратеничества при него, молби и заплахи и с всякакви средства се стараел да го привлече към своята ерес. Но преподобният не бил уловен от вражите мрежи и не се поколебал от лукавството му. Обременявайки се всеки ден от изпращаните коварни молби на Теодосий, той събрал братята и като им заповядал усърдно да се пазят от ереста и да се държат твърдо в православието, се оттеглил в голямата пустиня. Мнозина от братята също постъпили така, избягвайки притесненията от страна на еретиците, и подражавайки на своя отец, те отишли в пустинята.След многото и безчислени свои трудове преподобният Евтимий се приближил към блажения си край, който предвидял по Божие откровение.Като казал това, преподобният пуснал всички, освен Домитиан. Преживявайки в олтара три дни, починал с мир в съботната нощ и бил причислен към своите отци, преживявайки на земята деветдесет и седем години. Това станало на 20 януари. Вестта за смъртта му незабавно се разнесла по цяла Палестина и от всички манастири и пустини се стекли монаси, сред които бил и великият Герасим, и се събрало голямо множество народ. Пристигнал и светейшият патриарх Анастасий с целия си клир. Поради множеството народ било невъзможно да се погребе честното тяло на преподобния до деветия час, докато накрая, по нареждане на патриарха, войници не отстранили народа и тялото на светеца било тържествено погребано. Всички плачели заради раздялата с него; особено неутешимо плачели за него дошлите от Нитрия Мартирий и Илия, които впоследствие заемали патриаршеския престол в Йерусалим, съгласно пророчеството на светеца: тъй като след Анастасий на престола встъпил Мартирий, след Мартирий бил Салюстий, а след него - Илия, както пише за това в житието на преподобни Сава. А блаженият Домитиан, ученикът на великия Евтимий, не се отдалечил от гроба на своя авва шест дни и нощи; при настъпването на седмия ден му се явил през нощта във видение свети Евтимий, радостен, със светло лице, и му казал:- Ела в приготвения ти покой, защото Владиката Христос бе измолен да бъдеш с мен.Изпълнил се с неизречена радост, Дометиан известил на братята за това. Идвайки с радост в църквата, предал духа си на Господа и бил погребан при гроба на своя отец. След преставянето на преподобния наш отец Евтимий, при гроба му ставали много чудеса и се подавали изцеления за слава на прославяния в Светиите Бог, Отец и Син и Свети Дух. Амин.", "date": "2019.01.20", "title": "Св. преподобни Евтимий Велики"}
