{"url": "http://www.cross.bg/tyrizum-ryskite-angelkova-1590930.html", "text": "/КРОСС/Руската федерация е сред най-важните генериращи пазари за българския туризъм и оказва съществено влияние върху диверсификацията на услугите в сектора. През миналата година и до момента Русия заема пета позиция в класацията за входящ туризъм у нас като брой посещения. През 2017-а те са били близо 558 хил., а през първите десет месеца на 2018 г. - над 496 хил. Това заяви министърът на туризма Николина Ангелкова на работна среща с посланика на Руската федерация у нас Н.Пр. Анатолий Макаров, на която присъстваха и представители на руския и българския бизнес. Участниците в дискусията обсъдиха различни мерки и инициативи за увеличаване интереса на туристите от двете страни.  Министър Ангелкова благодари на дипломата и чрез него на ръководителя на Федералната агенция по туризъм на Руската федерация Олег Сафонов за изключително доброто двустранно партньорство, което насърчава взаимния туристически интерес. Имаме редица съвместни инициативи както за културно-исторически и поклоннически маршрути, така и за стимулиране на организирания детския отдих, посочи тя. Министърът припомни също, че заедно с посланик Макаров проведоха обиколки из детските лагери по Българското Черноморие, за да се провери качеството на услугите и сигурността на пребиваването на подрастващите. Руската страна винаги е подчертавала, че България се предпочита като дестинация от руснаците и за това, че е безопасна и спокойна дестинация, която предлага голямо разнообразие от зимен, летен и специализиран туризъм, каза още тя.Можем да си сътрудничим още по-активно за стимулиране интереса на руските туристи към балнео-, СПА и уелнес пакетите, както и към фестивалния и поклонническия туризъм, посочи министърът. Тя обърна внимание върху важността на международните туристически изложения, на които България се представя като дестинация за четири сезона. Паралелно ще се развиват още по-усилено контактите и с руските региони, за да популяризираме страната си като привлекателно място на туристическата карта. България ще продължи активното си партньорство и с Асоциацията на туроператорите н Русия (АТОР), защото интересът на нейните членове към страната ни е висок.Министър Ангелкова увери, че Министерството на туризма и българското Външно министерство работят последователно за оптимизиране на организацията на визовите ни центрове във федерацията с допълнителен персонал, за да може руските граждани да оформят по-бързо документите си за пътуване у нас. Освен това ще продължи да функционира и телефонът за руски туристи, който министерството откри след създаването си като самостоятелна администрация. Той помага на руските гости не само за да ги ориентира за местата за посещаване и отсядане, но и при необходимост от съдействие.Посланик Макаров съобщи, че основен акцент в двустранните отношения в сектора е сигурността на туристите. Той оцени високо работата на министерството и на българските дипломати, които създават благоприятна среда за пребиваване на руските туристи. Дипломатът оцени важността на рекламата за туризма и ролята на медиите, за да се популяризират не само големите курорти, но и вътрешността на страната,  термалните източници и др.Министър Ангелкова информира, че е стартирала интегрирана комуникационна кампания на пазар Русия, която се очаква да направи страната ни още по разпознаваема като дестинация за руските туристи. Тя подчерта, че работим целенасочено със световни туроператори като ТУИ и „Томас Кук\", включително и на пазар Русия.Генералният консул на Руската федерация във Варна Владимир Климанов също участва в срещата и заяви, че летният сезон е дал много добри резултати. Търговският представител на федерацията в България Константин Артюшин посочи, че руските туристи обичат да посещават България и изрази надежда, че техният брой ще се увеличава. В Русия според него се обръща внимание на новите направления в отрасъла като риболовен и исторически туризъм и изрази готовност да съдейства на български туроператори да открият нови партньори, включително и в регионите. На смесената комисия  е договорено да се организира и българо-руски туристически форум. Министър Ангелкова подкрепи идеята и предложи датата му да се уточни за март или април догодина. От ръководството на курорта Албена потвърдиха за  интерес от руски туристи и изтъкнаха потенциала си да приемат повече спортни групи, участници в профилирани спортни лагери и за организиран детски отдих. Андрей Громов, генерален консул на Руската федерация в Русе, се спря на неизползваните възможности за разширяване на активните сезони и за практикуване на различни видове туризъм - балнео- и СПА, културно-исторически, круизи по Дунав и др.", "date": "2018.12.05", "title": "Министър Ангелкова: Руската федерация е сред най-важните пазари за българския туризъм "}
{"url": "http://www.cross.bg/tvurdo-gorivo-vuzdyh-1590924.html", "text": "/КРОСС/  Пред Столичната община по обед се проведе протест с искане за повече мерки срещу мръсния въздух в София. Недоволните поискаха \"Зеленият билет\" да се въвежда като превантивна мярка и се обявиха против помощите за отопление на твърдо гориво.Все още не се обмисля пълна забрана за печките на твърдо гориво, но на дневен ред стои инкриминирането на изгаряне на опасни отпадъци, коментира председателят на общинския съвет Елен Герджиков.Той допълни, че въпреки сериозните превишения на концентрациите на фини прахови частици през последните дни, данните показват, че в сравнение с предишни години цялостна картина се подобрява.Йорданка Фандъкова, кмет на София: Аз се запознах с исканията на протестиращите. И трябва да ви кажа, ако прочетете Програмата на Общината и това, което изпълняваме, че те всъщност са същите. Аз не виждам нещо ново. Готова съм, ако има нова мярка, която да не е включена в нашата програма, да коментираме и да я реализираме, защото ние сме проучили целия европейски опит, това са мерките, изисква се време, разбира се.Свилен Овчаров, организатор: Искаме в дни с мръсен въздух, градският транспорт да е безплатен. Въпреки обещанието, продължават да се раздават помощи за твърдо гориво.Елен Герджиков, председател на Столичния общински съвет: Поемаме ангажимент да слушаме и да чуем всички разумни предложения, да ги обсъдим, да участваме в тези разговори и да приемем ако се налага и промени в механизма.  ", "date": "2018.12.05", "title": "Протест за по-чист въздух в София"}
{"url": "http://www.cross.bg/hart-komikut-kevin-1590908.html", "text": "/КРОСС/  Комикът Кевин Харт ще е водещ на церемонията по връчване на наградите Оскар за 2019 година. Новината съобщи самият той в социалните мрежи.\"Най-после дойде и моят ред да водя връчването на Оскарите. Да се присъединя към легендарния списък от водещи на тази сцена е нещо невероятно\", написа Харт в профила си в Инстаграм.Американската киноакадемия потвърди новината. Церемонията по раздаването на най-престижните кинонагради е на 24 февруари, а номинациите ще бъдат обявени месец по-рано. ", "date": "2018.12.05", "title": "Комикът Кевин Харт ще води церемонията по раздаването на Оскарите "}
{"url": "http://www.cross.bg/rakyrsi-maiistora-kushta-1590928.html", "text": "/КРОСС/ Измама в особено големи размери с нагли ментета на Владимир Димитров-Майстора е подготвила предколедно аукционна къща „Ракурси\". 7 живописни копия на най-големия български художник лъснаха в сайта на къщата. Независимо от добронамерените предупреждения на изкуствоведи и хора от арт гилдията да бъдат свалени лотовете от търга, по всичко си личи, че това няма да се случи и скандалните ментета ще бъдат представени за оригинали пред участниците в наддаването (търгът се провежда на 5 декември в сряда, вечерта след отпечатването на този брой на „Галерия\" - б. р.). Всички известни играчи на арт пазара, с които разговаряхме, обясниха, че не искат да влизат в директен спор със собственика на аукционна къща „Ракурси\", за да не бъдат заподозрени, че го правят, защото им е конкурент. В същото време те обаче заявиха, чеще посъветват своите клиенти да не купуват платната, предлагани от „Ракурси\".„В деликатна ситуация сме поставени. Аз няма да кажа нищо директно, но си запазвам правото да посъветвам тези, които се допитат до мен, за автентичността на въпросните картини\", заяви Лаврен Петров, собственик на галерия „Лоранъ\".„Тези творби са ми ясни\", през смях каза Игор Марковски, съсобственик на аукционната къща „Аполон и Меркурий\".Неговият колега от „Виктория\" Павел Тодоров пък е на мнение, че всеки сам отговаря за себе си. Ставало дума за възрастни хора, които трябвало да си носят негативите или позитивите от действията.Известната изкуствоведка Ружа Маринска се направи на разсеяна, когато я попитахме какво мисли за въпросните „платна\": „Не съм ги виждала!\". В същото време обаче близък до нея колекционер я издаде, че вече е посъветвала приятелите си да не се връзват и да не купуват картините на Майстора, предлагани от „Ракурси\".Очевидно е, че организаторите на аукциона се чувстват недосегаеми, защото разполагат с удостоверения за идентификация на картините, които по закон са задължителни при публични продажби на произведения на изкуството. Трябва категорично да се знае, че въпросните документи не изпълняват функциите на сертификат за автентичност и обикновено се правят от недотам подготвени лица, които са получили зелена светлина от Министерството на културата.Това впрочем е ведомствено-законодателен проблем, който в момента се решава и въпросните идентификации в най-близко време ще отпаднат в този си вид. В нашия случай атрибутирането на тези платна на Майстора е направено от Историческия музей. Със сигурност в тази институция няма добре подготвени експерти по творчеството на Владимир Димитров. В арт средите се шегуват, че дори чистачките в Националната и в Софийската градска галерии са по-добри експерти от тези, чиито подписи обикновено стоят под документа за идентификацията на подобни произведения.Най-елементарната експертиза ще докаже по безспорен начин, че платната от търга на „Ракурси\" не са дело на Владимир Димитров-Майстора, единодушни са всички специалисти, до които „Галерия\" се допита.Потърсихме първо Анелия Николаева и Катя Тинева, които преди 6 години подредиха над 200 платна на живописеца в изложбата „Майстора, цветето и вселената\", с която бляскаво бе отбелязана 130-годишнината от рождението на великия ни художник. Мнението на двете авторитетни изкуствоведки не се припокрива с написаното в идентификационните документи на предлаганите от „Ракурси\" картини.„Въпросните живописни платна не са оригинали на Владимир Димитров Майстора. Това е моето мнение, съгласувано с колежката Анелия Николаева, която изключително много ценя като специалист - заяви Катя Тинева. - Проблемът обаче не е толкова на аукционната къща, колкото в закона, който дава вратички да се случват подобни неща. Свидетели сме били преди време как бяха правени опити да се атрибутират като оригинали фалшификати на Ярослав Вешин, както и на много други художници. Някои от тях са идвали от чужбина. Целта на търговците е веднъж картините да влязат официално в оборот със съдействието на някои недотам добросъвестни колеги. Ако въпросните картини бъдат и монографирани по някакъв начин, търговците вече могат да правят каквото си пожелаят.\"По информация на „Галерия\" преди време менте на Вешин се е появило в чешка частна галерия, но впоследствие се разбира, че то е закарано там от България и „откупено\" обратно от българи. В дъното на всичко е човек, свързан със същата аукционна къща, която сега предлага ментетата на Майстора.И директорът на Кюстендилската галерия Валентин Господинов е категоричен, че от всички лотове на „Ракурси\" с картини, атрибутирани като произведения на Майстора, само рисунката е оригинал.Останалите седем платна не могат да се отнесат към творчеството на художника, асамо наподобяват негови творбиМеждувременно в залите и депата на ръководената от Господинов галерия, носеща името на Владимир Димитров-Майстора, има 1357 живописни платна, акварели, тушови и моливни рисунки на любимия на поколения българи художник.Известната изкуствоведка от Националната галерия Доротея Соколова също е категорична, че върху платната, предлагани от „Ракурси\", не се е движила четката на Майстора. „Това са най-вероятно късни копия, рисувани след смъртта на художника (Владимир Димитров умира на 24.09.1960 г. - б.р.) през 70-те и 80-те години. Подобни копия се правеха навремето и служеха за украса на учреждения. Оригиналите на някои от тези неща, които виждаме в каталога, се намират в музеите. За мен е, меко казано, странно това недоглеждане от страна на организаторите на търга\", коментира Доротея Соколова.Това „недоглеждане\" обаче става възможно заради безхаберието на Министерството на културата. Въпреки многобройните сигнали за предстоящата измама, изпратени до ведомството, от министерството не си помръднаха и пръста да осуетят наглото посегателство върху творчеството на Владимир Димитров.На журналистически въпрос преди две седмици в кулоарите на парламента какви мерки ще вземе, за да не се разпространяват ментетата на Майстора на официален търг, министърът на културата Боил Банов погледна изненадано журналиста на „Галерия\" и каза: „Не знам нищо, ще взема мерки!\". От тогава до сега министърът не си помръдна пръста по скандала.Зад аукционна къща „Ракурси\" наднича физиономията на дългогодишния реставратор Емил Чушев. „Галерия\" и друг път е писала, че феърплеят в търговията с произведения на българското изкуство на тръжната къща е твърде съмнителен. Някои хора от арт средите дори казват, че в полите на Витоша, където е ателието на Чушев, се намирала една от фабриките за ментета у нас.Не можем да се ангажираме с подобна констатация, но ще допълним информацията с твърденията на колегите му, че Чушев бил сръчен копист и имал склонност да прекрачва границите на коректността. Обществена тайна е, че през последните години са се родили много нови „произведения\" на Ярослав Вешин, Ян Вацлав Мърквичка, Димитър Казаков-Нерон и Атанас Яранов, с които се е увеличило и „творчеството\" на споменатите художници. За сметка на нищо неподозиращите купувачи.За да си позволиш такава дързост, значи имаш височайши покровители, коментират в арт средите. Бивши състуденти на Чушев припомнят, че още преди демократичните промени той е реставрирал картини и други предмети на изкуството на чуждестранния дипломатически корпус у нас. От архивите ни блъска информацията, че Чушев е лежал в затвора още преди демократичните промени за незаконен трафик с културно-исторически ценности от България в чужбина.Днес талантливият копист и реставратор има собствена галерия „Ракурси\" и едноименна тръжна къща, съдружник е с шефа на „Джи Пи Груп\" Владимир Житенски в друга галерия - „Нюанси\", и често обича да дава мнение като последна инстанция за това кои произведения са автентични и кои не са.Затова е, меко казано, странно, че си позволява да продава копия на Майстора за негови оригинали. Впрочем лъжливите платна на Майстора са били разнасяни и на други търговци, но всички са отказали да ги продават. Един от тях довери за „Галерия\", че са му били предлагани на много по-висока, почти двойна цена. Собственици на картините са роднини на известен колекционер, починал не толкова отдавна.Ако все пак се намерят наивници да ги купят, ще трябва да се бръкнат доста дълбоко в джоба - цените на картините варират от 69 хил. до 88 хил. лева. Общата начална сума е 520 хил. лева. Едно копие на Майстора, каквито всъщност са тези в „Ракурси\", варира от 500 до 3000 лева в зависимост от художествените си качества. Някои от предлаганите в „Ракурси\" картини са недотам майсторски прерисувани варианти на известни творби на художника, които са собственост на Националната и Кюстендилската галерии.Източник в-к Галерия и снимки в-к Галерия", "date": "2018.12.05", "title": "Аукционна къща предлага ментета на Владимир Димитров - Майстора за половин милион"}
{"url": "http://www.cross.bg/internet-dostup-arevich-1590906.html", "text": "/КРОСС/  Kубинците вече могат да имат пълен достъп до интернет от мобилните им телефони от тази нощ, заяви президентът на контролираната от държавата Кубинска телекомуникационна компания (ЕТECSA) Майра Аревич в телевизионно обръщение. Тя заяви, че на гражданите ще бъде бъде предоставен достъп до интернет \"постепенно и прогресивно\". Четири пакета с мобилни услуги ще бъдат достъпни, но само за устройства с 3G технология, съобщи телекомуникационната компания. \"Куба трябва да купува телекомуникационна инфраструктура в долари с всички наложени от ембаргото ограничения\", каза Аревич, имайки предвид наложените от САЩ търговски и пътнически ограничения, смекчени от администрацията на бившия президент на САЩ Барак Обама и наскоро подновени от сегашния Доналд Тръмп. Една от страните с най-слаба свързаност с интернет постепенно разширява публичния достъп до мрежата от 2015 година чрез телекомуникационния монополист ЕТЕКСА (ETECSA), се посочва в доклад на американската неправителствена организация за интернет свободите \"Фрийдъм хаус\". \"Степента на разпространеност и скоростта на интернет продължават да изостават от регионалните средни стойности, като достъпът до интернет мрежата в Куба е изключително ограничен заради високите цени и правителствените регулации на местата за достъп\", се посочва в ноемврийския доклад на \"Фрийдъм хаус\". През октомври Мигел Диас-Канел стана първият кубински президент, който се присъедини към социалните медии и изрази намерението си да даде тласък на употребата на новите технологии и социалните медии в страната.", "date": "2018.12.05", "title": " Кубинците вече имат интернет на мобилните си телефони"}
{"url": "http://www.cross.bg/balkanski-dolina-silitzievata-1590915.html", "text": "/КРОСС/  Правителството прие решение за назначаване на Богомил Балкански, гражданин на България, за почетен консул в Сан Франциско с консулски окръг, обхващащ територията на Силициевата долина, щата Калифорния, съобщи пресцентърът на МС.Кандидатурата на Богомил Балкански е предложена от българската общност в Силициевата долина.Балкански живее в САЩ от 1991 г. и е вицепрезидент в \"Гугъл\". Балкански е инвеститор в български стартиращи софтуерни компании, както и във фондове за рискови инвестиции в технологични компании в Силициевата долина и в България. ", "date": "2018.12.05", "title": "Вицепрезидент в \"Гугъл\" става български почетен консул в Силициевата долина "}
{"url": "http://www.cross.bg/hemys-remontut-suoruzheniya-1590925.html", "text": "/КРОСС/  17 виадукта на автомагистралите „Хемус\" и „Тракия\" се ремонтират през тази и следващата година със средства от бюджета. Инвестицията е за над 143 млн. лв. Съоръженията не са обновявани от построяването им преди повече от 30 години. Това съобщи министърът на регионалното развитие и благоустройството Петя Аврамова при инспекцията на заключителния етап от ремонта на виадукта при тунел „Витиня\" на АМ „Хемус\" в посока София. Аварийният ремонт на съоръжението се наложи заради изключително тежкото му състояние, каза председателят на Управителния съвет на Агенция „Пътна инфраструктура\" инж. Светослав Глосов. Той напомни, че през миналата година беше ремонтирано съоръжението в посока Варна. Ако времето не се влоши рязко, се очаква ремонтът да завърши до края на седмицата. Утре, по график, започва монтажът на мантинели и и полагането на шумяща маркировка.Министърът напомни, че виадуктът при 33-ти км на АМ „Хемус\" е строен преди повече от 30 години и почти всички съоръжения, които са с такъв дълъг период на експлоатация, имат нужда от основен ремонт. Направено е приоритизиране според състоянието, в което се намират. Преди всичко се търси безопасност за пътуващите.Продължават ремонтите на останалите съоръжения по АМ „Хемус\". За някои от тях остава само монтажът на ограничителни системи и ще бъдат пуснати в движение. За други има частични ограничения. Трети ще бъдат пуснати за движение през зимния период, но ремонтът им ще продължи напролет, каза още инж. Глосов и като пример даде виадукт „Коренишки дол\". В момента се ремонтират устоите на съоръжението, които са над 90 м високи. Стремежът на АПИ е ремонтът на тези съоръжения по АМ „Хемус\" да завърши през следващата година.През 2019-а ще продължи ремонтът на тръбата за София на тунел „Витиня\", който има конструктивни дефекти, проявени при експлоатацията му. Другият рисков момент в този участък е анкерната стена над стария път. Това ще бъде най-затрудненият участък за движение догодина, но трябва да се грижим за безопасността, каза инж. Глосов. Тунелът ще бъде приведен във вида, в който е тръбата в посока Варна - абсолютно съвременна, отговаряща на европейските изисквания. През следващата седмица конструкторите ще вземат решение дали е възможно временно да се пусне движението през тунела до началото на ремонтните дейности.Предстои рехабилитация и на тръбата за София на тунел „Ечемишка\", но тя е в по-добро състояние. Затова там ремонтът ще бъде по-лек. Ще бъдат монтирани системи за оповестяване, вентилация, пожарогасене. „Правим всичко възможно, за да осигурим безопасността на съоръженията, въпреки, че ни упрекваха, че не правим нищо по тях. Виждате - работи се усилено\", каза председателят на УС на АПИ.Общо 17 съоръжения по автомагистралите „Хемус\" и „Тракия\" се ремонтират с над 143 млн.лв. от държавния бюджет. В средата на ноември приключи ремонтът на фугите на мостовото съоръжение при 9-ти км на АМ „Хемус\", в района на с. Яна. В заключителен етап са възстановителните дейности по долното строене на 6 виадукта на АМ „Хемус\" - при 33-ти км (съоръжението при тунел „Витиня\" в посока София), при 36-ти километър (виадукт „Коренишки дол\"), на три по-малки виадукта при 37-ми км и при 51-ви км (виадукт „Разлив\"). Предвижда се строителните дейности на тях да завършат до средата на декември. През следващата година ще продължи ремонтът на съоръжението при 19-ти км (виадукт „Потоп\").На АМ „Хемус\" на територията на област Шумен бяха обновени две съоръжения - жп надлез при 364-ти км и надлез над пътя Каспичан - Енево. На „Тракия\" се ремонтират 7 виадукта - при 13-ти км, при 15-ти км, при 17-ти и 18-ти километър (в района на село Крушовица), 20-ти км, 37-ми и 38-ми км (в района на Ихтиман). Работата на съоръженията при 37-ми 38-ми километър завършва до края на годината, а на останалите ще продължи и през следващата. Приключи обновяването и на моста над река Елшишка при 89-ти км. Ремонтирани бяха също пътен възел „Мухово\" при 46-ти км и надлезът при 112-ти км край Цалапица.Мостовите съоръжения по автомагистралите „Тракия\" и „Хемус\" се обновяват въз основа на график след като са обследвани и приоритизирани в реда, по който трябва да бъдат ремонтирани, в зависимост от състоянието им. Строителните дейности по съоръженията ще продължат поне още година и половина. Те са наложителни и не търпят отлагане, защото гарантират сигурността и безопасността ни като шофьори и пътници.Тази година със средства от бюджета на АПИ се ремонтира и виадукт „Звездица\" при 2-ри километър на АМ „Черно море\", в района на Варна. Инвестицията е за близо 3 млн. лв. Съоръжението, което е над река „Звездишка\", е с дължина 400 метра. Очаква се при добро време строителните дейности да завършат до края на годината. Близо 700 хил. лв. са вложени в ремонта на моста над река Ботуня край село Краводер на път I-1 Монтана - Враца. Съоръжението е построено преди повече от 35 години - през 1981 г., и досега не беше основно ремонтирано. Мостът е с нова пътна плоча, фуги, асфалтова настилка, ограничителни системи, тротоарни блокове, парапети и т. н. Над 1 млн. лв. са инвестирани в изграждането на нов мост над р. Чинар дере при 19-км на път III-5802 Тополово - Поройна в област Пловдив, а над 266 хил. лв. са вложени в ремонта на две мостови съоръжения на път II-99 Бургас - Царево, при 20-ти и 43-ти километър.Със средства от ОП „Региони в растеж\" като част от отсечките, които се рехабилитират по програмата, се изгражда нов мост над река Искър на третокласния път ІІI-306 Червен бряг - Чомаковци. Съоръжението е с дължина близо 10 метра. Предвижда се нов мост да бъде построен и над река Мелнишка при 11-ти км на път ІІІ-109. В момента се провежда тръжната процедура за избор на изпълнител на проекта по ОПРР.", "date": "2018.12.05", "title": "7 виадукта на „Хемус“ и „Тракия“ се ремонтират с над 143 млн. лв."}
{"url": "http://www.cross.bg/avramova-blagoystroiistvoto-razvitie-1590929.html", "text": "/КРОСС/От общо 514 км републикански пътища, които ремонтираме през тази година, 247 км се обновяват с 230 млн. лв. от Оперативна програма „Региони в растеж\" 2014-2020 г. Това съобщи министърът на регионалното развитие и благоустройството Петя Аврамова по време на втората част на Годишното информационно събитие на оперативната програма, което се проведе в НДК. Министър Аврамова посочи, че това са предимно второкласни и третокласни пътища в различни области, които са важни не само за живота на хората по места, но и за всички български граждани. Тя даде пример с пътя от Враца до пещерата „Леденика\", който се ремонтира с европейски средства. С реализацията на проекта ще се подобри достъпът до една от най-красивите природни забележителности в България в Природен парк „Врачански Балкан\". „А това означава повече туристи, повече бизнес, повече икономически активности. Означава също по-безопасно пътуване за всички нас, за нашите близки, приятели, деца\", каза министър Аврамова. Сред знаковите пътни обекти са и ремонтите на отсечките Пловдив-Асеновград, Варна-Добрич, Чирпан-Симеоновград, Добрич-Кардам, които също се финансират от ОПРР. Министърът отчете още, че през изминалата година със средства по ОПРР са обновени десетки улици, булеварди и паркове, подобрена е енергийната ефективност на обществени и жилищни сгради. Сред най-успешните проекти на програмата са и тези за реконструкция на учебната инфраструктура в цялата страна, които допълват правителствената политика за подобряване на образованието.Министър Аврамова отчете, че към момента по оперативната програма са сключените 525 договора за предоставяне на безвъзмездна финансова помощ на обща стойност 2,5 млрд. лв. или 83% от бюджета й. Разплатените средства към бенефициенти са 43% от договорената сума или малко под 1,1 млрд. лв. 53 са приключилите проекти на стойност над 50 млн. лева. Програмата е сред отлично изпълняваните в страната, подчерта Петя Аврамова. Регионалният министър посочи, че през 2019 г. една от стратегическите задачи на ОПРР ще бъде разработването на новата оперативна програма, като процесът е обвързан с кохезионната политика на ЕС за периода 2021 - 2027 г. „Новата цел на тази политика - „Европа - по-близо до гражданите\", и въвеждането на по-гъвкав подход за многофондово финансиране ще ни дадат възможност да се фокусираме върху спецификите, нуждите и потенциала на конкретните територии. А това е предпоставка за изпълнение на инвестиции с по-висока добавена стойност, коментира тя.Министърът на регионалното развитие и благоустройството поздрави екипа на Управляващия орган на ОПРР за постигнатите резултати. „Работете все така усърдно и качествено\", пожела им тя.Първата част на Годишното информационно събитие беше финалът на кампанията „Моят град е моята крепост\", което се състоя на 4 ноември в зала 1 на НДК с водещи Димитър Рачков и Васил Василев - Зуека.Сред участниците в днешния форум бяха заместник-министрите на регионалното развитие и благоустройството и на културата - Деница Николова и Амелия Гешева, Николай Станков - съветник на министъра на регионалното развитие и благоустройството, кметове на общини и представители на други бенефициенти.", "date": "2018.12.05", "title": "Договори за 2,5 млрд. лв. са сключени до момента по ОП „Региони в растеж“"}
{"url": "http://www.cross.bg/mercedes-amg-star-godina-1590920.html", "text": "/КРОСС/  Специални ефекти, 3D-Mapping и елегантен коктейл приветстваха у нас новото купе на Mercedes-AMG GT с 4 врати. Грандиозният спектакъл се състоя в столичния шоурум на официалния дилър на Mercedes-Benz за България „Силвър Стар\". Автомобилът от ново поколение с 4.0-литров V8 biturbo двигател съчетава уникален дизайн, високо ниво на комфорт и изключителна спортна технология в атлетично оформление с четири врати. С мощност от 430 кВт (585 к.с.) и 470 кВт (639 к.с.) AMG GT 63 4MATIC+ и AMG GT 63 S 4MATIC+ (комбиниран разход на гориво: 11,3-11,2 л/100 км, комбинирани емисии на CO2: 257-256 г / км), новите модели предлагат динамично шофиране и постижения на най-високо ниво. „С представянето на този модел хвърляме ръкавицата към нашите конкуренти.\", каза в речта си генералният мениджър на Силвър Стар г-н Ролф-Юрген Заерле. „За всички нас в компанията, 2018 година беше изключително динамична и изпълнена с нови преживявания. А днешното представяне е един невероятен завършек на годината. Като една млада компания, само на година и осем месеца, ние можем да се похвалим с над 1200 продадени автомобила от цялата продуктова гама, а целта за 2019 година е да реализираме 1000 броя само в сегмента на леките автомобили. И следвайки мотото на Mercedes-AMG GT 4 Door Coupe - създаден за най-важното състезание в света - вашия живот, ние сме готови за предизвикателствата, които ни очакват.\", продължи г-н Заерле.Гениално могъщ, Mercedes-AMG GT 4 Door Coupe пристига с мускулеста визия, заоблена задна част и силно издадени встрани колесни ниши, подчертаващи принадлежността към GT-семейството.Тесните LED задни светлини, включително мигачите с бягаща светлина, типичната линия на ръба на багажника и многостепенно изваждащият се или опционално неподвижен заден спойлер събуждат емоции - които стават още по-интензивни с настъпване на газта на автомобила. Стандартното оборудване е допълнено с бързо преместване на скоростната кутия AMG SPEEDSHIFT MCT 9G, активно кормилно управление на задния мост и електронно управляван заден блокиращ диференциал. В интериорен аспект АMG GT 63 4MATIC+ показва впечатляващо иновативни контролни панели. Моделът е оборудван с осем дисплея с висока разделителна способност в централната конзола. Върху волана AMG Performance са разположени специфични AMG бутони с нова визия. Спортните седалки AMG и новият стил на дисплея Supersport подчертават динамичния характер. Многофункционалните светодиодни предни фарове, EASY-PACK багажникът, съраунд звуковата система Burmester® и осветлението в 64 цвята засилват ежедневния комфорт.Mercedes-AMG GT 63 S 4matic+  вече е в шоурумите на Силвър Стар и се предлага на цена от 280 759 лв без ДДС. ", "date": "2018.12.05", "title": "С грандиозен спектакъл Силвър Стар представя Mercedes-AMG GT 4-Door Coupe "}
{"url": "http://www.cross.bg/semeiistva-pomosht-polychavat-1590919.html", "text": "/КРОСС/  Българският Червен кръст започва поетапното предоставяне на индивидуални пакети с хранителни продукти на общо 297 460 уязвими български граждани, съобщиха от пресслужбата на БЧК. Раздаването ще се извършва от служители и доброволци на БЧК в 309 раздавателни пункта в цялата страна и ще продължи до 28 февруари 2019 г. Всички правоимащи, включени в списъците на Агенцията за социално подпомагане, ще получат по 24,070 кг от 16 вида хранителни продукти - спагети - 1,5 кг; говеждо в собствен сос - 0,300 кг; леща - 3 кг; захар - 3 кг; гювеч - 1,6 кг; зелен фасул - 2,4 кг; лютеница - 0,500 кг; грах - 1,6 кг; домати стерилизирани - 1,6 кг; говежди кюфтета в бял сос - 0,600 кг; риба херинга - 0,170 кг; пиле фрикасе - 0,300 кг; зрял боб - 2 кг; конфитюр - 0,500 кг; ориз - 2 кг; олио - 3 л.Продуктите се получават срещу документ за самоличност и подпис при спазване на всички изисквания на Регламента за защита на личните данни..На 6 декември 2018 г. се отварят раздавателни пунктове в областите Враца и Ловеч, а до края на месец декември и в областите Благоевград, Велико Търново, Видин, Габрово, Кърджали, Пазарджик, Разград, Русе, Сливен, Стара Загора, Търговище, Шумен, Ямбол и Софийска област. Всички останали области ще стартират раздаването през месец януари 2019 г. Подробният график за поетапното раздаване на продукти по програмата е публикуван на интернет страниците на БЧК (www.redcross.bg) и на АСП (www.asp.government.bg) и в регионалните офиси на БЧК и е съобразен с възможностите за зареждане на пунктовете в страната.Лица и семейства, подпомагани с целева помощ за отопление (2016 г.- 2017 г.). Майки (осиновителки), които получават месечни помощи за отглеждане на дете до навършване на една година (м. юни 2018 г.). Лица и семейства, получили еднократна помощ за ученици в първи клас (за учебната 2017/2018).Лица с трайни увреждания, с определено право на чужда помощ, които имат ниски лични доходи и получават месечна добавка за социална интеграция (м. юни 2018 г.).Лица и семейства, които получават месечни помощи за отглеждане на дете с трайно увреждане (м. юни 2018 г.). Лица и семейства, получили еднократни или месечни помощи, предназначени за превенция и реинтеграция, отглеждане на детето при близки и роднини и в приемни семейства за периода 01.01.2018 - 30.06.2018 г. Лица и семейства, инцидентно пострадали от бедствия и аварии при форсмажорни обстоятелства, подпомогнати с еднократна помощ, въз основа на установеното индивидуално ниво на материално лишение за периода 01.01.2018 г.-30.06.2018 г.Оперативната програма се управлява от Агенцията за социално подпомагане и се осъществява със съдействието на местните власти.Подробна информация, гражданите могат да получат от отговорните служители в териториалните структури на Агенцията за социално подпомагане и в регионалните офиси на БЧК. ", "date": "2018.12.05", "title": "БЧК започва раздаването на хранителни продукти на уязвими граждани"}
{"url": "http://www.cross.bg/botevoto-negovoto-nasledstvo-1590918.html", "text": "/КРОСС/  \"На прощаване\" (2018) е късометражен филмов проект с времетраене 41 минути, който разкрива цялата сложност, противоречивост и драматизъм на XIX век в контекста на Ботевото слово и дело, съобщава сайтът . За реализацията на филмовото повествование са използвани както модерни, така и традиционни изразни средства, а природно-пейзажните кадри и заснетото културно наследство допринасят допълнително за неговото въздействие. Записани са интервюта с директори на музеи, историци и писатели, университетски преподаватели. Лентата е копродукция на \"България ин моушън пикчърс\" и Национален исторически музей. Режисьор, оператор и монтажист на филма е Борислав Марков - Бобсън, а сценарист - Атанас Димитров Янев.Това произведение не е само и единствено типичната възхвала на \"поета-революционер\" или разследване на неговата физическа смърт. Напротив - тук се изследва ликвидирането на Ботев в духовен и екзистенциален аспект, съвременното ни отношение към него, противопоставянето между позора и славата. Защото срещу борбата, свободата, саможертвата и величавата смърт, високомерно издига глава робското примирение на всички онези \"слепци с очи\", \"глупци неразбрани\" и \"рояк скотове\". Филмът е документален разказ, в който акцентът пада върху Ботевото творчество, при това - не само на поезията на автора, но и на неговата публицистика; документалното наследство на великия българин; известния ни за него фактологичен материал. Специално внимание се обръща на връзката между минало, настояще и бъдеще, както и на народопсихологически елементи и утвърдени в българското национално самосъзнание образи, топоси, теми, проблеми и мотиви, което прави филма съвременен и актуален, и премахва риска от това да се превърне в един традиционен архаичен исторически разказ. Авторите на проекта вече обявиха неговото съществуване в социалните мрежи - повече информация можете да намерите в официалната фейсбук страница на въпросното произведение: „На прощаване - филм за Ботев\".Източник ", "date": "2018.12.05", "title": "Нов късометражен филм представя поетът - революционер Христо Ботев в нова светлина"}
{"url": "http://www.cross.bg/lechenie-lechenieto-nzok-1590921.html", "text": "/КРОСС/   С молба за помощ се обърнаха към редакцията пациенти, страдащи от рядкото заболяване спинална мускулна атрофия. Те молят за съдействие рядкото и страшно заболяване да бъде включено от НЗОК в списъка на заболяванията, които касата реимбурсира. Ето и пълния текст на писмото.ОТВОРЕНО ПИСМОНие сме Сдружение на пациентите със Спинална мускулна атрофия (СМА) в България. Бихме искали да привлечем вашето внимание върху факта, че една от най-страшните и смъртоносни генетични болести, у нас изобщо не е в списъка на заболяванията, лечението на които Националната здравно-осигурителна каса (НЗОК) реимбурсира.Спиналната мускулна атрофия е тежко и животозастрашаващо наследствено заболяване. То  води до загуба на двигателна функция и дихателна недостатъчност.Въпреки че е рядко заболяване, СМА е водеща генетична причина за детска смъртност, като в повечето случаи децата умират от задушаване. С напредване на заболяването, мускулите им отказват един по един, накрая и мускулатурата на гръдния кош също спира да работи, дробовете се пълнят с течност и настъпва мъчителна, бавна смърт. Преди това децата прогресивно губят способност да се движат, да стоят изправени и да седят. Болестта не засяга мозъка и пациентите са със запазени мисловна дейност и интелигентност. Това означава, че те напълно осъзнават какво им се случва и какво предстои.Повечето страни в Европа са намерили начин да осигурят единственото до този момент и революционно в света на медицината лечение за болните от СМА, въпреки че то е скъпо.  Това е наистина рядко заболяване - от около 1 на 6 000 до 1 на 10 000 живородени деца. За съжаление, ако не се лекуват, много малко от тях доживяват до рожден ден, който могат да запомнят...Опитът при лечение с това лекарство в другите страни показва, че пациентите подобряват значително състоянието си, като някои успяват да стоят изправени и дори да плуват. При част от тях лечението е подобрило моторните показатели до степен сходна с нормалното развитие.В момента съществуващите възможности за достъп до лечението у нас са възпрепятствани от редица процедурни и нормативни пречки.Още на 27.01.2016 г. Комисията по редки заболявания към Министерството на здравеопазването (МЗ) приема препоръка за добавяне на СМА тип 1, 2 и 3 към Списъка на редките заболявания. До ден днешен тази препоръка не е приета и разписана от министър на здравеопазването.По наша информация, само през 2018 г., по определените нормативни правила, два пъти е отправено предложение до НЗОК за включването на СМА в Списъка на заболяванията, за чието домашно лечение Касата заплаща напълно или частично лекарствени продукти, медицински изделия и диетични храни за специални медицински цели (Списъка). Отговор или приемане на предложението от страна на НЗОК, до този момент няма. Единственото уверение получено от Министерството на здравеопазването е, че поради съществуващ нормативен вакуум към момента е невъзможно включването на СМА в Списъка.   След дълги усилия, настояване за срещи и активна кореспонденция с МЗ, най-сетне, в края на ноември 2018 г.  продуктът за лечение на СМА nusinersen, с търговско наименование Спинраза,  беше включен в списъка по чл. 266а, ал. 2 от Закона за лекарствените продукти в хуманната медицина.Това обаче не решава проблема на нито един пациент, страдащ от тази болест, защото продуктите включени в списъка по чл. 266а, ал. 2 не се заплащат с публични средства и съответно никоя болница не би могла да си позволи да отдели пари от своя бюджет, за да осигури лечение дори за един единствен пациент. Към настоящия момент единственият механизъм, чрез който евентуално може да бъде финансирано лечението на страдащите от това заболяване пациенти е Център „Фонд за лечение на деца\" (ЦФЛД). Няма обаче гаранции, че ЦФЛД има капацитета и нужните средства, за да подсигури финансиране за лечението на болните от СМА. За пациентите над 18 год. възраст дори и тази хипотетична възможност е недостъпна. Единственото устойчиво решение е заболяването да бъде включено в списъка на НЗОК за реимбурсация.Самата процедура е дълга, от НЗОК дори не проявяват готовност да отговорят на изпратените досега искания. Всеки изгубен ден лишава пациентите от възможност да се лекуват, а болшинството от тях са деца! Нещо повече - предвид естеството на заболяването, лишава ги от правото на живот...Към месец юли 2018 г. лечение с nusinersen за своите здравноосигурени жители са осигурили следните европейски държави:-\tАвстрия-\tБелгия-\tХърватия-\tКипър-\tРепублика Чехия-\tДания-\tФинландия-\tФранция-\tГермания-\tГърция-\tИзраел-\tИталия-\tЛитва-\tЛюксембург-\tХоландия-\tНорвегия-\tРумъния-\tШотландия-\tСърбия-\tСловения-\tСловакия-\tИспания-\tШвеция-\tШвейцария-\tТурцияЛекарството се използва също в САЩ, Канада, Бразилия, Япония, Австралия и в много други страни. Всеки момент се очаква Македония да започне лечението на своите граждани, засегнати от СМА.Ние се обръщаме към вас, българските медии, с последна надежда да дадете гласност на нашата човешка трагедия. Всеки ден, изгубен заради мълчанието и неглижирането на проблема от Министерството на здравеопазването и НЗОК, намалява шанса на болните да живеят. Държавата се държи сякаш тези хора не съществуват, не са граждани на България и ги оставя да умират бавно. Много родители на деца със СМА бяха принудени да емигрират и получиха подкрепа и лечение в чужбина. Засега ние оставаме тук, в Родината си, и ще опитаме да се преборим за лечението и живота на болните от СМА с всички допустими от законите на България средства. ", "date": "2018.12.05", "title": "НЗОК дискриминира хората с рядко заболяване"}
{"url": "http://www.cross.bg/bulgariya-sredstva-zritelno-1590923.html", "text": "/КРОСС/  EVN България подкрепи проект в рамките на инициативата „ЕVN за България\",  с който компанията дари оборудване на ресурсния център за подпомагане на интегрираното обучение на зрително затруднени ученици в Пловдив. Проектът беше реализиран съвместно с Националния център за рехабилитация на слепи (НЦРС) в гр. Пловдив. С този проект EVN България подпомага социалната интеграция на хората със зрителни затруднения, включително ученици и студенти, като се улесни тяхната работа с книги, помагала, учебници и други учебни материали.Дарението на EVN България включва технически средства за четене, обработка, сканиране и печат на текстове, които са трудно достъпни за зрително затруднените потребители. В  НЦРС се провеждат обучения, водени от специалисти, на които се представят закупените технически средства и се обучават деца, техните родители, студенти как да ги използват. Лице със зрително увреждане, подготвено да подпомага, обучава и информира потребителите за работа с предоставените средства, е назначено на 4-часов работен ден до края на проекта.На 3 декември 2018 г. - Международния ден на хората с увреждания, беше проведено обучение под формата на семинар, воден от специалисти от центъра, на което беше представен проектът, закупените средства и начинът на използване на устройствата.Програмата „ЕVN за България\" стартира през 2015 г. като част от корпоративната и социална отговорност на компанията. Чрез програмата ЕVN България цели да насочи средства към каузи с дълготраен положителен ефект за хората и природата. През 2018 г. темата на прогрaмата „EVN за България\" е подпомагане на образователните потребности на учениците на лицензионната територия на компaнията в Югоизточна България. ", "date": "2018.12.05", "title": "EVN България дари оборудване на зрително затруднени ученици в Пловдив"}
{"url": "http://www.cross.bg/sever-varna-chast-1590914.html", "text": "/КРОСС/  Непосредствено преди настъпването на зимата ЕРП Север обнови част от електроразпределителната мрежа в област Варна. Реализираните 3 проекта в град Игнатиево и село Садово са включени в инвестиционната и ремонтната програма на компанията за 2018 г. По време на ремонтните дейности Електроразпределение Север вложи 16 000 метра усукан изолиран проводник с устойчиви на зимни условия характеристики и беше подменена част от стълбовната мрежа в района. Общата стойност на инвестицията възлиза на 200 000 лева.ЕРП Север регулярно следи състоянието на електроразпределителните съоръжения в Североизточна България. Периодичните инспекции и обходи на мрежата дават възможност на експертите на компанията да набележат следващите обекти, които да бъдат включени в инвестиционната и ремонтната програма на ЕРП Север. Целта е да бъде осигурено устойчиво електрозахранване на домакинствата и бизнеса на територията, обслужвана от дружеството. Електроразпределение Север е част от групата ЕНЕРГО-ПРО Варна. Дружеството управлява и поддържа електроразпределителна мрежа с обща дължина от 42 185 км. на територия от близо 30 000 кв. км и обхваща 9 административни области в Североизточна България - Варна, Велико Търново, Габрово, Добрич, Разград, Русе, Силистра, Търговище и Шумен.  ", "date": "2018.12.05", "title": "ЕРП Север завърши нови 3 проекта на стойност 200 000 лева за рехабилитация на мрежата в област Варна"}
{"url": "http://www.cross.bg/suvet-mariyana-tristranno-1590913.html", "text": "/КРОСС/ Вицепремиерът по икономическата и демографската политика Марияна Николова, която преди две седмици зае поста на Валери Симеонов, ще ръководи работата на Националния съвет за тристранно сътрудничество.Решението беше гласувано на днешното правителствено заседание.Според устройствения правилник на Тристранния съвет, негов председател е заместник министър-председател.Съветът има консултативна функция и по време на заседанията му се обсъждат на национално ниво трудовите и осигурителните отношения, както и въпроси, свързани с жизненото равнище. ", "date": "2018.12.05", "title": "Марияна Николова ще ръководи Националния съвет за тристранно сътрудничество "}
{"url": "http://www.cross.bg/bsp--sofiya-organizira-bezplatna-yuridicheska-priemna-za-grazhdani-1590916.html", "text": "/КРОСС/  На 6 декември в постоянната приемна на БСП - София (ул. \"Леге\" № 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15,00 до 17,00 часа.Желаещите може предварително да се запишат на телефон 02/987 20 86. ", "date": "2018.12.05", "title": "БСП - София организира безплатна юридическа приемна за граждани"}
{"url": "http://www.cross.bg/-godishen-romeo-ydyshi-mladata-si-lyubovnitza-sus-sezal-1590903.html", "text": "/КРОСС/  Възрастен мъж се е предал сам в Районното управление на полицията в Пазарджик тази нощ, съобщи шефът на Областната дирекция на МВР комисар Йордан Рогачев. 74-годишният Димитър К. сам съобщил на дежурните полицаи, че неволно е убил младата си приятелка при интимна игра. Според друга версия пък до трагичната развръзка се е стигнало след скандал - двамата се скарали, защото тя искала да си тръгне. Отишлите на място полицаи заварили жената със завързани ръце и шия. Проверява се и вероятността да се е задушила при опит да се измъкне от примката. Двамата били заедно само от няколко дни. Жертвата се настанила в дома на мъжа, който е клошар. По случая тече разследване. Предстои и аутопсия", "date": "2018.12.05", "title": "74-годишен Ромео удуши младата си любовница със сезал"}
{"url": "http://www.cross.bg/bulgariya-repyblika-pakt-1590901.html", "text": "/КРОСС/  Страната ни няма да участва със свои официални представители в Междуправителствената конференция за приемане на Пакта, която ще се проведе в Маракеш, Мароко, на 10 и 11 декември. Правителството също така взе решение при последващо гласуване на резолюция в Общото събрание на ООН за утвърждаване на вече приетия пакт Постоянният представител на Република България в ООН да гласува с „въздържал се\". Темата за по-ефективното управление на миграционните процеси е от основно значение за Република България. На този етап българското правителство смята, че решението за неприсъединяване към Глобалния пакт за безопасна, регулирана и редовна миграция защитава в най-пълна степен интересите на страната и нейните граждани. Република България ще продължи да изпълнява вече съществуващите и поети международноправни задължения в областта на правата на човека, както и да упражнява засилен контрол на националните граници.", "date": "2018.12.05", "title": "България се въздържа от присъединяване към Глобалния пакт за миграцията"}
{"url": "http://www.cross.bg/premier-evropeiiskite-stimyliraneto-1590902.html", "text": "/КРОСС/На 7-8 декември 2018 година в Лисабон, Португалия ще се проведе Конгрес на Партията на европейските социалисти, на който ще бъдат обсъдени и приети насоките за стартиращата през 2019 г. кампания за европейски избори.Конгресът ще избере нов президент и ръководство на ПЕС. Към момента сегашният лидер на европейската левица Сергей Станишев е единствен кандидат за поста.Форумът ще излъчи и общият кандидат на ПЕС за председател на ЕК Франс Тимерманс. Левицата първа от европейските политически семейства посочи своя фаворит за изборната битка догодина.Конгресът ще приеме и резолюции, които ще са в основата на платформата на ПЕС за европейските избори през 2019 г. Основен акцент е поставен върху социалното и икономическо развитие на ЕС, подобряването на благосъстоянието на младите хора, ограничаването на неравенствата, засилването на равнопоставеността на половете, стимулирането на демокрацията и върховенството на закона, намаляването на негативните последици от миграцията, както и стимулирането на вътрешнахата кохезия на Съюза и активното му участие в световните процеси.В заседанията ще вземат участие делегати от партиите-членки, както и членове на Европейската комисия и Европейския парламент, министър-председатели, партийни лидери и активисти, представители на гражданския  сектор и журналисти, сред които и: Федерика Могерини, върховен представител на ЕС по въпросите на външните работи и политиката на сигурност; Джоузеф Мускат, премиер на на Малта; Педро Санчес, премиер на Испания; Антонио Коща, премиер на Португалия, Зоран Заев, премиер на Македония и др.В конгреса ще се включи и Джефри Сакс - водещ американски икономист и политически анализатор.БСП ще бъде представена от делегация, водена от лидера Корнелия Нинова. ", "date": "2018.12.05", "title": "Европейската левица свиква изборен конгрес в Лисабон"}
{"url": "http://www.cross.bg/naselenieto-godina-dyshi-1590904.html", "text": "/КРОСС/  Около шест милиарда души всеки ден ще взаимодействат с облачни данни до 2025 година, което ще бъде около 75 процента от населението на Земята, сочи проучване на Сиигейт (Seagate) и Ай Ди Си (IDC), цитирано от ТАСС. Сега всеки ден с облачни данни работят около 5 милиарда души. Освен това броят на постоянно използваните мобилни... The post Облачните услуги ще се ползват от 75% от населението на света до 2025 година appeared first on Новини за компютри, смартфони, технологии и наука.", "date": "2018.12.05", "title": "Облачните услуги ще се ползват от 75% от населението на света до 2025 година"}
{"url": "http://www.cross.bg/bulgariya-kompanii-razpredelenie-1590905.html", "text": "/КРОСС/  ЧЕЗ Електро България и ЧЕЗ Разпределение България получиха за трети път отличия за лидери в сектора и добри бизнес практики. На официална церемония, проведена на 4 декември 2018 г. в София, двете компании бяха отличени с приза „True Leaders\", връчван от  ICAP България.Чрез наградата „True Leaders\" се отдава признание на всички компании, лидери в своя сектор, отговарящи едновременно на няколко измерими и обективни критерии: да са сред 300-те най-печеливши компании по EBITDA за 2017 г., да са увеличили броя на своя персонал, да имат висока кредитна оценка и да са лидер в своя сектор.Призовете лично получиха изпълнителният директор на ЧЕЗ Електро България - Димчо Станев и изпълнителният директор на ЧЕЗ Разпределение България - Петър Холаковски, в присъствието на представители на висшия мениджмънт на водещи български и международни компании.„Призът, с който ни удостояват тази вечер, ни мотивира още повече да приемем уверено новите предизвикателства и да продължим работата си за реализиране на устойчив успех и стабилност в условията на динамично развиващия се енергиен бизнес\", каза изпълнителният директор на ЧЕЗ Електро Димчо Станев.„За нас е важно, че тази награда отличава компаниите по абсолютно обективни критерии. ЧЕЗ Разпределение положи големи усилия през 2017 г., като инвестирахме в мрежата над 130 млн. лв. През тази година отново изпълняваме мащабна инвестиционна програма. Радвам се, че положените от нас усилия дават резултат\", каза при получаването на приза Петър Холаковски, изпълнителен директор на ЧЕЗ Разпределение България.ICAP Bulgaria е част от ICAP Group - най-голямата Група за бизнес информационни услуги в Югоизточна Европа и една от малкото компании, одобрени от Европейската служба по ценни книжа и борси - ESMA, като „Агенция за кредитен рейтинг\" и за шеста поредна година отличава водещите компании в България с наградите „True Leaders\". ", "date": "2018.12.05", "title": " ЧЕЗ Електро и ЧЕЗ Разпределение с отличия за лидери в сектора и положителни бизнес практики"}
{"url": "http://www.cross.bg/rysiya-novo-kompleks-1590907.html", "text": "/КРОСС/  Русия пусна на опитно бойно дежурство ново лазерно оръжие, за което президентът Владимир Путин обяви в обръщението си към парламента на 1-ви март.Голяма част от информацията за лазерния комплекс \"Пересвет\" още е засекретена, но според руски експерти то изпълнява задачи в рамките на противовъздушна и противоракетна отбрана.Според руското военно министерство то работи на основата на нови физични принципи. От там не уточняват в коя бойна час е дислоциран новият комплекс. ", "date": "2018.12.05", "title": "Русия тества ново лазерно оръжие"}
{"url": "http://www.cross.bg/alternativi-pyshachi-iqos-1590909.html", "text": "/КРОСС/  Данните на Световната здравна организация показват, че до 2025 г. в света ще има над един милиард пушачи. При толкова много хора, които са избрали да пушат, има реална нужда да съществуват по-малко вредни алтернативи на конвенционалните цигари. Това сподели Руи Миньос, ръководител на регионалното научно звено на Филип Морис Интернешънъл за Източна Европа, Близкия изток и Африка на среща с медиите в началото на ноември 2018 г. Г-н Миньос представи резултатите от приключилите шест месечни клинични проучвания, които се провеждат с група пушачи, група пълнолетни, преминали към бездимните изделия и бивши пушачи. Данните от изследванията при проследяването на 15 биомаркера показват, че показателите при преминалите на системата на нагряване на тютюн IQOS и на бившите пушачи се доближават. По думите му различните изследвания категорично показват, че здравните показатели на преминалите на алтернативните тютюневи изделия значително се подобряват.Компанията провежда и редица изследвания на въздействието на аерозола, отделян при употребата на IQOS, върху качеството на въздуха в затворени помещения и околните.  Извършените проучвания, включително последните проведени в заведения за хранене в Япония, доказват, че употребата  на системата за нагряване на тютюн няма негативно въздействие върху въздуха в затворени помещения и върху околните.Проведените изследвания са част от многостъпковата научна програма на Филип Морис Интернешънъл, която има за цел да докаже намалената вреда на бездимните изделия спрямо конвенционалните цигари.Вече над 10 години Филип Морис Интернешънъл инвестира над 4.5 милиарда долара в научни изследвания,  разработки и производствени мощности за продуктите с намален риск. Със своите над 4300 получени и още над 6000 заявени патента за своите бездимни продукти, производителят на IQOS се нарежда сред топ 100 на най-иновативните компании в ЕС по брой издадени патенти.Множеството научни изследвания са необходими, за да се превърнат по-добрите бездимни алтернативи в реалност и да има разбиране за тях и за потенциала, който тези алтернативи носят за намаляване на вредата от тютюнопушенето и за подобряване на живота на пълнолетните пушачи по света.Много хора все още смятат например, че никотинът е в основата на вредата от пушенето. Известно е, че никотинът води до пристрастяване, но е доказано, че той не е основна причина за развитие на заболяванията, свързани с тютюнопушенето. Никотинът е една от причините, поради които хората пушат, наред с вкуса и ритуала. За да могат пушачите да преминат от конвенционални цигари към по-малко вредни алтернативи, тези продукти трябва да съдържат никотин.Но за да се намали вредата от пушенето, са необходими не само по-малко вредни алтернативи, нужно е и хората, които иначе биха продължили да пушат, да са задоволени от вкуса и сетивния опит, които тези алтернативи предлагат. Можем да постигнем значителна полза за общественото здраве, когато голям брой от тези пушачи преминат от цигари към по-малко рискови за здравето им продукти, сподели научният ръководител на компанията. Необходимо е и разбиране за потенциала на тези продукти като част от решението за борба с тютюнопушенето и намаляване на вредата от тютюна.Широко известно е, че основният причинител на заболявания, свързани с пушенето са вредните и потенциално вредни вещества, формирани при горенето на тютюна. Обикновената цигара гори при температура от над 600 градуса и води до образуване на дим, топлина и пепел. За разлика от това, при системата за нагряване на тютюн IQOS температурата на нагряване достига максимум до 350°C, така че да се извлече необходимия никотин и да се елиминира горенето. Аерозолът, който се отделя при употребата на системата за нагряване на тютюн IQOS, не съдържа твърдите частици, които се образуват при цигарения дим, именно поради липсата на горене.На въпрос дали непушачите имат интерес към тези изделия, г-н Миньос отговори, че системата за нагряване на тютюн е насочена единствено към пълнолетните пушачи, които иначе биха продължили да пушат и че най-доброто, което всеки може да направи е да спре или никога да не започва да употребява тютюневи изделия. Проучванията на  създателите на IQOS показват, че минимален е процентът от непушачите, които изразяват намерение за употреба на IQOS.Ново глобално проучване, проведено от IPSOS по поръчка на Филип Морис Интернешънъл, пък показва, че 45% от пълнолетните лица в България са напълно съгласни, че правителствата трябва да направят всичко възможно, за да насърчат хората, които иначе биха продължили да пушат, да започнат да използват по-добри алтернативи. 63% от запитаните българи са на мнение, че компаниите, търгуващи с потребителски стоки, имат задължение да осъществяват научни изследвания и да прилагат иновации по отношение на своите продукти в интерес на общественото здраве. Само 11% от участниците в изследването смятат, че държавните власти в България се справят добре с това да осигурят на всички достъп до последните иновации и технологии. 67% от интервюираните в България пък са съгласни, че пушачите трябва да имат достъп до точна информация за алтернативни продукти, които биха могли да намалят риска в сравнение с цигарите, на базата на която да направят своя избор.Изследването е проведено сред 31 000 пълнолетни лица от 31 страни по света от Ipsos Hong Kong Limited (септември 2018 г.); статистическа грешка ±0.6% при 95 процента доверителен интервал. Всички данни могат да бъдат намерени на  ", "date": "2018.12.05", "title": "Руи Миньос: Има нужда от разработването на по-добри алтернативи за пушачите "}
{"url": "http://www.cross.bg/yvrezhdaniya-kvoti-hora-1590910.html", "text": "/КРОСС/  Депутатите гласуваха окончателно квоти за хора с увреждания, които да бъдат назначавани на работа от работодателите. Законопроектите за хората с увреждания се гласуват днес в пленарната зала.Депутатите вече дадоха зелена светлина и за създаването на Съвет за наблюдение, който ще следи дали се спазва Конвенцията за правата на хората с увреждания.Индивидуалната оценка на потребностите ще се прави по нов начин - от специализирани отдели в Агенцията за социално подпомагане, решиха народните представители. Най-спорен се оказа именно текстът, който въвежда задължителни квоти за наемане на работа на хора с увреждания. Валери Симеонов от групата на „Обединени патриоти\" предложи квотите да отпаднат, което предизвика дебати в залата. \"Не мога да приема, че през механизма на налагането на задължителни квоти и финансови санкции, колкото и да са незначителни, трябва да налагаме и спазване на закона на бизнеса в България\", заяви Симеонов.\"Мисля, че отношението на Народното събрание и народните представители към бизнеса трябва да бъде по-скоро отношение на партньорство, на осигуряване на съдействие, на нормални условия за работа, а не репресии, санкции и принуда\", заяви още той. Уважаеми г-н Сименов, съжалявам, но тук тотално се разминаваме във вижданията си по този въпрос. Тук в чл.40 пише работодатели и защо изхождате само от гледната точка, че пише само частни работодатели, става въпрос и за държавата. Нея също я задължаваме да спазва тези квоти. Вие говорите за стимули. Ще ви кажа, че в сегашното законодателство - съществуват стимули. Това доведе до там, че в Бюрата по труда не се наемат хора с увреждания по никой начин, освен със стимули\", обърна се към Симеонов социалистът Георги Гьоков. ", "date": "2018.12.05", "title": "Депутатите въведоха работни квоти за наемане на хора с увреждания"}
{"url": "http://www.cross.bg/rysiya-sreden-vashington-1590911.html", "text": "/КРОСС/ Говорителят на Кремъл Дмитрий Песков заяви, че САЩ извършват манипулация с факти с цел излизане от Договора за ликвидиране на ракетите със среден и малък обсег, предаде Ройтерс.САЩ дадоха на Русия 60-дневен ултиматум да спази задълженията си по (ключов) договор за контрол на въоръженията, благодарение на който в Европа няма ядрени ракети (със среден и малък обсег). Според Вашингтон Москва е в нарушение на този договор и само тя може да го спаси.Съюзниците от НАТО начело с Германия, опасявайки се от нова оръжейна надпревара в Европа, притиснаха държавния секретар на САЩ Майк Помпейо на среща в Брюксел да даде последен шанс на дипломацията, преди Вашингтон да се изтегли от договора от 1987 г. за ракетите със среден обсег.\"Става дума за нагнетяване на ситуацията\", заяви Песков на въпрос за предявения ултиматум.Според Русия САЩ не са представили доказателства, че тя нарушава ракетния договор, заяви говорителката на руското външно министерство Мария Захарова по време на брифинг, но подчерта, че Москва е готова да продължи обсъждането на въпроса с Вашингтон, предаде Ройтерс.Захарова каза още, че американското посолство в Москва снощи е връчило нота, която предупреждава, че Вашингтон ще излезе от Договора за ликвидиране на ракетите със среден и по-малък обсег, ако Русия не започне да го спазва.По думите на Захарова, цитирана от ТАСС, \"в този текст отново са възпроизведени обвинения във вид на безпочвена, с нищо не подкрепена информация за предполагаеми нарушения от руска страна\". Русия \"неоднократно е заявявала, че това са предположения, никакви доказателства, които биха потвърдили тази американска позиция, така и не бяха представени. Ако американците са ги представили на страните - членки на НАТО, защо САЩ ги крият от Русия?\", продължи тя.\"Отново потвърждаваме неизменната си позиция, че договорът е една от ключовите опори на стратегическата стабилност и международната сигурност и сме готови за продължаване на диалог в съответните формати по целия комплекс от проблеми, свързани с действието на дадения документ на взаимноуважителна и професионална основа без отправяне на голословни обвинения и ултиматуми. Нашите предложения са известни и остават на масата за преговори\", подчерта Захарова. ", "date": "2018.12.05", "title": "Кремъл и САЩ с взаимни нападки заради договора за ракетите"}
{"url": "http://www.cross.bg/dogovor-hektara-pravitelstvoto-1590912.html", "text": "/КРОСС/ Министърът на околната среда и водите Нено Димов е официално оторизиран от правителството да води преговори с „Юлен\" за промяна на концесионния договор за ски зоната над Банско. Това реши на днешното си заседание правителството.До решението се стигна, след като главният прокурор Сотир Цацаров препоръча концесионният договор да бъде приведен в съответствие с актуалното законодателство, както и концесионната площ да влезе в границите, записани в договора.Припомняме, че тази площ трябва да възлиза на 99 хектара, но реално експлоатираната от концесионера е 165 хектара. Как ще бъде решено това несъответствие все още не е ясно, тъй  като в самият договор има много неясноти. ", "date": "2018.12.05", "title": "Нено Димов ще преговаря за концесионния договор за ски зоната над Банско "}
{"url": "http://www.cross.bg/kryz-povecheto-tehnologiyata-1590890.html", "text": "/КРОСС/ Том Круз е известен със смелите каскади, които изпълнява сам за филмите си. Той иска хората да се насладят на труда му максимално добре и смята, че има един сериозен проблем - настройките на телевизорите. Круз публикува кратко видео в Twitter, в което съветва как да настроим телевизорите си правилно, за да не развалим удоволствието от гледането на филми.Във видеото Круз се появява заедно с режисьора Кристофър Макуайър. И двамата искат да обърнат внимание на този проблем и при това са с доста сериозен тон.Проблемът според тях е технологията за видео интерполация или замазване на движението на обектите в кадър. Идеята на технологията е да прави движението на спортистите например по-гладко и натурално. Това е система, която се използва от повечето модерни HD телевизори, като някои от тях имат и различни допълнителни функции, които да подсилят този ефект.\"За съжаление страничният ефект на тази технология е, че прави повечето филми да изглеждат сякаш са заснети на високоскоростен режим. Понякога това се нарича \"ефектът на сапунения сериал\", коментира Круз.Макуайър допълва, че без да видят ясно сравнение на разликите, повечето хора усещат, че нещо с филма не е както трябва, но не могат точно да посочат какво. Круз отбелязва, че повечето телевизори имат тази функция активирана по подразбиране, като за да се изключи, трябва да се рови в менюто с настройките и често тя е с друго име или бранд, което обърква допълнително.\"Ако притежавате модерен HD телевизор, има голяма вероятност, че не гледате филмите така, както техните създатели са ги замислили и възможността да направите това, не е лесно достъпна\", казва Макуайър.Круз допълва, че създателите на филми и производителите работят по подобрения в технологията, която да може да се активира само в определени ситуации или по команда от потребителя. До тогава той и Макуайър препоръчват на хората да потърсят в интернет повече информация за своя телевизор и как да изключат замазването на движенията или т.нар. motion smoothing. ", "date": "2018.12.05", "title": "Том Круз съветва как правилно да настроим телевизорите си"}
{"url": "http://www.cross.bg/transport-kasite-bileti-1590891.html", "text": "/КРОСС/ 74 478 са продадените „зелени билети\" или дневна карта от 1 лев за всички линии на обществения транспорт на 4 декември 2018 година.  Най-много от тях са закупени от касите на „Метрополитен\" - 38 362, но това са и местата, които и обичайно реализират повече продажби. Останалите „зелени билети\" са продавани от водачите в наземния транспорт и касите на ЦГМ.Много хора избраха да пътуват със „зелен билет\" през вчерашния ден. Голяма част от тях са пътници, които не са постоянни клиенти на градския транспорт.  Центърът за градска мобилност има готовност за незабавна реакция да пусне нов „зелен билет\", ако има необходимост. Напомняме, че това е само една от многото мерки за ограничаване на замърсяването с фини прахови частици на въздуха. ", "date": "2018.12.05", "title": "75 000 зелени билета са продадени вчера"}
{"url": "http://www.cross.bg/poveche-koleda-barometur-1590884.html", "text": "/КРОСС/ Според резултатите от най-мащабното досега проучване Коледен барометър 2018 на Фератум Груп, българските домакинства ще похарчат до 25% от месечните доходи за коледни подаръци, с което България се нарежда на четвърто място по планирани разходи за предстоящите празници. Проучването е проведено в 19 държави и анализира покупателните навици на повече от 23 000 потребители в световен мащаб. Резултатите показват, че най-много от приходите си ще похарчат за Коледа Мексико (48%), Бразилия (38%), Румъния (29%) и България (25%). Страните, които пък ще разпределят най-малко от месечния си доход за Коледа, са Дания (13%), Финландия (11%), Германия (10%) и Холандия (10%).„България се нарежда отновно в челните позиции за най-високи коледни разходи спрямо разполагаемия доход. Българите все още предпочитат традиционния начин на пазаруване, а 21% от анкетираните ще направят коледните си покупки онлайн. Онлайн покупките във Великобритания и Германия оглавяват тази класация.\" - коментира Ивет Димитрова, управител на Фератум Бъглария. \"Развълнувани сме, че за поредна година успяваме да събeрем все повече участници в нашия международен барометър. Глобаният му характер ни позолява да откроим ясно различните потребителски навици на страните - участници. Очаквам още по-голяма активност в следващото ни проучване!\" - добавя още тя./КРОСС/ Резултатите в проучването показват, че бразилците и румънците са склонни да изразходват повече пари за пътувания по Коледа, или до 27% от месечния си доход, докато респондентите от Полша, Латвия и Холандия ще разпределят само 10-13% за пътуване. Когато пътуват, 71% от австралийските респонденти, 56% от канадците и 39% от датчаните са готови да похарчат повече от 100 EUR на вечер в хотелска стая, докато повечето германци (70%), последвани от румънци (33%) и естонци (28%) казаха, че предпочитат по-ниска цена или AirBnB за тяхното настаняване.В Коледния барометър на Фератум 18% от респондентите посочват, че новогодишното им желание е да прекарват повече време с близките си. Други 14% заявяват, че искат да пътуват повече и 13% - че биха искали да ремонтират къщата си. Спортът и здравословният начин на живот също са на високо място в списъка, като 12% от участниците казват, че биха искали да се упражняват повече. Най-популярният подарък за Коледа през 2018 г. ще бъде облекло, тъй като този отговор е посочен от  16% от анкетираните. Други предпочитани подаръци са играчки (10%), сладкиши (9%) и забавления за семейството (8%). Според проучването 52% от респондентите посочват, че ще покрият разходите за коледните празници със спестявания.", "date": "2018.12.05", "title": "Коледен барометър 2018: България e на четвърто място по прогнозни разходи за Коледа"}
{"url": "http://www.cross.bg/sanofi-bulgariya-preventziya-1590897.html", "text": "/КРОСС/ Sanofi България получи престижното отличие на Българската педиатрична асоциация за социално отговорна компания в областта на детското здравеопазване. Наградата беше връчена на официална церемония в присъствието на председателя на Комисията по здравеопазване към 44-то Народно събрание Д-р Даниела Дариткова, над 300 медици, общественици и представители на неправителствени организации и на бизнеса.  „Наградата е поредното признание за социално отговорната политика на Sanofi. Ние сме приели за наш дълг освен разработването на иновативни лекарства, така и инвестирането в редица социални кампании, които повишават здравната култура на българското общество и са насочени към превенция на социално-значими заболявания.\", сподели при приемането на наградата Петя Жекова „Маркетинг мениджър\" на Sanofi Pasteur за България и Македония .Sanofi България организира ежегодно няколко социално отговорни кампании насочени към редица рискови групи.  Вече седем поредни години компанията реализира инициативата „Открито за диабета\", чиято цел е информиране на обществото за диабета, превенция, ранна диагностика и правилно лечение на заболяването.  През 2017 г. Sanofi Pasteur представи първата в България четиривалентна противогрипна ваксина, като организира и мащабната информационна кампания „Открито за ваксините\". Стъпвайки на научно доказани факти и надеждни статистически данни, кампанията запозна обществото ни със сериозните здравни последствия от грипа и ефективната превенция чрез ваксинация.Като здравен партньор на хората живеещи редки болести, множествена склероза, онкологични и имунни заболявания, Sanofi Genzyme, разработва и реализира образователни програми за лекари и пациенти в партньорство с пациентските организации и здравните власти. Тяхната цел е повишаването на разпознаваемостта на редките болести, така че пациентите с тези заболявания да могат навременно да бъдат диагностицирани и да получат адекватно лечение. ", "date": "2018.12.05", "title": "Българската педиатрична асоциация отличи Sanofi с приза „Социално отговорна компания“"}
{"url": "http://www.cross.bg/evrofytbol-masa-shotlandiya-1590898.html", "text": " /КРОСС/ Спортният талант на „Еврофутбол\" в тениса на маса Мария Йовкова постигна категорична победа с 3:0 гейма над представителка на Шотландия в квалификациите за Европейското отборно първенство по тенис на маса. Срещите се проведоха в „Арена Асарел\" - Панагюрище.Мария е част от отбора на България по тенис на маса - жени. Съотборничките й Ивет Илиева и Калина Христова, която е миналогодишен спортен талант на „Еврофутбол\", също надделяха над шотландските си съпернички. Така се формира и крайният резултат при жените - България - Шотландия 3:0.  Друг състезател, подкрепен от програма „Спортни таланти на „Еврофутбол\" - Рахим Рашайда, извоюва бронзов медал на шпага за деца до 14 г. на международно състезание по фехтовка в Равена - Италия. Той се пребори за отличието сред 190 участници. „Еврофутбол\" желае още много успехи на спортните си таланти!***", "date": "2018.12.05", "title": "Талантът на „Еврофутбол“ Мария Йовкова с победа на евроквалификации"}
{"url": "http://www.cross.bg/yambol-sred-vila-1590899.html", "text": "/КРОСС/ Една от най-старите изби в Южна България „Вила Ямбол\" добави първия си бизнес Оскар. Изпълнителният директор на винарната Красимир Аврамов спечели приза „Мистър и Мисис Икономика\" в категорията „Земеделие\". Статуетката „Рибарят и златната рибка\" бе връчен на официална церемония, събрала над 400 представители на политиката и бизнеса от министъра на земеделието Румен Порожанов. „Хубавото вино се прави от добро грозде и от добри специалисти - късметлия съм, че във „Вила Ямбол\" разполагаме и с двете\", коментира Аврамов при получаване на статуетката „Рибарят и златната рибка\". \"Наградата в конкурса „Мистър и Мисис Икономика\" е признание и гордост за постигнатите резултати на „Вила Ямбол\". Това е висока оценка, че не само създаваме висококачествени вина и ракии, но умеем да ги реализираме на пазара по най-добрия начин. Приемам статуетката от името на целия екип на избата. Такива отличия ни дават смисъл да продължаваме да работим със същата страст и любов.\", допълни още шефът на избата.„Вила Ямбол\" е една от най-старите и уважавани изби в Южна България. Днес производителят е сред лидерите на пазара, водещ износител на качествени български вина и ракии в чужбина и сред най-награждаваните родни винарни на световни конкурси. Избата управлява близо 10 000 дка лозови масиви като работи както с познати и обичани сортове, така и с типично български: Шардоне, Совиньон Блан, Мускат, Сира, Мерло, Каберне Совиньон, Каберне Фран, Пети Вердо, Мавруд и други. Целият професионален път на Красимир Аврамов е обвързан с „Вила Ямбол\". Той започва работа в избата още през 1988 г. Има множество специализации в чужбина сред които Франция, Италия, Испания, Португалия, Южна Африка, Чили. Под неговото ръководство компанията е сред най-големите производители на висококачествени вина и ракии. Често споделя, че се чувства истински късметлия, защото работата му е негово хоби и има възможност да го практикува със страхотен отбор професионалисти.", "date": "2018.12.05", "title": "Шефът на \"Вила Ямбол\" бе отличен в конкурса \"Мистър и Мисис Икономика\""}
{"url": "http://www.cross.bg/simeonov-nyamat-organizma-1590893.html", "text": "/КРОСС/ Досега не се е случвало здравословното състояние на някого да се влоши по време на пост. То се подобрява, защото тялото се изчиства от много натрупвания. Всеки, който е опитал да пости, предпочита да го прави по-често\". Това каза в ефира на \"Здравей, България\" диетологът Огнян Симеонов. Според него тези, които нямат време да готвят вкъщи, могат да си осигурят подходяща храна и от магазините. Специалистът посъветва да се избират плодове и зеленчуци, които нямат лъскав вид, защото именно тези са пръскани с препарати. Той каза, че прясната салата и туршията са еднакво полезни за организма. Важно е да се пие достатъчно количество вода на ден.  90% от хората свързват диетата с ограничаване и гладуване. Това не е така. Това е хранителен режим. При поста спираме всичко, което е от животински произход. Аз съветвам хората да ядат обилно по 3 пъти на ден, заедно с 2 малки закуски, каза още Симеонов.Специалистът заяви, че над 150 гр. месо на едно хранене се превръща в мазнини за организма. Този факт е известен на онези, които изучават биохимия и физиология на човека.Относно сладките изделия, диетологът каза, че те се отразяват на здравето на почти всички хора. Затова е важно да избираме по-здравословните десерти, които нямат захар. Според Симеонов е полезно да ядем големи количества храна, които съдържат малко калории. Тестените изделия, захарите и шоколадите са малки по обем, но са много калорични, подчерта експертът. ", "date": "2018.12.05", "title": "Огнян Симеонов, диетолог: Постенето изчиства шлаките в организма"}
{"url": "http://www.cross.bg/mineralni-hotel-oskari-1590892.html", "text": "/КРОСС/ Съчетанието на море и минерални извори превръщат България в туристическа дестинация без аналог не само на Балканите, но и в света, сочат организаторите на четвъртото издание на Балканските туристически Оскари. Церемонията ще се състои тази вечер в хотел Премиер Бест Уестърн София. Финалист в конкурса за Балканските Оскари  е и 4-звездният хотел Балнео & СПА Азалия се намира в курортa \"Св. Св. Константин и Елена\", разположен на 8 км северно от град Варна сред забележително красива природна местност.Курортът \"Св. Св. Константин и Елена\" съчетава уникалните дадености на море, парк и минерални извори. Дългото и топло лято, влажността на въздуха, чистата морска вода, йодните изпарения го правят първокласен морски и СПА курорт.Азалия е модерен хотелски комплекс, разположен на самия морски бряг. Предлага уникално съчетание на нетрадиционна архитектура, забележителна морска панорама, златен плаж и естествени минерални извори.Медикъл СПА центърът на хотел Азалия е истински храм на спокойствието, за бягство ежедневния стрес и напрежение, с богат избор от специални процедури, релаксиращи масажи, терапии за лице и тяло и лечебни програми. Центърът е модерно оборудван и работи с най-реномираните марки за SPA козметика.", "date": "2018.12.05", "title": "Морски хотели с минерални извори са финалисти за Балканските Оскари"}
{"url": "http://www.cross.bg/ninova-iioncheva-stroitelstvoto-1590900.html", "text": "/КРОСС/  „Получихме отговор от АПИ на нашето искане за проверка на строителството на някои отсечки от магистралите в България. Този отговор е опит да ни се хвърли прах в очите и случаят да се замете. В него има неверни твърдения\". Това обяви председателят на БСП Корнелия Нинова пред журналисти в парламента. Тя заяви, че е абсурдно да не може да се направи проверка на вече построен път. „В отговора се твърди, че такива проверки могат да се правят само по време на строителството, но не и когато то приключи. Неприемливо е и твърдението, че такива проверки трябва да се правят в лаборатория, посочена от изпълнителя. Това не може да гарантира обективност\", заяви Нинова. Във връзка с отговора на Агенцията, лидерът на левицата коментира, че е неприемливо опозицията да дава експерти на АПИ, за да решат проблемите на строителството на пътища. „За нас това означава или некомпетентност, която АПИ признава, или е поредният опит да ни накарат да се сговорим - чрез наши експерти, строителите и Агенцията и да заметем случая\", обясни председателят на БСП. Корнелия Нинова заяви, че левицата настоява за трета, независима страна - европейска независима лаборатория, която не е оперирала досега в България.„Успоредно с нашата кореспонденция с АПИ, Камарата на строителите организира подписка сред своите работници\", обяви още Корнелия Нинова. Тя добави, че подписката е за „преустановяване необоснованите и неподкрепени доказателства, публични твърдения за корупция и злоупотреби в строителството. „Когато казваме нещо, не го твърдим необосновано, а се подписваме под него с имената си. Такова твърдение е подадено в българската прокуратура. Там има и сигнал със същите твърдения подаден от ОЛАФ\", каза още Нинова.  Тя се обърна към Камарата и попита - защо не направят подписка срещу ОЛАФ, а я правят срещу опозицията, затова, че търси истината. Забраната за техническа експертиза, след получаване на Акт 16, е необоснована„В последния доклад на Държавния департамент на САЩ за инвестиционния климат в България се казва, че „Корупцията в България е ендемична и е свързана с големите инфраструктурни проекти\". Кои са големите инфраструктурни проекти?\". Това попита говорителят на ПГ на „БСП\" за България Елена Йончева. Тя добави, че след получаване на Акт 16 няма никакво законово основание, което да забранява извършване на техническа експертиза. Йончева каза още, че когато има съмнение и явни повреди на пътя, такава е необходима, защото не е изключено да има недобросъвестно съставени протоколи и лабораторни изследвания. „За пътя в Своге пише, че качеството му е перфектно, включително и в тези 360 м., където загинаха 20 души в катастрофата с автобуса, а след това български министър обяви, че в него са вложени недопустими материали. Направил ли е строителят необходимите ядки на всеки 2000 кв. м.?\", попита още народният представител.  Елена Йончева обясни, че БСП ще посочи конкретните точки от пътищата и магистралите, от които да бъдат взети ядките. „Всички отсечки, които сме заложили в писмото до АПИ, са построени или ремонтирани през последните 5 години, това е периодът на устойчивост, според европейските изисквания\", обясни още тя. Народният представител обяви, че БСП няма да създава експертна група, защото европейските лаборатории, които се занимават с това, имат достатъчна експертиза. ", "date": "2018.12.05", "title": "Нинова: Отговорът на АПИ на искането ни за проверка на магистралите е опит случаят да се замете"}
{"url": "http://www.cross.bg/danuka-pravitelstvoto-grivo-1590895.html", "text": "/КРОСС/ Френското правителство ще обмисли възстановяването на данъка върху високите доходи, който президентът Еманюел Макрон отмени в началото на президентството си. Това е ключово искане на протестите на \"жълтите жилетки\", които блокираха пътища и петролни складове от седмици, заяви говорителят на правителството Бенжамен Гриво. \"Ако нещо не работи, ние не сме глупави, ще го променим\", каза Гриво пред радио RTL.Прекратяването на данък \"богатство\" за високоплатените е основна част от ориентираната към бизнеса президентска кампания на Макрон, което беше разглеждано като начин за насърчаване на хората да инвестират и наемат работна ръка във Франция. Критиците обаче обвиниха президента, че предпочита богатите, докато правителството му повишава данъци върху пенсионерите и други.Възстановяването на данък \"богатство\" стана едно от ключовите искания на протестиращите, заедно с края на увеличението на данъка върху горивата и повишаване на минимална заплата. Гриво поиска между 18 и 24 месеца време, за да може „мярката да се приложи с пълна сила\".Той добави, че правителството отменя предвиденото покачване на данъка за горивата, планирано да влезе в сила от януари. \"Ние не сме в политиката, за да сме прави. Ние сме в политиката, за да се развиват нещата\", каза още той. ", "date": "2018.12.05", "title": "Париж обмисля възстановяването на данък \"богатство\""}
{"url": "http://www.cross.bg/fandukova-iiordanka-graf-1590926.html", "text": "/КРОСС/  Кметът на София Йорданка Фандъкова утре ще посочи кой ще поеме временно поста заместник-кмет по транспорта след оставката на Евгени Крусев. Фандъкова посочи, че прокуратурата ще установява защо са подменени материалите при ремонта на улица \"Граф Игнатиев\". Общината започва мащабни програми за подмяна на отоплителните инсталации на 20 000 домакинства като мярка срещу мръсния въздух.Столичният кмет Йорданка Фандъкова определи оттеглянето на Евгени Крусев от поста заместник-кмет по транспорта като отговорна реакция, след като прокуратурата го привлече като обвиняем заради ремонта на \"Граф Игнатиев\".Йорданка Фандъкова, кмет на София: Той работи изключително отговорно, отговаряше за огромни проекти, така че, ако е бил подведен, ако е допуснал грешка, разбира се, това ще се установи от компетентните органи.Фандъкова посочи, че проверката на вътрешния общински одит за \"Граф Игнатиев\" е изпратен до прокуратурата.Йорданка Фандъкова, кмет на София: Когато нещо не е изпълнено както трябва, трябва да бъдат връщани изпълнителите. Това се прави на момента, от надзорната фирма. За мен е важно наистина максимално бързо да може да се пусне трамвая, защото това би освободило движението не само по \"Граф Игнатиев\", а и във връзка с движението на заместващите автобуси.74 000 са продадените зелени билети вчера, посочи кметът, и заяви, че исканията на протестиращите за по-чист въздух не се различават по нищо от заложеното в Програмата на Общината.Йорданка Фандъкова, кмет на София: Готова съм, ако има нова мярка, която да не е включена в нашата програма, да коментираме и да я реализираме, защото ние сме проучили целия европейски опит, това са мерките, изисква се време, разбира се.Общината работи по две програми за подмяната на отоплителните инсталации на 20 000 домакинства, които да се откажат от отопление на твърдо гориво. В програмите Общината планира да заложи отопление на природен газ, централно топлоподаване и електричество - като алтернатива на използването на твърди горива. ", "date": "2018.12.05", "title": "Фандъкова посочва утре временния заместник на Крусев"}
{"url": "http://www.cross.bg/bulgariya-zaplati-zaetostta-1590927.html", "text": "/КРОСС/  В България се търсят основно хора с ниско образование, за ниски заплати или без обявени такива. Това сочи анализ на данните, предоставени от Агенцията по заетостта, събрани от автора Ваня Григорова в изследването „Криза на кадрите: дефицит на работна ръка или на достойно заплащане?\", което беше представено днес в София. То е финалният етап от проучване на картината на пазара на труда в България. На представянето присъстваха представители на Агенцията по заетостта, Министерството на труда и социалната политика, синдикати, икономисти.На трудовия пазар има специалисти, част от които се нуждаят от кратко обучение, за да овладеят нов софтуер. Работните места се заемат в рамките на два месеца. Последното беше потвърдено от г-н Иво Иванов представител на Агенцията по заетостта от отдел „Анализи\". С допълнението, че преди местата са се заемали за около месец.В рамките на проучването са изпратени запитвания до 15 агенции и сайтове за набиране на персонал. Една агенция е изпратила обявените при нея работни места, като броят им е 62, основно за висши мениджъри, служители в кол центрове, фармацевти. Най-големият сайт за търсене на работа не разполага с данни за общия брой заявени позиции. За сравнение, Агенцията по заетостта публикува ежедневно и ежечасно вакантните места с всички необходими детайли за работното място като продължителност на работното време,  типа на договора, заплащането. Данните са достъпни в отворен формат, който позволява всеки да направи собствени анализи.Прегледът на сайтовете на частните агенции сочи, че по правило високи заплати се предлагат за позиции с месторабота в чужбина. Трудовите възнаграждения за страни в Централна и Източна Европа се обявяват в български левове, а тези за Западна Европа - в евро, за да изглеждат първите по-примамливи. Според автора, броят на обявите буди съмнение в достоверността им, част от тях изглеждат „имиджови\", за привличане на клиенти. Ако има глад за кадри, той не е за България, а за износ към Западна Европа.„Солидарна България\" представи и данни от непредставителна анкета, проведена между международни шофьори. Най-често срещаните злоупотреби са работодателски натиск за работа над установения максимум часове, нередовно изплащане на заплатите. Но най-значимият проблем там е осигуряването на шофьорите на минимална работна заплата.Цялостният преглед на състоянието на пазара на труда включва и сравнение на производителността на българския работник и неговото възнаграждение със средноевропейските нива. Данни на Международната организация на труда и Евростат потвърждават, че българските заплати трябва да нараснат значително, за да настигнат равнището на производителността. Изводът: Видимо от непоклатимата позиция на България на дъното през последните 13 години, „най-конкурентоспособната\" работна ръка е българската. Управляващите от няколко поредни правителства рекламираха страната като разходен оазис - най-ниски данъци, с евтини и квалифицирани кадри. Но пропуснаха да сменят стратегията, когато се присъединихме към Европейския съюз и бяха отворени границите за трудова миграция. В свободна и отворена общност националната стратегия „ниски заплати\" вреди както на държавите-приемници, така и на държавата-донор. Социалната несправедливост за източните работници е в ущърб на устойчивия икономически растеж и заплашва бъдещето на Европа.Изглежда новата стратегия е на засилване на трудовия и социален дъмпинг в България, чрез внос на работници от трети държави. Както показва анализ на Европейската комисия, при засилена трудова имиграция в размер на 10% от настоящия брой на заетите, 1,7% от БВП се пренасочва от местните работници към собствениците на капитал. За България, към 2017 г. това означава преразпределяне на 2,7 млрд. лева от българския работник към бизнеса, който не е задължително да е български. Както разказа интервюиран български гражданин, живеещ от 15 години извън страната, в излъчено по време на представянето интервю, същият процес се наблюдава и в Италия. Анализи и съобщения за недостиг на кадри има също за държави като САЩ, Канада, Китай и много други. А бизнесът и там комбинира твърденията за масов недостиг с засилен лобизъм за внос на работници.Проучването включва и работни срещи между синдикати, работодатели и представители на Агенцията по заетостта в три български града - Варна, Казанлък и Пловдив. Посочените основни проблеми са: закриването на професионалните училища и ниският престиж на работническата професия.", "date": "2018.12.05", "title": "Изследване на пазара на работна ръка: У нас се търсят главно хора с ниско образование за ниски заплати"}
{"url": "http://www.cross.bg/vuzdyha-toka-po-malko-1590886.html", "text": "/КРОСС/ 56% от българите смятат, че по-ниска цена на тока ще спре замърсяването на въздуха. Още 39% са на мнение, че положителен резултат ще даде ограничаването на автомобилния трафик. Доминира мнението, че проблемът е логично следствие от липсата на активна урбанистична политика.Това гласят изводи въз основа на данни от национално представително проучване, осъществено от агенция „АФИС\" (afis.bg). Допитването е направено в периода 30 ноември - 4 декември 2018 г. Интервюирани пряко в домовете им са 1010 пълнолетни български граждани.Повече от една трета (36%) от жителите на страната усещат влошаване на качеството на въздухав населеното място, в което живеят. Три пъти по-малко - 12%, констатират подобрение на чистотата на въздуха. За всеки втори няма особена промяна. Замърсяването силно зависи от степента на урбанизация на конкретното населено място. Чистотата на въздуха се влошава далеч по-малко в селата (15%), докато този дял обхваща 48% от жителите на големите градове (57% в София) и 36% на малките. ", "date": "2018.12.05", "title": "Социолози: По-ниска цена на тока, по-чист въздух, смятат българите"}
{"url": "http://www.cross.bg/pleven-lovech-ii--1590885.html", "text": "/КРОСС/ Утре - 6 декември, председателят на Управителния съвет на Агенция „Пътна инфраструктура\" инж. Светослав Глосов ще открие рехабилитирания близо 12-километров участък от път II-35 Плевен - Ловеч. Отсечката е в лот 7 на Оперативна програма „Региони в растеж\" 2014-2020 г., която се съфинансира чрез Европейския фонд за регионално развитие и националния бюджет. Второкласният път осигурява най-кратката връзка между Плевен и Ловеч и е основна пътна комуникация към фериботния комплекс „Никопол - Турну Мъгуреле\" на река Дунав. Изпълнител на строително-монтажните работи на лот 7 е „Автомагистрали Хемус\" АД. Стойността на договора е 6 427 766,89 лв. с ДДС. Строителният надзор е осъществен от „Пътинвест-инженеринг\" АД. Техният договор е за 196 881,6 лв. с ДДС. Авторският надзор е от „ВИА ПЛАН\" ЕООД по договор за 17 880 лв. с ДДС. Общата стойност на проекта BG16RFOP001-7.001-0011 „Лот 7 Път II-35 Плевен - Ловеч от км 13+600 до км 25+384, с обща дължина 11,78 км, област Плевен\", е 6 769 696,49 лв. с ДДС. Финансирането от Европейския съюз е 5 743 956,17 лв. с ДДС, националното съфинансиране е 1 013 639,33 лв. с ДДС, а собственият принос е 12 100,99 лв. с ДДС.", "date": "2018.12.05", "title": "Основно ремонтирани са 12 км от пътя Плевен - Ловеч "}
{"url": "http://www.cross.bg/proekti-evropa-obshtina-1590889.html", "text": "/КРОСС/ На официална церемония в Кметството на Виена, бяха представени за втори път наградите „Иновации в политиката\", отличаващи най-иновативните практики в политиката от цяла Европа. Международно жури от 1 053 европейски граждани избраха 80 финалисти и осем победители от над 600 номинирани в осем категории. Тази година като финалисти в конкурса бяха отличени и цели 6 проекта от България.Официален представител на конкурса в България е комуникационната агенция All Channels Communications като нейният изпълнителен директор - Александър Дурчев, бе модератор на гала церемонията, а Иван Янакиев, управляващ директор на All Channels | PR, бе модератор в една от дискутиращите кръгли маси по време на Европейската конференция за най-добри практики в политическите иновации \"Winning Hearts, Mind and Votes\". В България партньори на инициативата са Съвета за младежка политика, агенцията за иновации Innovation Starter, както и организацията „Работещи идеи\".Наградите Innovation in Politics Awards 2018 отличават политическите инициативи, независимо от партийна принадлежност, политическо ниво или регион. В кметството във Виена се срещнаха 450 гости, сред които парламентаристи, кметове и представители на партии от различни правителства от общо 15 европейски държави, които се запознаха с най-добрите проекти и техните създатели. Тази година в надпреварата се включиха много различни проекти - от такива, които представиха устойчивата прозрачност на \"хранителната верига\" в Бавария, до други, които предоставят безплатна карта за железопътен транспорт на всички 18-годишни европейци, и стигнем до инициативи, които чрез творчество се опитват да съживяват социално-икономическите проблеми в Белгия или Англия. Тази година общо шест проекта от България стигнаха до финалите, като отличените от международното жури български инициативи са:„Насърчаване на младежта - разрешаване на проблемите в обществото\" от Георги Георгиев, кмет на Община Тунджа.„Вдъхновение за младежта - гласът на младите хора, представен и отразен от местното правителство\" от Александър Иванов, общински съветник в Община Пазарджик.„Бъдещето на гражданството - местен форум за насърчаване на активно общество\" от Йордан Йорданов, кмет на Община Добрич.„Отопление с природни ресурси - използване на минерални извори за отопление на държавни училища\" от Атанас Киров, кмет на Община Стралджа.„Безплатен Градски Транспорт - намаляване на цената при пътувания в страната и чужбина\" от Георги Маранджиев, кмет на Община Стамболийски.„Дигитална  култура - наследство за бъдещето\" от Иван Тотев, кмет на Община Пловдив. Домакини на мероприятието бяха Патриша Кане от Фондация Kahane и Innovation in Politics Institute, Ерик Хампел от B&C Private Foundation, Джордж Капш - президент на Австрийската индустриална федерация, и градския съветник Юрген Чернохорски. Основната реч изнесе Улрике Герот, основателка на лабораторията за европейска демокрация в Берлин.Печелившите проекти печелят точки с нови творчески подходиЖурито на „Иновации в политиката\" се състоеше от над 1000 европейци, които дадоха своя вот в онлайн платформа. Печелившите проекти бяха избрани в осем категории като тази година бяха от Белгия, Франция, Германия, Полша, Швеция и Обединеното кралство - по проект на Европейската комисия.Едуард Щрасер, съосновател на Института за Иновации в политиката сподели, че: \"Укрепването на демокрацията в Европа е в основата на нашата работа. С наградите представяме своите проекти на европейската публика, за да може най-добрите политически идеи да могат да се използват и в други региони и държави\".Печелившите проекти по категории са:Категория ДЕМОКРАЦИЯ: Включването на всеки гражданин в същността на парламентарната работа Ерик Бюж, Франсоа Де Руги, Паула Фортеза, Сесил ЪнтермейърПрез 2018 г. Френското национално събрание създаде отворена платформа за участие в демокрацията, на която 13 475 граждани качиха над 150 000 статии по теми като \"Борба с фалшиви новини\", \"Жените и науката\" или \"Екологична промяна\".Категория РАБОТА: Двубоят на готвачитеКамила Андерсън СпарингВ Швеция има недостиг на 5000 обучени готвачи и в същото време все по-малко млади хора кандидатстват за тази работа. През 2018 г. вече са организирани дуели за готвене в 7 шведски общности, в които участват 2500 ученици, всички инициирани от Камила Спаринг.Категория ЕКОЛОГИЯ: RegiothekЕрика ТрегерRegiothek е онлайн платформа в Бавария за прозрачност на храните. Доставчиците на храни разкриват своето географско местоположение, за да достигнат до дребните собственици,  хранителните магазини и ресторанти и до потребителите, за които е важна прозрачността на пазара на храните.Категория ЧОВЕШКИ ПРАВА: Модел за интеграция на имигрантите в ГданскПавел Адамович Кметът Адамович сформира екип за интеграция с цел осигуряване на равностойно качество на живот на имигрантите. Процесът насърчава различни проекти: от развитие на лични умения (антидискриминационно обучение), през специални проекти (летни грижи за деца от ромски произход, просещи на улицата), до различни решения за пазара на труда.Категория ПРОСПЕРИТЕТ: Творческа и дигитална област, ШарлроаАбд-Самад Хааб Ачи, Паул МагнетШарлроа, бивш град за въглища и стомана в Белгия, е един от най-социално необлагодетелстваните градове в Западна Европа. Безработицата сред младите е над 40%. Планът за икономически растеж CATCH се фокусира върху нови икономически сектори. Малък екип отговоря за имплементирането на дигиталната трансформация на града и създава нови работни места и сътрудничество между стартиращи фирми, самонаети лица и големи компании.Категория ОБЩНОСТ: Всеки един, всеки ден, Баркинг и ДагенхамСауна Ашраф, Даррен Род Уел „Всеки един, всеки ден\" е една инициатива в община Баркинг и Дагенхам - най-бедния район в Лондон. Тя насърчава и подкрепя жителите да използват уменията си в практически  съвместни дейности в квартала си като едновременно споделят ресурси. Всеки жител може да предложи дейности, които се подкрепят от екипа на проекта.Категория КАЧЕСТВО НА ЖИВОТ: #FreeInterrail Александър Граф Ламбсдорф, Ребека Хармс, Винсент-Иманюел Хер, Мартин Спеер, Истван Ужхели, Манфред ВеберВсички пълнолетни граждани на ЕС ще получат на 18-ия си рожден ден, поздравителна картичка, заедно с информация за мобилността в Европа и безплатен интернационален пропуск за безплатен железопътен транспорт в рамките на един месец. С картата # FreeInterrail 15 000 млади европейци пътуват за първи път в цяла Европа през лятото на 2018 г.Категория ЦИВИЛИЗАЦИЯ: Европейски корпус на солидарността (Жан-Клод Юнкер)Европейският корпус за солидарност позволява на младите хора да участват в благотворителни проекти в цяла Европа. Корпусът предлага доброволна работа, преподаване на длъжности и работа в проекти, управлявани от оторизирани организации. ", "date": "2018.12.05", "title": "Наградите „Иновации в политиката 2018“ събра във Виена най-изявените политически умове на Европа"}
{"url": "http://www.cross.bg/vchera-zamursyavane-petkova-1590880.html", "text": "/КРОСС/ Днес въздухът в столицата е много по-чист. Нивото на фините прахови частици е малко над 14 микрограма, като вчера по това време стойностите бяха над 120 микрограма на кубичен метър. Това каза Тодорка Петкова, главен експерт в Изпълнителната агенция по околна среда пред БНТ.Нормата за замърсяване на въздуха е превишена пет пъти в София, Пловдив, Шумен, Русе и Горна Оряховица за вчера, добави тя.Петкова отбеляза, че се очаква да няма замърсяване, и ако има превишение, ще са в единични пунктове. ", "date": "2018.12.05", "title": "Експерт: Въздухът в столицата е много по-чист, отколкото вчера "}
{"url": "http://www.cross.bg/sofia-ring-mall-1590877.html", "text": "/КРОСС/ В истинска коледна приказка се превърна Sofia Ring Mall! През целия декември търговският център в полите на Витоша е във фантастична празнична премяна, която въплъщава магията на Коледния дух.Духът на една класическа, весела и красива Коледна приказка с щастлив край се е настанил във всяко кътче на Sofia Ring Mall и ще продължи до края на годината за радост на малките и големи посетители. Именно те са „главните герои\" в приказното царство на мола, а предколедните чудеса за тях са безброй: сипещи се като декемврийски сняг намаления в магазините, незабравими и специални забавления за цялото семейство, уютни кафенета и ресторанти с изглед към красивата планина, концерти на талантливи млади музиканти и пр., и пр. На 12 декември в Sofia Ring Mall ще пристигне най-големият пъзел в света, а всички ние ще имаме задачата да го подредим. Фантастичният приказен пъзел от 42 000 части ще очаква Вас и цялото семейство да дойдете и да участвате в нареждането му.На 22 декември двама млади музиканти ще бъдат наградени за уникалния си талант и постижения, а Вие ще можете да се насладите на вълшебен Коледен концерт с класическа музика и Коледни песни.Елате и станете част от специалната Коледна приказка в Sofia Ring Mall, в която очакващите Ви приятни изненади ще са повече от джуджетата на Добрия старец! За повече информация последвайте страницата на Sofia Ring Mall във Facebook:", "date": "2018.12.05", "title": "Sofia Ring Mall се превърна в коледна приказка"}
{"url": "http://www.cross.bg/wizz-saiit-yebsaiit-1590881.html", "text": "/КРОСС/ Самолетната компания Wizz Air предупреждава за съществуването на уебсайт със съмнителен домейн и брандинг, подобен на този на превозвача, който заблуждава потребителите, че посещават официалния сайт на компанията.Wizz Air напомня на своите клиенти, че официалният уебсайт на авиокомпанията е wizzair.com и всяка информация за промоции и билети, както и официални новини, се публикува само на този сайт или в официалните канали на авиокомпанията в социалните мрежи и в бюлетина на WIZZ.Компанията ще предприеме необходимите действия срещу всички субекти, които разпространяват лъжливи твърдения и подвеждат потребителите. ", "date": "2018.12.05", "title": "Wizz Air предупреждава за фалшив сайт, използващ името на компанията "}
{"url": "http://www.cross.bg/petkov-biser-ministur-1590882.html", "text": "/КРОСС/ Очаквам двата законопроекта за хората с увреждания да бъдат приети в пленарна зала без изненади - това заяви в сутрешния блок на БНТ социалният министър Бисер Петков.Според него промените, касаещи хората с увреждания у нас, са тръгнали отзад напред, тъй като системата на медицинската експертиза все още не е докрай реформирана. Въпреки това цялостната оценка на министъра е положителна.Бисер Петков, министър на труда и социалната политика каза още: Изпитвам удовлетворение, че тази съвместна работа, на която посветиха усилие не малко хора, и от страна на майките, и екипа на омбудсмана Мая Манолова, самият омбудсман, колегите от правителството, има своя положителен завършек. Давам си сметка, че това е само първата крачка и че работата трябва да продължи с още по-интензивни темпове, защото след приемане на законопроектите, следва приемането на подзаконовите актове, които произтичат от тези закони, за да може реално те да се прилагат.  ", "date": "2018.12.05", "title": "Бисер Петков: Очаквам двата законопроекта да бъдат приети без изненади"}
{"url": "http://www.cross.bg/banya-hristova-milka-1590883.html", "text": "/КРОСС/ Чудя се къде изчезна куражът на заместник-кмета по култура, образование, спорт и превенция на зависимости доц. д-р Тодор Чобанов и на общинските съветници от ГЕРБ да защитят позицията си за Централна минерална баня пред гражданите. Това каза заместник-председателят на Столичния общински съвет от БСП Милка Христова след общественото обсъждане на Проекта \"Адаптация на Централна минерална баня за музей \"Българският ХХ век\". Зала \"Информационен център\" в сградата на банята, част от която е превърната вече в Регионален исторически музей, се оказа тясна за гражданите, дошли да изразят несъгласието си с Доклада на д-р Тодор Чобанов за превръщане на и на северното крило на банята в музей, а басейните й в концертни  зали.\"Гражданите все повече се активизират и вярвам, че ГЕРБ ще получи адекватна оценка за работата си след по-малко от година, ако продължи да не се съобразява с мнението им, коментира Милка Христова. - Дори този Доклад да бъде приет на сесията на СОС в четвъртък, със сигурност решението ще бъде отменено от следващия състав на СОС. Убедена съм, защото хората го искат!\".Общественото обсъждане беше свикано принудително и по спешност, благодарение на инициативата на БСП по темата, смята Милка Христова. Социалистите в СОС се противопоставиха категорично на идеята за преустройство и на северното крило на Централна баня в музей още при представянето й. Няколко дни по-късно общинските съветници от групата на БСП излязоха с официална позиция срещу подобно преустройство, като заявиха, че минералната вода е безценно природно богатство и при наличието на създадена инфраструктура за нейното използване, каквато е минералната баня, басейните й  да се превърнат в \"зали за културни събития\" е театър на абсурдите, като настояха да бъде чуто мнението на гражданите по въпроса.\"Обявата на сайта на Столична община за общественото обсъждане беше придружена с няколко документа, които не само, че не обосновават идеята на вносителите на Доклада, а точно обратното - опровергават я като самоцелна и необмислена, коментира Милка Христова. - А самото обсъждане във вторник протече по начин, по който организаторите, сигурна съм, изобщо не са очаквали. Имаше голям интерес от страна на гражданите, като огромната част от присъстващите бяха категорични, че банята трябва да си, като се осигури ползването на минералната вода за балнео и рекриационни цели. Според гражданите, управляващите в СО тръгват по най-лесния за тях път за усвояване на средства, който определено е грешен. След това, което чух и реакцията на хората, която видях, ако ГЕРБ имат сетива за настроенията и нагласите на обществеността, би следвало да преосмислят идеята си.\".Според Милка Христова, управляващите трябва да променят и решенията си за минералните бани в \"Овча купел\" и \"Горна баня\". \"Впечатли ме позицията на представителите на туристическите агенции и на гражданските сдружения работещи за запазване на минералните извори и използването им за балнео и СПА-услуги. Те бяха категорични, че адекватното използване на минералните извори не само в София, но и в цяла България, трябва да бъде основен приоритет, добави тя. - От гледна точка на култура, туризъм и здраве София би имала огромна полза от  ефективното развиване на минералните си извори. Никой няма право да унищожи идентичността на града просто, за да усвои едни пари. По тази причина София ще загуби самобитността на най-ценните обекти, с които разполага, в т.ч. и природни дадености\".Заместник-председателят на СОС от БСП посочи също, че с внесения Доклад за Централна баня за пореден път мнозинството от ГЕРБ в Столична община показва абсолютно пренебрежение на решенията на самия Общинския съвет. \"Същите тези съветници от ГЕРБ само преди година гласуваха единодушно програмата на главния архитект на София Здравко Здравков за запазване и използване на минералните извори в града, припомни Милка Христова. - В нея черно на бяло е записано, че в северното крило на Централна минерална баня ще се изгради спа и балнео център, като се запазват и минералните бани в \"Овча купел\" и \"Горна баня\". Година по-късно позициите на гласувалите тогава, сега са диаметрално противоположни, като в Овча купел ще се изгражда „център за изследване на минералната вода\",  в Горна Баня „център по музеология\", а северното крило на централната баня ще се превърне в музей. Решението за запазване на минералните бани от преди година е в сила. Ако СОС сега приеме новия Доклад на зам.-кмета Чобанов, кое решение ще изпълнява Столична община?! Защото по смисъла на закона и двете решения имат еднаква сила\". ", "date": "2018.12.05", "title": "Милка Христова: Къде изчезна куражът на д-р Чобанов да защити позицията си за Централната минерална  баня"}
{"url": "http://www.cross.bg/mrezhata-dekemvri-elektrozahranvaneto-1590917.html", "text": "/КРОСС/  ЧЕЗ Разпределение България ще приключи в края на годината проект за подобряване на сигурността и качеството на електрозахранването в столичните квартали Бояна, Драгалевци и Симеоново. Проектът включва внедряване на дистанционно обслужвани електромери и обединяването им в единна система с цел да се осъществява постоянен мониторинг на мрежата. По този начин ще се следи в реално време какво е натоварването на мрежата, нивото на подаваното напрежение, ще се извършва и дистанционно отчитане на изразходваната електроенергия и ще се получава информация за честотата и продължителността на прекъсванията и за други параметри на мрежата.Включването на електромерите в обща система приключва на 21 декември. По време на работата се извършват планирани изключвания на електрозахранването, за осигуряване на безопасната работа на служителите. Компанията се извинява за причиненото временно неудобство, но то ще доведе до подобрения в дългосрочен план.През седмицата от 10 до 14 декември в определени населени места от област Ловеч ще се извърши кастрене на клоните покрай въздушни електропроводи. Във връзка с тях с цел обезопасяване на мрежата ще се наложат временни прекъсвания на електрозахранването в с. Малиново за периода 10-14.12.2018 г. от 08.45 до 16.00 часа, в отделни части от с. Стефаново на 10 и 11 декември от 08.45 до 16.00 часа, както и в селата Орляне и Каленик за периода от 10.00 до 15.30 часа също на 10 и 11 декември. Изрязването на застрашаващи целостта на електропроводите клони се прави периодично, за да се осигури по-стабилно електрозахранване на потребителите. ", "date": "2018.12.05", "title": "ЧЕЗ разпределение приключва през 2018 Г. важен проект в Бояна, Драгалевци и Симеоново"}
{"url": "http://www.cross.bg/kategoriya-business-bulgariya-1590922.html", "text": "/КРОСС/  Двадесет и един благотворителни проекта и социални инициативи в общо 10 различни категории получиха официално признание в петото издание на Годишните награди за благотворителност и корпоративна социална отговорност „Златно сърце\" на списание  и клуб Business Lady и списание Bulgaria Business Review. Церемонията се състоя вчера, 4 декември в хотел Хилтън.Сред наградените имаше представители на частния сектор, медиите, политиката и неправителствените организации. Г-жа Цвета Караянчева, председател на 44-то Народно събрание на Р България спечели награда в категория „Патриотични дейности\", за своето председателство на Националния инициативен комитет за честване на 170-годишнината от рождението на Христо Ботев. „Тази награда е за всички, които вярват, че националната памет е най-ценното ни богатство\" - допълни г-жа Караянчева.В категория „Образование, обучение и развитие\" бяха отличени две компании. Пощенска банка грабна награда за съвместния си проект със СофтУни в подкрепа на българското образование, а Виваком бе отличен за Инвестиции в дигитализацията на образованието. Кауфланд България спечели приз в категория „Устойчиво развитие\", за Цялостна корпоративна социална отговорност и благотворителна дейност. Мобилният оператор А1 тази година спечели два приза - в категория „Подкрепа на беззащитните\", за подкрепа на Националната асоциация за приемна грижа и в категория „Отговорен работодател\", за своя социален ангажимент и грижа за служителите. Със своята кампания „Слънчеви деца\", награда спечели и dm България в категория „Информационни кампании за превенция и устойчивост\". Дженерали Застраховане АД заслужи отличие за Цялостна социална отговорност и инвестиции в обществото с проект „Устойчиво развитие\" в категория „Корпоративен гражданин\", в която бе отличен за поредна година и Рефан България - за своята активна социална политика и инвестиции в обществото.Три организации получиха приз в категория „Цялостна корпоративна отговорност и благотворителна дейност\" в петото издание на „Златно сърце\". Кредисимо ЕАД спечели отличие за Цялостна корпоративна социална отговорност за по-добър живот. За социалния си проект „Забавно лято, грижовна есен\" награда получи и тютюневият гигант Philip Morris, а Naxex Technological Development пък грабнаха приз за доброволчески труд и финансова подкрепа за множество каузи. Още две родолюбиви организации бяха отличени в категория „Патриотични дейности\" - Фондация „Нашият дом е България\" на арх. Пламен Пламенов Мирянов от „Артекс Инженеринг\" спечели приз за Родолюбиви инициативи за съхранение на патриотичния дух на българите и популяризиране на националните природни богатства на България, а Витамин Арт с основател Татяна Узунова пък грабна приз за повишаване и съхранение на националното самочувствие. В категория „Медиите и социалните каузи\" отличие спечелиха три национални медии. Нова Броудкастинг Груп грабна награда за кампанията си „Нова подкрепя българските филми\", а БНТ2 пък си заслужи отличие за своя Образователен блок „Знание.Bg\". Радио FM+ бе отличено за дългогодишната си кампания „Убий скоростта, спаси дете\". Тази година широка публичност и акцент получиха и множество организации от неправителствения сектор, които заслужиха признание в категория „Неправителствени организации в действие\". Фондация за социална промяна и включване спечели награда за програмите си „Дом Възможност\" и „Ранно детско развитие\". За подкрепата на хора в нужда и развитие на селските райони отличие спечели и Фондация „7 каузи\", която от лична публикация в социалните мрежи се превръща в активна дейност в над 15 града. Сдружение „Аутизъм днес\" отново бе отличено за своите дългогодишни Добри практики за развитие на деца с аутизъм, а хотел и сдружение „Маринела\" пък получиха приз за подкрепа на таланти и хора в неравностойно положение. „Активното социално и обществено отговорно поведение и мислене в България става все по-осъзнато с всеки изминал ден. Бизнесът, политиката, неправителственият сектор, отделните личности все по-ясно си дават сметка, че светът е устроен по този начин - щом искаме да получим, трябва и да дадем. Ние живеем в ерата на глобалното инфомационно общество и не можем, и не бива да стоим в страни както от благата, които ни предлага, така и от проблемите, с които ни среща. Като отличаваме добротворчеството и споделяме доброто, вярваме, че ще го умножим\" - сподели Даниел Димитров, изпълнителен директор и издател на списанията Business Lady и Bulgaria Business Review, и основател на Business Lady Club.Сред специалните гости, които връчиха награди на отличените организации, бяха още: Султанка Петрова, заместник-министър на труда и социалната политика; Амелия Гешева, заместник-министър на културата; Георг Георгиев, заместник-министър на външните работи; д-р Калин Поповски, заместник-председател на Парламентарната комисия по труда, социалната и демографската политика и член на Парламентарната комисия по здравеопазване; Петър Начев, директор на Дирекция „Жизнено равнище, демографска политика и социални инвестиции\"; доц. Милен Михов, заместник-председател на Парламентарната комисия по образованието; Станислава Стоянова, член на Парламентарната комисия по образование; Мила Захариева, председател на Business lady Club и Мария Кръстева, почетен председател на Business Lady Club.Министърът на младежта и спорта г-н Красен Кралев изпрати поздравителен адрес до организаторите по повод петото издание на инициативата „Златно сърце\". „Вярвам, че вашият пример ще мотивира повече хора да се присъединият към него и да станат съпричастни към подобни инициативи. Вдъхновението идва от постигнатите резултати, а благодарение на вас имаме възможност пряко да се срещнем с успеха и добрия пример\" - пише г-н Кралев.По време на събитието беше разиграна благотворителна томбола за талантливи български деца - част от проекта „Таланти в действие\" на Сдружение „Успешни в България\" - инициатива на дамите от Business Lady Club. „Чрез дейността на сдружение „Успешни в България\" се стремим да покажем на българските деца, че е възможно да сбъднат мечтите си в България\" - заяви г-н Даниел Димитров. Събраните средства бяха разделени между талантливите деца от Фондация „Консонанс\" за проекта „Импровизация и Токата - 120 години от рождението на Панчо Владигеров\" с за цел да представи творчеството на големия български класик Панчо Владигеров в юбилейната му година, и Спортен клуб „Ритмика\", които цяла вечер радваха гостите със своите музикални и танцови заложби и изпълнения. Гостите бяха посрещнати под звуците на неповторимия Класик Арт струнен квартет и ансамбъл, насладиха се на изключителния талант на певицата Цвети Радойчева и имаха удоволствието да опитат вината на New Bloom Winery, в серията PIXELS. По време на официалната церемония бяха представени още два социални проекта - Център за специална образователна подкрепа Лозенец, децата от който бяха изработили сувенири, целящи набирането на средства за изграждането на детска площадка в двора на училището за деца със специални образователни потребности от 6-то помощно училище, който подпомогна и Стела Даскалова с благотворителната продажба на нейните бестселъри за възпитанието на деца. Както и първият по рода си календар с новородени недоносени бебета с арт фотографии, чиито инициатор е Теодора Янкова, нюборн фотограф. Предстои да бъде издаден календар „Pearl in the ShellCalendar\" за 2019 г., средствата от продажбата на който ще бъдат дарени в интензивно неонатологично отделение за недоносени деца, за закупуването на апаратура, която да поддържа жизнените им функции.Водещи на официалната част бяха актьорите Йоана Буковска-Давидова и Илия Георгиев. Партньори на тазгодишната церемония „Златно сърце\" на списание и клуб Business Lady бяха информационна агенция и радио Фокус, информационна агенция Кросс, БНТ2, радио FM+, интернет порталите Mail.BG, Radar.BG, b2bmedia.BG, Manifesto.BG и Flashnews.bg. Както и всички приятели и партньорски организации, които осигуриха подаръци за благотворителната томбола - Жана Иванова от издателска къща Жануа'98\" (книги), Стела Даскалова (бестселърите си) и Куайсер фарма (продукти на Допелхерц).Наградите „Златно сърце\" целят публичност на усилията на компании, НПО, институции и физически лица, подкрепили различни каузи със социален и обществено значим характер, като по този начин се даде пример и бъдат насърчени все повече компании и личности да се включат в подобни инициативи. Този проект на списание Business Lady е още едно продължение на основната цел на изданието - да дава гласност на различни професионални успехи, качества и постижения, споделяйки добрите практики и изпитани управленски модели както на организацията, така и на нейните комуникации и обществена отговорност. ", "date": "2018.12.05", "title": "Връчиха наградите „Златно сърце” на социално отговорните организации "}
{"url": "http://www.cross.bg/karayancheva-tzveta-spisanie-1590872.html", "text": "/КРОСС/  Председателят на Народното събрание Цвета Караянчева бе удостоена с отличието „Златно сърце\" по време на петото издание на едноименните годишни награди за благотворителност и корпоративна социална отговорност. Събитието се организира от списание и клуб „Business Lady\" и списание „Bulgaria Business Review\". Цвета Караянчева получи наградата си в категория „Патриотични дейности\" по повод дейността на ръководения от нея Национален инициативен комитет за честване на 170-ата годишнина от рождението на Христо Ботев.", "date": "2018.12.05", "title": "Отличиха Караянчева със „Златно сърце\""}
{"url": "http://www.cross.bg/ofitzialno-koleda-bulgarskata-1590868.html", "text": "/КРОСС/  Официално стартира 16-ото издание на благотворителната инициатива \"Българската Коледа\", която се провежда под патронажа на държавния глава Румен Радев.През миналата година кампанията събра 2 600 000 лева. Със средствата беше подпомогнато лечението на 505 деца и закупена медицинска апаратура за 22 лечебни заведения от цялата страна. ", "date": "2018.12.05", "title": "Официално стартира кампанията \"Българската Коледа\" "}
{"url": "http://www.cross.bg/mrusniya-protest-vuzdyh-1590870.html", "text": "/КРОСС/  В социалните мрежи се организира протест заради мръсния въздух в столицата. Началото му е обявено за 12:30 часа.Организаторите настояват за вземането на спешни мерки за решаването на проблема. Според тях в дните със замърсяване с фини прахови частици над допустимата норма, \"зеленият билет\" трябва да е задължителен, а в тези с многократно превишаване - напълно безплатен.Освен това искат при проблеми с чистотата на въздуха да се ограничава ползването на лични автомобили и да се спре раздаването на енергийни помощи, включващи твърдо гориво. ", "date": "2018.12.05", "title": "Организира се протест срещу мръсния въздух в София"}
{"url": "http://www.cross.bg/murfi-godini-bashta-1590869.html", "text": "/КРОСС/  Актьорът Еди Мърфи стана баща за десети път. Годеницата му роди момче, наречено Макс Чарлз Мърфи.Бебе номер 10 за Еди Мърфи. И второ от връзката му с Пейдж Бъчър, австралийка, която се изявява в киното и на модния подиум. Бебето се е родило на 30 ноември. Двамата с майката се чувстват добре. 57-годишният Еди Мърфи и 39-годишната Пейдж Бъчър имат и дъщеричка - Изи - на 2 години.И двамата са се посветили на семейния живот, далеч от светлините на прожекторите. Любимецът на милиони зрители е и отдаден баща на деца от пет майки. Най-големият му син е на 29 години от брака със съпругата му Никол, продължил 22 години.Заедно с бившата певица от \"Спайс гърлс\" Мел Би имат дъщеря на 11 години. Еди Мърфи се превърна в супер звезда с ролите си в \"Ченгето от Бевърли хилс\", \"Пристигане в Америка\" и \"Бумеранг\", а десетилетия по-късно накара публиката да се залива от смях в \"Смахнатия професор\". ", "date": "2018.12.05", "title": "Еди Мърфи стана баща за десети път "}
{"url": "http://www.cross.bg/bulgariya-makron-tzanov-1590874.html", "text": "/КРОСС/  Задават се нови масови протести на превозвачи у нас. Дотам се стигна, след като планът \"Макрон\" раздели Европа. 7 държави, сред които и България, не подкрепиха предложените промени, но въпреки това Съветът по транспорт реши шофьорите на тирове да се прибират на всеки 4 седмици. Превозвачите се притесняват, че бизнесът им е обречен. Преди месеци те отново излязоха на протест против плана \"Макрон\". Тогава те получиха уверение, че въпросът ще бъде решен чрез дипломация. Георги Цанов от Съюза на международните превозвачи заяви в ефира на Нова телевизия  \"Здравей, България\", че нищо не се е променило и ситуацията отново е в изходно положение, тъй като изискването за прибирането на превозвачите на 4 седмици все още остава. Това е повишаване на разходите на българските международни превозвачи. Подобно връщане на шофьора в държавата би струвало поне 300 евро. Остава и изискването междуседмичната почивка да бъде извън кабината на камиона, за което също бяхме против. Около тези мотели, в които може да почиваме, не са изградени паркинги, където да оставим тировете, каза Цанов.Шофьорът носи отговорност за товара, затова камионът трябва да е на охраняем паркинг по време на паузите. Според Цанов разделението е между периферните държави и тези, които са в централната част на Европа. Европарламентът все още не е излязъл с официална позиция по плана \"Макрон\". Предстоят и преговори със Съвета на ЕС.Превозвачите трябваше да се организират на протест още тогава, ще трябва да го направят и сега. Този проект не трябва да бъде допускан, защото това е кражба на бизнес. Транспортът е третата по доходи индустрия в България и то изцяло частна. Виждаме как Франция и Германия налагат силово своите интереси, заяви евродепутатът Ангел Джамбазки.  По неговите думи този план засяга цялата българска икономика. Според него активните протести могат да доведат до промяна. На това решение не може да бъде наложено вето. Ако планът влезе в сила, е важно България да наложи вето на следващото важно решение, добави Джамбазки. ", "date": "2018.12.05", "title": "\"Планът Макрон\" разгневи шофьорите на тирове"}
{"url": "http://www.cross.bg/initziativa-dobrovoletza-dekemvri-1590878.html", "text": "/КРОСС/ На 5 декември отбелязваме Международния ден на доброволеца и отдаваме почитта си към хората, които безвъзмездно помагат на уязвимите и нуждаещите се от помощ.За първи път денят се чества през 1985 г. по инициатива на ООН, когато световната организация приканва всички страни да изкажат уважението и благодарността си към доброволците, давайки по-голяма гласност на дейността им.У нас днес президентът Румен Радев ще бъде домакин на връчването на годишните награди в конкурса „Доброволческа инициатива\". Българският червен кръст ще отбележи празника със специална демонстрация на спасителни действия при земетресение и последващ пожар. ", "date": "2018.12.05", "title": "5 декември - ден на доброволеца"}
{"url": "http://www.cross.bg/kycheta-obshtinata-vera-1590876.html", "text": "/КРОСС/ Учителка от Благоевград стана жертва на агресивно безстопанствено куче по време на редовната си разходка в парка, разказва БТВ. Жената е подала жалба в полицията и ще съди общината.Денят изглеждал приятен за разходка в парк „Бачиново\", но завършил зле за Вера Кацарска. Тя в началото даже не разбрала, че е нападната.Губи ми се част от ситуацията, само си спомням, че излязоха хора от заведението и казаха да вляза в загражденията при пързалките. За съжаление, на пързалките имаше деца, които започнаха да крещят, да плачат, да се стресират, затворих вратите, децата се качиха на пързалката, излязоха родителите и набрах 112, разказва учителката.Жената е транспортирана до спешния център. Вади си медицинско и подава жалба в полицията. Няколко дни по-късно, глутницата е на същото място. Там е и бусът на общината, а вътре са служителите, ангажирани с проблема с безпризорните кучета.Двама служители седяха в колата и се занимаваха с телефоните си, почуках на прозореца и помолих дамата да излезе от автомобила, казвам: „Аз съм жената, която я нахапаха кучетата, може ли да слезете и да ми кажете защо същата глутница беше на същото място?\" Бялото куче ме разпозна, то се надигна, а тя слезе от колата и ме попита какво да прави, каза ми, че не се чувства добре, че е в дискомфорт и какво друго може да направи, освен да ги приберем, да ги обезпаразитим и пак да ги пуснем: „На мене ми е толкова лошо, а Вие ме занимавате с кучетата, попитах я защо тогава е на работа, коментира учителката.Кирил Манов от общината в югозападния град разпознава заснетия от Вера автомобил. Той защити служителите, коментирайки, че нещо в нашето законодателство не е както трябва и трябва да се търсят начини да се промени. Аз не казвам вариант „убиване на куче\", но след като законът те задължава след като го хванеш веднъж, да го вкараш в приюта, да го кастрираш, чипираш и след това да го върнеш на мястото, значи нещата не са окей, добави представителят на общината.Вера Кацарска се опасява, че със застудяването кучетата ще стават все по-агресивни и може да нападнат и дете. Бездомните кучета са навсякъде, по улиците, в парковете и край училищата.Кое от уличните кучета е агресивно и кое - не, е въпрос без ясен отговор. Проблемът с доказване на агресивни кучета е много голям, ние имахме едно запитване до ОДБХ и ни казаха, че в България е имало само във Варна и София специалист, който може да даде становище дали кучето е агресивно, или не е, обяснява Кирил Манов. ", "date": "2018.12.05", "title": "Глутници кучета превзеха Благоевград"}
{"url": "http://www.cross.bg/avtomati-gdbop-beshe-1590879.html", "text": "/КРОСС/Рекорден брой оръжия и боеприпаси са открити в гараж в столичния квартал \"Редута\". Открити са картечници, автомати, пистолети и части и патрони. Те са намерени е заловен при акция на ГДБОП и Специализираната прокуратура. Някои от автоматите са открити в село Габарево, Община Павел баня.При операцията са открити и наркотици. Премиерът Бойко Борисов и главният прокурор Сотир Цацаров лично присъстваха в началото на пресконференцията за медиите, за да видят заловеното оръжие.\"Това, което виждате, онагледява защо точката организирана престъпност се счита за закрита по механизма за сътрудничество. Съществени проблеми за организираната престъпност в България няма, или ако има, те не са по-съществени, отколкото в другите европейски държави\". Това заяви зам.-главният прокурор Иван Гешев по повод съвместната акция на Специализираната прокуратура и ГДБОП.Вчера бе проведена друга операция на ГДБОП в Казанлък.\"Десетки автомати са били изнасяни от завода в Казанлък. Става въпрос за три досъдебни производства, които са се случили благодарение на добрата работа на ГДБОП. Ще започна 3 години назад. Тогава бяха намерени над 50 автомати УЗИ, които представихме по сходен начин. Шефът на организираната група не бе намерен. Тогава колегите от ГДБОП имаха информация, че този човек има склад, беше проверен адресът, но не беше намерено оръжие. Лицето беше задържано при влизане в жилищен блок, бяха намерени десетки автомати, няколко \"Калашников\", \"Скорпиони\", беше намерен 4 кг черен барут, които при евентуално възпламеняване на мястото на блока би останала само черна дупка. Част от автоматите се водят обезопасени. Характерното е, че към всеки автомат има торбичка, в която са частите, които трябва да се сменят, за да стане боен\", обясни Гешев.Характерното са заглушителите, които се използват само от специалните части в България. Тази група е свързана с друга група, която се е занимавала с неистински документи, каза още Гешев.Премиерът Бойко Борисов също информира кабинета в началото на днешното заседание за спецакцията.\"Толкова много оръжия хванахме, колкото специалните бригади нямат. И като качество - такива заглушители специално правени като за специалните части и баретите. От онзи ден арестувани. Една рота автомати, пистолети, гранатомети - бяха изброили 40 хил. патрона. Една част сме си я платили като контролирана доставка\", заяви Борисов.Той посочи, че по случая вече има арестуван. ", "date": "2018.12.05", "title": "Заловиха рекордно количество оръжие при акция в столичен квартал (обновена, снимки)"}
{"url": "http://www.cross.bg/moskovski-narodnoto-nankov-1590866.html", "text": "/КРОСС/  Оставката на Ивайло Московски като депутат от ГЕРБ ще бъде гласувана днес в Народното събрание.Тя беше подадена в деловодството на парламента миналия петък, след като в началото на октомври Владислав Горанов представи кандидатурата на Московски за вицепрезидент на Черноморската банка за търговия и развитие.Бившият транспортен министър се раздели с поста си след трагедията край Своге, която отне живота на 20 души. Тогава заедно с него от кабинета си тръгнаха и вътрешният министър Валентин Радев и регионалният Николай Нанков.И тримата първоначално се върнаха в Народното събрание като депутати, но по-късно Нанков напусна и стана зам.-министър в старото си министерство. ", "date": "2018.12.05", "title": " НС гласува оставката на Ивайло Московски "}
{"url": "http://www.cross.bg/tynel-vitinya-viadykta-1590867.html", "text": "/КРОСС/  На автомагистрала \"Хемус\" в 13.00 часа министър Петя Аврамова и директорът на Агенция \"Пътна инфраструктура\" ще проверят заключителния етап от ремонтните работи на виадукта при тунел \"Витиня\" в посока София. За първи път след въвеждането му в експлоатация през 1984 г., виадуктът е с изцяло възстановени носещи стълбове, пътна плоча, тротоарни конзоли и фуги. Предстои монтиране на новите мантинели на съоръжението и полагане на маркировка.", "date": "2018.12.05", "title": "Проверка на ремонта на виадукта при тунел \"Витиня\" "}
{"url": "http://www.cross.bg/tzarigradsko-sofiya-shose-1590861.html", "text": "/КРОСС/ 41-годишен мъж загина, а дете на 14 години е в тежко състояние в \"Пирогов\" след катастрофа на \"Цариградско шосе\" в София.Инцидентът е станал през изминалата нощ. Автомобилът е бил в подлеза, водещ към булевард \"Алея Яворов\".Водачът вероятно е изгубил контрол над колата и се е ударил в бетонната стена.По случая тече разследване. ", "date": "2018.12.05", "title": "Мъж загина, а дете е в тежко състояние в \"Пирогов\" след катастрофа на \"Цариградско шосе\" в София"}
{"url": "http://www.cross.bg/dvizhenieto-hemys-trubata-1590871.html", "text": "/КРОСС/  От 9:30 до 16 часа ще бъде ограничено и движението в тунел \"Топли дол\" на АМ \"Хемус\" в тръбата към Варна. Поради техническо обследване на тунела, потокът от автомобили ще се пренасочва в тръбата за София, където движението ще бъде двупосочно.", "date": "2018.12.05", "title": "Ограничава се движението в тунел \"Топли дол\" на АМ \"Хемус\" "}
{"url": "http://www.cross.bg/apneya-imat-risk-1590864.html", "text": "/КРОСС/  При 20 на сто от хората съществува риск от краткотрайно заспиване зад волана. За последните осем години над 5000 души у нас са загинали заради това състояние, наречено сънна апнея. По тази причина родни лекари се обединиха в искането всички шофьори у нас да бъдат изследвани преди придобиване на свидетелство за управление на моторно превозно средство. Доц. Милена Миланова, член на управителния съвет на Българското дружество по сомнология обясни: „За съжаление тези събуждания през нощта обикновено рефлектират върху физиологията на човека, тоест той не се наспива нормално, сънят му се фрагментира и вследствие на това настъпва основният дневен симптом на сънната апнея, а това е прекомерната сънливост през деня\".\"При хората със сънна апнея има голям риск да заспят при обстоятелства, които са монотонни, каквото е шофирането на по-дълги разстояния, особено по магистрали. Те имат повече уморяемост, по-затруднена концентрация, памет, понякога имат съвсем кратки периоди на заспивания, като ни изглежда сякаш не са достатъчно в тонус тези пациенти. Разбира се, ако има тенденция да заспиват на волана, те имат и много, много повишен риск от пътно-транспортни произшествия\", каза още доц. Миланова. ", "date": "2018.12.05", "title": "Лекари искат кандидат-шофьори да се тестват за сънна апнея "}
{"url": "http://www.cross.bg/gimnastika-federatziya-hydozhestvena-1590859.html", "text": "/КРОСС/ Международната федерация по гимнастика единодушно реши София да бъде домакин на Световното първенство по художествена гимнастика през 2022 г.София прие най-голямото състезание в света по художествена гимнастика през септември тази година, като остави отлични впечатления с добрата организация.\"Българската публика отново ще има удоволствието да се наслади на красивия спорт в \"Арена Армеец\". Горди сме с признанието на ръководителите на световната централа ФИГ\", написаха от родната федерация.\"На среща на Изпълнителния комитет на Международната федерация по гимнастика в Баку (Азербайджан), членовете на Изпълкома единодушно са взели решение да поверят на България и Българската федерация по художествена гимнастика домакинството на 39-о Световно първенство. То ще се проведе между 12 и 18 септември 2022 година\", се казва в съобщение на официалната страница на ФИГ в интернет.  ", "date": "2018.12.05", "title": "България отново получи Световно по художествена гимнастика"}
{"url": "http://www.cross.bg/pomosht-yvrezhdaniya-horata-1590862.html", "text": "/КРОСС/ В условията на запазения зад парламента палатков лагер на майките на деца с увреждания, депутатите ще гласуват на второ четене законите за личната помощ и за хората с увреждания. Миналата седмица протестиращите майки поискаха оставката на правителството, заради промени в закона за личната помощ, направени в последния момент, а след среща с премиера Борисов и поправяне на промените заявиха, че остават в палатката до окончателното приемане на двата закона, с които се слага началото на исканата от тях реформа.Преработеният вариант на закона за личната помощ, известен като \"закона на майките\", ще бъде гласуван на второ четене в пленарна зала, заедно със законопроекта за хората с увреждания, подготвен от социалното министерство в диалог с протестиращите майки и организациите на хората с увреждания. Окончателните текстове на закона за личната помощ гарантират финансов ресурс за личните асистенти на хората с най-тежките увреждания. Когато за лична помощ кандидатства дете с 90 и повече процента на увреждането, от семейната му помощ ще се отнемат до 380 лева в полза на общината-доставчик, в зависимост от отпуснатия брой часове, обясни в петък омбудсманът Мая Манолова.\"Ако детето с увреждане му бъдат определени по 2 часа лична помощ, които представляват 250 лева, да не се отнемат тези 380 лева, а да се приспаднат само 250 лева от цялата сума\", обясни Манолова.\"Този вариант на законопроекта и законът за хората с увреждания са първата голяма крачка към реформата\", заяви Мая Стоицева, представител на майките от фейсбук групата \"Мостове\".\"Имаме рамките, имаме текстовете, започва много по-сериозната работа по наредби, методики, реформирането и прилагането на двата закона. Ние като майки ще бъдем на линия, за да можем да даваме идеи, да помагаме целият този процес да се случи до край\", подчерта Стоицева. В края на миналата седмица Вера Иванова от инициативата \"Системата ни убива\" заяви, че майките остават в протестна готовност до днес.\"В сряда ще се види окончателният резултат от нашата дългогодишна борба. Това е огромна крачка напред и тя трябва да продължи в тази посока\", заяви Вера Иванова.", "date": "2018.12.05", "title": "НС гласува на второ четене Закона за хората с увреждания "}
{"url": "http://www.cross.bg/natzionalniya-stadion-chasa-1590865.html", "text": "/КРОСС/  Заради провеждането на футболна среща на Националния стадион \"Васил Левски\" Столична община въвежда специална организация на движението в центъра.От 14:30 часа до приключване на двубоя, се забранява влизането на пътни превозни средства, с изключение на автобусите на градския транспорт, в двете посоки по булевардите „Евлоги и Христо Георгиеви\" и \"Драган Цанков\", както и по улица „Ген. Гурко\".Забранява се и престоят и паркирането на автомобили до 20 часа на моста пред Националния стадион и при сектор \"Г\" на спортното съоръжение. ", "date": "2018.12.05", "title": "Промяна в движението около Националния стадион заради мач "}
{"url": "http://www.cross.bg/dnes-vuzdyha-fini-1590863.html", "text": "/КРОСС/  И днес в сила остават мерките на Столична община срещу мръсния въздух, освен зеления билет. Според сайта на общината нивото на фини прахови частици е в норма.Проверките на автомобили, които видимо замърсяват въздуха, както и за нерегламентирано горене на отпадъци продължават. Разрешава се и днес паркирането в крайно дясна лента по входните артерии на София в близост до основни спирки на градския транспорт.Според прогнозата на НИМХ за днес умерен до силен север-северозападен вятър разсее мъглите в низините. Вчера от МОН обявиха, че в дни с рискови нива на фини прахови частици във въздуха занятията на открито ще бъдат ограничени, както и организираните посещения извън училище. Ще бъде създадена и нормативна възможност в дни с рискови нива на фини прахови частици във въздуха, по преценка на родителите, от учебни занятия да бъдат освобождавани ученици с хронични заболявания на дихателните пътища. ", "date": "2018.12.05", "title": "И днес са в сила мерките на СО срещу мръсния въздух"}
{"url": "http://www.cross.bg/brashov-mechkata-hurman-1590860.html", "text": "/КРОСС/  Мечка бе видяна вчера по обед да тича по улиците в близост до търговски център в румънския град Брашов, предаде агенция Аджерпрес. Инспекторатът за извънредни ситуации в Брашов изпрати съобщение до населението в квартал Тракторул, където е било видяно животното. Екипи на местната жандармерия са засекли мечката в близост до централата на фирма, намираща се в района на околовръстното шосе на града. Екипите на жандармерията останали в зоната, но мечката се насочила към царевична нива, а впоследствие - към село Хърман.По-късно през деня от Окръжния инспекторат на жандармерията в Брашов съобщиха, че мечката е отишла в гората на природния резерват Дялул Лемпеш, който попада в административната територия на селищата Сънпетру и Хърман.Все по-често мечки навлизат в райони, където живеят хора, обяви по-рано тази година министерството на околната среда и предложи част от тях да бъдат отстреляни.По данни на министерството през 2016 г. в Румъния е имало между 6050 и 6640 кафяви мечки, а оптималният брой е 4000 от \"екологична, социална и икономическа гледна точка\".Правозащитни организации критикуваха плановете за намаляване на популацията на мечките, а румънският клон на Световния фонд за дивата природа (WWF) заяви, че предложението противоречи на правилата на Европейския съюз за \"строго защитените видове\" ", "date": "2018.12.05", "title": "Мечка се \"разходи\" до мол в румънски град"}
{"url": "http://www.cross.bg/sava-zhivot-evtimiii-1590850.html", "text": "/КРОСС/  Именници днес са : Венцислав, Венцислава, Владислав, Владислава, Десислав, Десислава, Сабина, Сава, Савка, Савчо, Светослав, Светослава, Слав, Слава, Славей, Славейка, Славейко, Слави, Славка, Славчо, Станислав, Станислава, Съби, СъбинаВ народните представи, Варвара (чества се на 4 декември) и Сава са двете сестри на свети Никола. От тях Сава е по-добрата и винаги върви на крачка след Варвара, молейки я да не пуска от ръкава си ледени зърна по нивите. Двете сетри подготвят празника на своя брат и затова се казва: \"Варвара вари, Сава пече, а Никола яде\".Свети Сава, основателят на много манастири в Палестина и на знаменитата лавра, известна под неговото име, се родил в областта Кападокия през ІV век от богати и знатни родители. Поради несъгласие между роднините, на които било поверено неговото възпитание през време на служебното пътуване на баща му в Александрия, той още 18-годишен се поселил в манастир. Там получил образование, обикнал монашеския живот и бил постриган за монах. Желаейки да служи на Бога в по-усамотено място, младият монах оставил манастира, в който живял, и се отправил за Йерусалим да се поклони на светите места и да посети палестинските пустинници.По онова време на Изток бил прочут със своя строг постнически живот преподобни Евтимий Велики. Сава поискал да постъпи в числото на неговите ученици, но Евтимий го поверил на блажени Теоктист, брат в съседния манастир. Като го благословил, преп. Евтимий предсказал, че Сава ще просияе в иноческия живот, ще стане основател на обширна лавра и ще бъде славен наставник на всички палестниски отшелници.В Теоктистовия манастир Сава се предал изцяло в служба на Бога и минал всички монашески служби с безропотно послушание и усърден труд. Всички се чудели на неговия строго добродетелен живот. Веднъж, пътувайки за Александрия, той срещнал по пътя родителите си, които искали да го отклонят от иноческия живот, но накрай отстъпили пред неговата непоколебима воля.Като прекарал дванадесет години в манастира, Сава пожелал по-голямо усамотение. Поселил се в една пещера и там прекарвал дни и нощи в молитва и труд. Работата му се състояла в плетене на кошници, за които от манастира му давали хляб и плодове. Така прекарал пет години, а после отишъл при преп. Евтимий Велики. След смъртта на този велик подвижник Сава живял известно време в Йорданската пустиня, в манастира на преподобни Герасим.Но преподобни Сава желаел пълна самота, за да може всецяло да се предаде на молитва и богомислие. Веднъж, като заспал след дълга молитва, в съня си видял ангел, който му посочил една пещера на онова място, където се намирал изсъхналият Силоамски поток. Като се събудил, Сава се отправил към това място, намерил пещерата и се поселил в нея. Цял ден и през по-голямата част от нощта той се молел и пеел псалми, като се хранел само с корени, които растели покрай пещерата.Един ден, както събирал корени в пустинята, той видял четири разбойници, които били гладни и изнемощели. Пустинножителят изсипал пред тях събраните корени, и от тогава благодарните разбойници започнали понякога да му носят хлюб и плодове. Сава, облян в сълзи, си говорел: \"О, горко на душата ми! Тия люде за едно благодеяние тъй щедро плащат. А ние получаваме всекидневно от Бога благодеяния, но не благодарим, а в нехайство прекарваме дните си и не изпълняваме Неговите повели.\"", "date": "2018.12.05", "title": "Преп. Сава Освещени. Преп. Нектарий Битолски"}
{"url": "http://www.cross.bg/prosto-kolko-napred-1590849.html", "text": "/КРОСС/  Просто продължавай напред. Няма значение колко бавно се движиш и колко дълго вървиш. Важното е да не спираш. Ако продължаваш да следваш правилния път, накрая ще стигнеш желаната дестинация. Успешният човек е този, който е верен на идеята си и въпреки обстоятелствата се движи към целта си.Конфуций ", "date": "2018.12.05", "title": " Просто продължавай напред."}
{"url": "http://www.cross.bg/sotzialisticheska-suvetska-treska-1590851.html", "text": "/КРОСС/1492 г. - Христофор Колумб става първия европеец, който стъпва на остров Испаньола (днес Хаити и Доминиканска република).1848 г. - Калифорнийска златна треска: В съобщение до Конгреса на САЩ американският президент Джеймс Полк потвърждава, че в Калифорния е открито голямо количество злато.1882 г. - Създаден е шведски футболен отбор Йефле ИФ.1916 г. - Първата световна война: Части от български военни подразделения влизат в столицата на Румъния - Букурещ.Златната треска в Калифорния1931 г. - Взривена е църквата Христос Спасител в Москва.1933 г. - В САЩ официално е отменен сухият режим.1936 г. - Съветския съюз приема нова конституция (известна като \"Сталинска\") и Киргизката Съветска Социалистическа Република е включена в състава на Съюзните републики на СССР.1936 г. - Създадена е Автономната съветска социалистическа република Коми, просъществувала до 1991 г.1936 г. - Създадена е Марийската автономна съветска социалистическа република.1941 г. - Втората световна война: Битка при Москва: Червената армия започва контраофанзива срещу нацистките сили по нареждане на генерал Георгий Жуков.1949 г. - Йерусалим е провъзгласен за столица на новата държава Израел.1975 г. - В София е открит голям комплекс студентски общежития, известен като Студентския град.1977 г. - В България е възстановена общината като селищна система.1990 г. - Ислямски водачи призовават да бъде наказан със смърт британският поет от индийски произход Салман Рушди за неговата книга Сатанински строфи.1999 г. - Официално е открита отсечка от автомагистрала Хемус, заобикаляща Правец.2005 г. - Във Великобритания са узаконени еднополовите бракове.", "date": "2018.12.05", "title": "5 декември в историята"}
{"url": "http://www.cross.bg/tema-sofiya-makron-1590852.html", "text": "/КРОСС/ Тема: Между мръсния въздух и проблемните ремонти - председателят на Столичния общински съвет Елен Герджиков;Тема: Социални въпроси - гост министър Бисер Петков;Тема: Ще доведе ли до фалит българските шофьори европейската реформа за международните превози?Тема: Макрон замразява данъка за горивата - победиха ли \"жълтите жилетки\"?Тема: София остава европейска столица на спорта - на живо от Брюксел;Тема: На живо: Кой е проектантът на ограничителите за трамвая на \"Граф Игнатиев\", предизвикали вълна от коментари в социалните мрежи?Тема: Предоговориха ли се условията по плана \"Макрон\"? И ощетени ли са българските превозвачи?Тема: Директно от село Бутан. Какво откраднаха от къщата на бившия вицепремиер Валери Симеонов?Тема: Как се стигна до оставката на заместник-кмета на София Евгени Крусев и какви нередности откри прокуратурата?Тема: Нови свидетели по скандала \"Суджукгейт\"? Имало ли е изнудване и заплахи?Тема: Как благотворително шоу на Нешка Робева ще събира пари за ремонт на спортните зали?Тема: Какви са шансовете на новата Мис България да стане най-красивата жена в света?Тема: Оставка на зам.-кмет заради ремонтите в София. Само той ли трябва да носи отговорност? В предаването ще видите още:Тема: И Румен Радев сред обсъжданите от Марешки за кмет на София. Политическа сатира или реални оферти?Тема: Превозвачите на бунт. Защо \"Планът Макрон\" разгневи шофьорите на тирове?Тема: Багери в махалата. На живо от Монтана - спират водата на нередовните абонати.Тема: \"Дръжте крадеца!\" Продавачка и обирджии - кой надви в схватката?Тема: Рок баби от Казанлък пеят хитове на \"Queen\". Какво още включва репертоарът им? ", "date": "2018.12.05", "title": "Теми и гости в сутрешните блокове на телевизиите на 05 декември "}
{"url": "http://www.cross.bg/bivsh-simeon-ministur-1590853.html", "text": "/КРОСС/ Апостол Апостолов, финансист Борис Георгиев, боксьор, европейски шампион за аматьори и бронзов олимпийски медалист (Атина, 2004) Вероника, бивша поп-фолк певица, сега се занимава с моден дизайн Виктор Касъмов, управител на \"Ара мюзик\" (Ара Аудио-видео), продуцент Екстра Нина, фолкпевица Княз Константин-Асен Видински, син на Симеон Сакскобургготски Красимир Минев, спортен журналист Нели Петкова, певица, бивш вокал на \"Ку-Ку бенд\" Нихат Кабил, лидер на ДПС - София, министър на земеделието в правителствата на Симеон Сакскобургготски и Сергей Станишев Проф. Пламен Киров, бивш конституционен съдия Софи Маринова, фолкпевица Стоян Сталев, юрист, външен министър в правителството на Софиянски, бивш посланик на България в Германия и Турция  ", "date": "2018.12.05", "title": "Родени  на  05 декември "}
{"url": "http://www.cross.bg/chasa-sofiyaot-provede-1590854.html", "text": "/КРОСС/ София.От 16.00 часа на „Дондуков\" 2 президентската институция ще бъде домакин на церемонията по връчването на годишните награди в конкурса „Доброволческа инициатива\" за 2018 г. Държавният глава Румен Радев ще поздрави участниците и организаторите в събитието.***София.От 09.00 часа ще започне редовното заседание на Народното събрание.***София.От 10.00 часа ще започне седмичното заседание на Министерския съвет.***София.От 13.00 часа при тунел „Витиня\" в платното в посока София (33-ти км на автомагистрала „Хемус\") министърът на регионалното развитие и благоустройството Петя Аврамова и председателят на Управителния съвет на Агенция „Пътна инфраструктура\" инж. Светослав Глосов ще проверят заключителния етап от ремонтните работи на виадукта.***София.От 16.30 часа в зала 3.1 на Националния дворец на културата министърът на регионалното развитие и благоустройството Петя Аврамова ще открие Годишното информационно събитие на Оперативна програма „Региони в растеж\" 2014-2020 г. за 2018 г.***София.От 09.30 часа в сградата на ГДБОП ще бъде даден брифинг по повод поредна успешна съвместна операция на ГДБОП и Специализираната прокуратура. Подробности за резултатите от нея ще оповестят заместникът на главния прокурор Иван Гешев, директорът на ГДБОП главен комисар Ивайло Спиридонов, и прокурорът от Специализирана прокуратура Евгения Станкова.***София.От 10.00 часа в БТА зам.-министърът на образованието и науката Карина Ангелиева ще участва в пресконференция на проекта по Оперативна  програма „Наука и образование за интелигентен растеж\" - „ Постигане на оптимална среда за обучение, научни изследвания, иновации и устойчиво развитие на човешкия капитал в сферата на химическите науки: Адаптиране на образованието днес за утрешния ден\".***София.От 10.00 часа в зала 10 на НДК ще се проведе XV Общо събрание на Българската стопанска камара.***София.От 10.00 часа в сградата на КЕВР ще се проведе открито заседание за обсъждане на доклад от „Алро\" СА, ч.ю.л., Република Румъния, за издаване на лицензия за дейността „търговия с електрическа енергия. На заседанието на Комисията ще бъде разгледат и доклад относно заявление на „Алпик Енерджи\" СЕ за продължаване срока на лицензия, издадена за дейността „търговия с електрическа енергия\".***София./с. Лозен.От 10.30 часа в Националния учебен център на БЧК в село Лозен ще се проведе уникална демонстрация на спасителни действия при земетресение и последващ пожар.***София.От 11.00 часа в Централното фоайе на Националната библиотека „Св. св. Кирил и Методий\" ще бъде валидирана пощенска марка „140 г. Национална библиотека\".***София.От 11.00 часа в зала „Арена\" на хотел „Арена ди Сердика\" ще се проведе дискусия на тема „Несъответствия на пазара на труда\", организирана от фондация „Фридрих Еберт\" и сдружение „Солидарна България\".***София.От 13.30 часа в заседателната зала на ВСС ще се проведе заседание на прокурорската колегия.***София.От 14.00 часа в „+ това\" (ул. Марин Дринов 30) ще се проведе семинар за журналисти на тема „Да говорим открито за ХИВ\". Организатор е фармацевтичната компания ГлаксоСмитКлайн.***София.От 18.00 часа в „Мини мол\" - Люлин ще се проведе среща с цел представяне на ПП „Коалиция за Теб, България\" с председател Валери Григоров (оз.генерал гранични войски).***София.От 18.30 часа „Грийнпийс\" - България\" планира прожекция на фасадата на Министерския съвет срещу издаването на ново комплексно разрешително на ТЕЦ „Бобов дол\", което да узаконява изгарянето на отпадъци.***София.От 18.30 часа Фондация „Благотворител\" ще отбележи Международния ден на доброволеца в A Hub (ул. „Христо Белчев\" 3).***София.От 19.00 часа в Централния Военен Клуб ще се проведе официалната церемония по връчване на наградите в конкурса „Мисията ДОБРОВОЛЕЦ - (не)възможна\".***София.От 19.00 часа в залата на Френския културен институт TELUS International ще връчи грантове в размер на 150 000 лева на 25 неправителствени организации в областта на образование, здравеопазване и екология.***Благоевград.От 18.30 часа кметът д-р Атанас Камбитов ще запали коледните светлини на елхата на площад „Георги Измирлиев\".***Бургас.От 13.00 часа кметът Димитър Николов ще награди най-изявените бургаски ученици за учебната 2017/2018 година в зала „Атриум\" на Бургаски свободен университет.***Панагюрище.От 09.00 часа в зала Арена Асарел ще започне вторият ден от Международния детски футболен турнир „Проф. Д-р Лъчезар Цоцорков\".***Русе.От 10.00 часа ще се проведе планирано занятие за действие на служителите от Областна администрация Русе при пожар в сградата.***Смолян.От 15.00 часа на пл.Свобода смолянските доброволци, съвместно с доброволното формирование на гр. Девин ще демонстрират аварийно - спасителни действия при катастрофа.***Шумен.От 14.30 часа в зала 363 ще се проведе пресконференция, на която ще бъде представена актуализираната програма за намаляване на замърсителите и достигане на установените норми за качество на атмосферния въздух както и планираните мерки за подобряване на качеството на въздуха.  ", "date": "2018.12.05", "title": "Предстоящи събития в страната "}
{"url": "http://www.cross.bg/dogovora-rysiya-raketi-1590855.html", "text": "/КРОСС/  САЩ се оттеглят за 60 дни от договора с Русия за премахването на ядрените ракети със среден и малък обсег в Европа. Това съобщи държавният секретар на САЩ Майк Помпейо след края на днешната среща на външните министри от НАТО в Брюксел.Той отбеляза, че това е срок, в който Русия може да се върне към изпълнението на договора от 1987 година. По неговите думи Москва е развивала от началото на века новата ракетна система, която е в нарушение на договора и е отричала за това до миналата есен, когато Вашингтон е обявил наименованието на ракетната система.\"Руските ракети са пряка заплаха за Европа. Проявихме крайно търпение Русия да се върне към споразумението. В тези 60 дни няма да разполагаме нови ракети. Руснаците нямаха никакво намерение досега да се съобразят с многократните ни предупреждения\", добави Помпейо.По неговите думи нарушението на договора от руската страна се вписва в други сходни действия на Москва - в Грузия, Украйна, Сирия, случая със Сергей Скрипал, намесата в избори. Той отбеляза, че Китай, тъй като е извън споразумението, се чувства свободен да произвежда спокойно ракети, които застрашават съюзници на САЩ. Държавният секретар уточни, че досега без успех Вашингтон се е опитвал да привлече Китай към сходно споразумение. ", "date": "2018.12.05", "title": "САЩ се оттеглят временно от договора с Русия за ракетите в Европа "}
{"url": "http://www.cross.bg/durva-vuglishta-tazi-1590856.html", "text": "/КРОСС/  Над 180 хиляди души, одобрени да получат енергийна помощ за тази зима, ще се отопляват с дърва, въглища или пелети, които ще си закупят сами, съобщиха за Дарик от Агенцията за социално подпомагане. Заради поскъпването на енергоносителите помощта от 374 лева, която се полага за петте месеца на зимата, е изплатена накуп и средствата вече са получени от хората, обясни Бойка Тодорова, главен експерт в отдел \"Социални и семейни помощи\" в агенцията. По думите й все по-малко хора желаят да получат помощта в натура, чрез директно предоставяне на дърва или въглища. Еднократното подпомагане за отопление тази година е отпуснато на близо 210 хиляди лица и семейства.Едва 6000 души са заявили, че през тази зима искат да получат дърва или въглища в натура, вместо да им бъдат отпуснати пари, с които да си ги купят. В същото време над 180 хиляди лица вече разполагат със сумата от 374 лева, с която да осигурят дърва, въглища или друг вид твърдо гориво за отопление. Те трябва да знаят, че не могат да ги похарчат за друго, и ще бъдат проверени от служителите на социалните дирекции, обясни пред Дарик Бойка Тодорова от Агенцията за социално подпомагане. \"В случаите, когато е установено, че няма дърва, с което да се отоплява, те биват санкционирани и наказани за следващия отоплителен сезон да не получават целева помощ за отопление\", посочи Тодорова.Често в малките населени места, където получателите на помощи за отопление са основно възрастни хора, кметовете организират доставката на дърва и въглища по домовете на хората. Проверяваме как стоят нещата с тази организация в плевенското село Бреница, където миналата седмица починаха възрастни мъж и жена, всеки в своята къща, а техен съселянин написа писмо до институциите, в което твърди, че хората са умрели от глад, студ и мизерия. Кметът на Бреница д-р Пламен Лъжовски обясни, че помага на всички жители в нужда, но не се е занимавал с доставянето на дърва и въглища, с каквито хората в селото масово се отопляват. \"По какъв начин, какво правят нямам никаква представа. Има и крадени дърва, лъжат, купуват си ги и се снабдяват по невидими начини\", отбеляза Лъжовски. ", "date": "2018.12.05", "title": "Близо 200 хиляди души ще получат енергийна помощ тази зима "}
{"url": "http://www.cross.bg/leonardo-vinchi-kodeks-1590857.html", "text": "/КРОСС/  Британската библиотека планира мащабна изложба за тетрадките на Леонардо да Винчи, съобщи Асошиейтед прес.Изложбата \"Леонардо да Винчи: Ум в движение\" ще представи бележки и рисунки от три от най-значимите му тетрадки - \"Арунделски кодекс\", \"Форстърски кодекс\" и Лестърски кодекс\". Те ще бъдат показани заедно за първи път във Великобритания.Тетрадките на Леонардо да Винчи разкриват \"изключително динамичен мислител, който е можел да прави връзка между много явления и дисциплини\", каза кураторът на изложбата Андрея Кларк.Изложбата за Леонардо да Винчи ще продължи от юни до септември догодина. ", "date": "2018.12.05", "title": "Британската библиотека ще изложи тетрадките на Леонардо "}
{"url": "http://www.cross.bg/pishe-zaradi-fandukova-1590858.html", "text": "/КРОСС/ Вестниците коментират подадената от заместник-кмета по транспорта на София оставка. Евгени Крусев напуска, защото е обвиняем за ремонта на улица \"Граф Игнатиев\", пише . Вестникът цитира кмета Фандъкова, според която оставката е всъщност понасяне на отговорност. Крусев стана заместник-кмет през 2016 година на мястото на Любомир Христов, подал оставка заради скандален договор, припомня изданието. \"Фандъкова остави вината за \"Графа\" на заместника си\", коментира. Кметът с готовност прие оставката на Евгени Крусев, който чака обвинение от прокуратурата за ремонта. Тя не каза и една добра дума за работата на заместника си, пише още вестникът. \"Оставка и обвинение за заместник-кмет на София\", е водещото заглавие на . БСП иска и Фандъкова да освободи поста, допълва подзаглавието.Друга обща тема за днешните всекидневници е решението на Съвета на Европейския съюз, свързано с така наречения пакет \"Мобилност 1\". Страната ни ще иска отлагане на новите правила, според които шофьорите ще трябва да се прибират в страната си на всеки три-четири седмици, информира \"Труд\". До края на 2024 година всички камиони трябва да са оборудвани с интелигентни тахографи. България и още осем държави са гласували против, пише още вестникът. \"Край със спането в ТИР-а\", е интерпретацията на . Шофьорите ще могат да нощуват само на хотел. Четири държави не са стигнали, за да се отхвърли промяната ,предложена от френския президент Еманюел Макрон. \"Транспортните министри на Евросъюза одобриха неприемливи за българския бизнес правила\", информира \"Сега\". Решението вероятно ще влезе в сила през 2020 година. \"Монитор\" допълва \"Качват трети шофьор в тира заради нови европравила\". Франция и Германия порязаха българските превозвачи, подчертава изданието.\"Работодатели скочиха на скъпия ток на борсата\", съобщава \"\". \"Заводи спират работа заради скъпия ток\" е основната тема на . Бизнесът обвини правителството в некомпетентна енергийна политика, пояснява опозиционното издание.\"Страданието на животните предизвиква земетресения\", предупреждават индийски учени, пише . В потвърждение на извода на индийците е трусът в Непал от 2015 година,при който загинаха шест хиляди души. Той бе предшестван от най-масовото ритуално жертвоприношение, при което хората изклаха 600 хиляди животни и птици. Концентрираното причиняване на болка и страх при убийствата създава реални физически вълни, които са причина за катаклизми като земетресение, поясняват учените, цитирани от \"24 часа\". Те всъщност доразвиват теорията на Алберт Айнщайн за влиянието на гравитационните вълни. Болката на умъртвеното животно е всъщност освобождаване на огромно количество жизнена енергия, която съвременната наука все още не може да измери. ", "date": "2018.12.05", "title": "Преглед на печата"}
{"url": "http://www.cross.bg/banevi-prokyror-glavniyat-1590887.html", "text": "/КРОСС/ Връщането на Евгения и Николай Баневи ще бъде осъществено на Никулден (6 декември). Това съобщи главният прокурор Сотир Цацаров,  цитиран от агенция БГНЕС.„Това, което ще предприемат колегите от Специализираната прокуратура е незабавни действия, ново актуализирано обвинение, задържане за 72 часа и незабавно искане за постоянно задържане.Полетният график е утвърден и е работа на ГД „Охрана\" към Министерство на правосъдието. За нас е важно самото пристигане и организацията, която е свързана с по-нататъшните действия по разследването\", подчерта още главният прокурор.Баневи са разследвани в България за източването на завод „Полимери\". Те бяха задържани на 26 октомври на летището в Ница. Според адвоката им - на път за София. С тях бяха и трите им деца. Френският съд отхвърли молбата на Евгения Банева да я пусне от ареста, за да се грижи за децата си. ", "date": "2018.12.05", "title": "Цацаров: Баневи се връщат на Никулден, чакаме Митьо Очите"}
{"url": "http://www.cross.bg/sdvr-hristo-botev-1590888.html", "text": "/КРОСС/ Заснех травестити и полицаи да си бъбрят приятелски на бул. \"Христо Ботев\", а комисар Антон Златанов от СДВР убеждаваше Комисията по обществен ред и сигурност, че от месеци вече ги нямало на въпросното място. Това коментира общинският съветник от БСП Николай Николов. Той все още чака обещаната от кмета Йорданка Фандъкова среща на представители на Комисията по обществен ред и сигурност към СОС, на която той е член, и СДВР. Такава му беше обещана в отговор на зададен въпрос във връзка с инициирана от него подписка срещу травеститите и хамалите на бул. \"Христо Ботев\" и площад \"Македония\". Тогава над 1000 граждани поставиха подписите си, възмутени от постоянното им присъствие в центъра на София и очевидното беззаконие.Докато бъде организирана срещата между Столична община и СДВР Николай Николов обеща да заснема травеститите всяка вечер в продължение на седмица и да поства снимките в социалните мрежи.\"Още през първата нощ акцията ми даде нужния снимков материал, който потвърди безпомощността на институциите, коментира Николай Николов. - В петък, 30 ноември, към 23,30 часа на бул. \"Христо Ботев\" се появиха двама травестита. 15 минути по-късно при тях спря полицейска кола и след кратък разговор между травеститите и представителите на полицията, патрулната кола си тръгна. Травеститите останаха като се разделиха на двата ъгъла на булеварда, където да предлагат услугите си - пред централния вход на Министерство на земеделието и на ъгъла на бул. \"Христо Ботев\" и ул. \"Позитано\". Травеститите изчезваха отвреме навреме по тъмните улички и след известно време се появяваха, придружавани от мъже, не спираха да заговарят всеки минаващ гражданин, а единият от тях реши да се облекчи върху Министерството на земеделието. Видимо от снимките е присъствието на проституиращи и СДВР знае за тях, което опровергава твърдението на г-н Антон Златанов. Той ми беше казал в Комисията по обществен ред и сигурност, че от месеци нямало травестити на това място. Очевидно е и бездействието на полицията, чиито представители дойдоха, видяха ги, поговориха си с тях и си тръгнаха, оставяйки ги да извършват услугите си и да притесняват гражданите\".Общинският съветник от БСП попита какво трябва да се случи, за да бъдат предприети мерки срещу беззаконието в центъра на София. \"Очевидно е какво вършат тези хора, направил съм над 150 снимки още първата вечер, които съм готов да предоставя и на СО, и на СДВР, има гражданско недоволство, изразено в над 1000 подписа, поставял съм въпроса и в Комисията по обществен ред и сигурност, и в залата на Столичен общински съвет, където лично кметът Фандъкова пое ангажимент да търсим заедно със СДВР решение. Ангажимент, който не изпълни и така предаде хората, които се подписаха. За мен с бездействията си СДВР и Йорданка Фандъкова казват на гражданите сами да се оправят, както могат. И това, че биват притеснявани, а понякога и бити и ограбвани си е техен проблем, коментира Николай Николов. - Тази безпомощност или нежелание на управляващите да се борят с беззаконието, а може би и двете, правят София най-несигурната столица в Европейския съюз\". ", "date": "2018.12.05", "title": "Николай Николов: Заснех травестити и полицаи да си бъбрят приятелски на бул. \"Христо Ботев\""}
{"url": "http://www.cross.bg/merki-strana-dannite-1590873.html", "text": "/КРОСС/  GDPR влезе в действие, считано от 25.05.2018 г. Освен становища, корективни мерки, публично оповестени са и няколко санкции в значителен паричен размер. Защо са наложени те и какви са пропуските на санкционираните компании:1. Австрия - санкция от 4 800 евро.Съгласно официално публикуваната информация на сайта на надзорния орган, санкцията е наложена заради нарушен принцип на „прозрачност\" при осъществяване на видеонаблюдение от страна на австрийски търговец.2. Португалия - 400 000 евро.Болница в Португалия е пренебрегнала изискванията, свързани с правилата за достъп до данни, като с това е изложила на риск данните на пациенти. Конкретните нарушения, от една страна, се състоят в наличието в системата на болницата на „профили\" на специалисти с прекратени правоотношения с нея. От друга страна, достъпът до данните на специалистите, които към момента работят за болницата, не е бил съобразен с принципа „необходимост да се знае\".3. Германия - 20 000 евро.Сайт за социални контакти не е приложил мерки, с които да гарантира сигурността на данните на потребителите. Въпреки че съгласно GDPR определени мерки за сигурност следва да бъдат приложени „като се отчете риска в конкретния контекст на обработване\", остава интересен въпросът дали немският надзорен орган счита, че препоръчаните мерки следва да бъдат винаги приложени или това се дължи на допълнителни нормативни изисквания на немското право. Така или иначе, въпросът се следи с голям интерес и очакваме скоро да станат известни повече подробности около немската глоба.Друг от интересните публично известни случаи - пробивът в сигурността на хотелската верига Marriott. Според www.zned.com, разходите  в подобни случаи ще струват за компаниите 350 милиона долара. ", "date": "2018.12.05", "title": "Наложиха първите европейски глоби за  GDPR"}
{"url": "http://www.cross.bg/etazh-vchera-dyshi-1590875.html", "text": "/КРОСС/  Досъдебно производство за причиняване на средна телесна повреда по непредпазливост е започнала районната прокуратура във Варна, след като вчера шестима души пострадаха в асансьор, който пропадна в болница „Света Анна\".В ранния следобед във вторник на съоръжението се качили осем души при максимално разрешени петима. „Той е пропаднал под първия етаж към мазето, успяхме да изведем шестимата, когато го вдигнахме на първия етаж, но след това асансьорът тръгна нагоре и една жена остана вътре, тя беше изведена последна на последния етаж\", разказа вчера изпълнителният директор д-р Красимир Петров.Районният прокурор Красимир Конов посочи, че най-тежко пострадалата жена е с изкълчени коленни стави. Вече е направен оглед на мястото на инцидента, разпитани са пострадалите и е изискана документацията на асансьора. Той е бил сертифициран през май и обследван от поддържащата фирма през ноември. Конов отказа да коментира на този етап какво е довело до инцидента. Проверката продължава. ", "date": "2018.12.05", "title": "Прокуратурата се захвана с пропадналия асансьор във варненската МБАЛ „Света Анна”"}
