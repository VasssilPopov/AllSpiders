{"url": "http://www.cross.bg/zeman-drahosh-prezident-1566500.html", "text": "/КРОСС/ Милош Земан спечели втори мандат като президент на Чехия. Той победи с минимална разлика опонента си в балотажа химика Иржи Драхош. При 99.35% преброени бюлетини Земан получава подкрепата на 51.55% от избирателите, а Драхош - на 48.44%, съобщава Ройтерс.Земан получи най-много гласове на първия тур. Социологическите проучвания между двата тура на президентските избори обаче даваха преднина на бившия председател на Чешката академия на науките Иржи Драхош, който беше подкрепен от петима от седмината отпаднали кандидати на първия тур.Новият чешки президент ще се изправи пред политическа криза веднага след встъпването си в длъжност. Преди две седмици правителството, ръководено от милиардера популист Андрей Бабиш загуби вота на доверие в парламента в Прага.От държавния глава се очаква да връчи мандат за съставяне на нов кабинет. Ако Земан спечели, Бабиш ще получи втори шанс, въпреки че имунитетът му беше свален и се очаква срещу него да започне разследване. Милиардерът беше обвинен в организиране на схема за незаконно присвояване чрез негови фирми на 50 милиона крони (около 2,5 млн. долара) под формата на земеделски субсидии от фондовете на ЕС. Земан обаче декларира подкрепата си към него, а няма законодателни пречки той да състави ново правителство.73-годишният Земан отказа да участва в телевизионни дебати между претендентите. Той сравнява Европейския съюз с Варшавския договор, има проруски виждания и враждебно отношение към имиграцията и мюсюлманите.Той определя миграционната криза като \"организирано нашествие\", а мюсюлманите - като хора, \"които е невъзможно да бъдат интегрирани\". Подкрепата за него идва предимно от селските райони и нискоквалифицираните работнически среди.68-годишният му опонент Драхош пък няма политическа кариера зад гърба си. Той е бил ръководител на Чешката академия на науките и има над десет патента. Центрист, либерал и убеден европеец, Драхош смята, че Чехия трябва да играе по-активна роля в Европейския съюз.Той също се изказва срещу квотите за бежанци като \"съвсем неправилна идея и лоша стратегия\" от страна на ЕС. За разлика от действащия президент обаче той е твърдо против референдум за членството на Чехия в блока. Освен това подкрепя и въвеждането на еврото в страната.  ", "date": "2018.01.28", "title": "Евроскептикът Милош Земан спечели втори мандат като президент на Чехия"}
{"url": "http://www.cross.bg/episkop-sinod-mitropolit-1566502.html", "text": "/КРОСС/ На състоялите се днес епархийски избори във Видин избирателите, излъчени от епархията, дадоха своите гласове за двамата кандидати, от които Светият синод ще избере на 4 февруари новия Видински митрополит. Най-много гласове получиха Драговитийският епископ Даниил - 27 гласа, и Мелнишкият епископ Герасим - 26 гласа, съобщи отделът \"Връзки с обществеността\" при Светия синод на БПЦ-БП.Всеки от останалите трима кандидати за нов митрополит на Враца е получил по два гласа. Това са Белоградчишкият епископ Поликарп,Агатополският епископ Йеротей и Константийският епископ ЯковЕпархийските избори във Видин са се състояли под ръководството на Врачанския митрополит Григорий. Спазвайки устава на БПЦ-БП, избирателите са давали тайно своя глас, като са били пуснати 29 бюлетини.Драговитийският епископ Даниил /1972 г./ е викарий на митрополита на САЩ, Канада и Австралия, а Мелнишкият епископ Герасим /1979 г./ е главен секретар на Светия синод и е председател на патриаршеската катедрала \"Св. Александър Невски\".На 3 февруари е насрочено заседание на Светия синод на БПЦ, на което ще се разгледа документацията от избора във Враца. Уставът на БПЦ предвижда на заседанието да се разгледат и евентуално постъпили жалби от участниците в избора. В случай, че Светият синод счете избора за изряден, на 4 февруари ще е каноничният избор за нов Врачански митрополит в параклиса \"Св. цар Борис - Покръстител\" в Синодалната палата. На него патриарх Неофит и митрополитите от Светия синод ще изберат един от двамата кандидати и ще го утвърдят за нов Видински митрополит. ", "date": "2018.01.28", "title": "Станаха ясни кандидатите за следващ Видински митрополит "}
{"url": "http://www.cross.bg/gradysa-slunchevo-predimno-1566489.html", "text": "/КРОСС/ През нощта ще бъде предимно ясно, а в понеделник - слънчево. Ще се затопли и минималните температури ще бъдат между минус 5 и 0 градуса, а максималните - между 9 и 14 градуса. Ще духа умерен северозападен вятър.Атмосферното налягане ще е значително по-високо от средното за януари и слабо ще се понижи.В планините ще е предимно слънчево. Ще духа силен северозападен вятър. Максималната температура на височина 1200 м ще бъде около 6 градуса, на 2000 м - около 0 градуса.И над Черноморието ще бъде предимно слънчево. Ще духа умерен северозападен вятър. Максималните температури на въздуха ще са от 11 до 13 градуса. Температурата на морската вода ще е 6 градуса, а вълнението на морето ще бъде 1-2 бала.И във вторник, 30 януари, ще е предимно слънчево, ще духа умерен северозападен вятър. Минималните температури ще са между 0 и 5 градуса, а максималните - между 11 и 16 градуса.В последния януарски ден - сряда, вятърът ще отслабне, ще има временни увеличения на облачността, а температурите ще са с 2-3 градуса по-ниски. ", "date": "2018.01.28", "title": "С новата седмица идва и затопляне"}
{"url": "http://www.cross.bg/vinetki-avtomobili-vsichki-1566473.html", "text": "/КРОСС/ На 31 януари (сряда) изтича валидността на годишните винетки за 2017 г. Стикери се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи\", областните пътни управления и гранично контролно-пропускателните пунктове.През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер.За първи път годишната винетка за всички превозни средства важи за срок от една година от датата на купуването й, т. е. ако шофьор си купи стикер например на 3 март 2018 г., когато тръгва на път за Националния празник, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.От пускането в разпространителската мрежа на винетките за 2018 г. до сега са продадени 597 905 стикера от всички видове и за всички категории превозни средства. Начислените приходи са над 49 млн. лв. От тях 35,7 млн. лв. са от шофьорите на леки автомобили, а около 13,3 млн. лв. от останалите видове МПС.Най-търсените винетки за 2018 г. от шофьорите на леки автомобили до момента са годишните - 346 928 бр., следват седмичните - 104 903 бр., месечните - 13 541 бр., и тримесечните - 1 994 бр.От шофьорите на МПС Категория 1 и 2 най-предпочитани са дневните винетки - 98 856 бр., следват месечните - 16 652 бр., седмичните - 7 986 бр., и годишните - 7 045 бр.На Дирекция „Социално подпомагане\" са предоставени 164 075 бр. годишни винетки за леки автомобили на стойност 15 915 275 лв., които са за сметка на АПИ. юПълният списък на пунктовете за продажба на винетки е публикуван на интернет страницата на АПИ:   ", "date": "2018.01.28", "title": "На 31 януари изтича валидността на годишните винетки за 2017 г."}
{"url": "http://www.cross.bg/moskovski-mihaiilovich-nankov-1566477.html", "text": "/КРОСС/ Утре, 29 януари, министърът на транспорта, информационните технологии и съобщенията Ивайло Московски и министърът на регионалното развитие и благоустройството Николай Нанков ще се срещнат с вицепремиера и министър на строителството, транспорта и инфраструктурата на Сърбия Зорана Михайлович.Зорана Михайлович е на посещение в България по покана на министър Московски.Основните теми на разговор ще бъдат в областта на железопътната и пътната инфраструктура.Вицепремиерът Михайлович и министрите Московски и Нанков ще дадат съвместен брифинг от 13:00 часа, в зала 3, в сградата на МТИТС, ул. „Дякон Игнатий\" № 9. ", "date": "2018.01.28", "title": "Министрите Ивайло Московски и Николай Нанков ще се срещнат с вицепремиера на Сърбия"}
{"url": "http://www.cross.bg/polsha-evropa-sigyrnost-1566474.html", "text": "/КРОСС/ САЩ гледат на планирания газопровод \"Северен поток 2\" между Русия и Германия като на заплаха за енергийната сигурност на Европа, каза американският държавен секретар Рекс Тилърсън, цитиран от Ройтерс.Полша, Украйна и балтийските държави се опасяват, че газопроводът ще засили зависимостта на Европа от руския газ и ще даде на Кремъл милиарди долари допълнителни приходи, с които да финансира още по-голямо нарастване на военната си мощ по границите на Европейския съюз.\"Както и Полша, САЩ са против \"Северен поток 2\", защото смятаме, че той ще подкопае цялостната енергийна сигурност и стабилност в Европа\", каза Тилърсън на съвместна пресконференция с полския външен министър Яцек Чапутович след разговорите им във Варшава. \"Нашата опозиция (срещу газопровода) се базира на общите ни стратегически интереси\", добави държавният секретар.Северните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва Ройтерс, позовавайки се на неотдавнашно изявление на германското икономическо министерство.Агенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ. \"Ние сме горди, че подкрепяме енергийната диверсификация и сигурността на Полша\", каза Тилърсън днес.Двамата външни министри се ангажираха също така да засилят отбранителното сътрудничество между Полша и САЩ. Чапутович каза, че Варшава би желала САЩ да засилят военното си присъствие в страната. \"Разполагането на американски войски на наша територия дава на поляците чувство за сигурност и ние сме благодарни за това. Искаме това присъствие да се засили и да стане постоянно\", посочи той.Полско-американското отбранително сътрудничество получи силен тласък миналата година с разполагането на около 5000 американски войници в Полша като част от две отделни мисии - американска и натовска. Тези мисии имат за цел да вдъхнат увереност на съюзниците от източния фланг на НАТО, че алиансът има сериозно намерение да ги защитава от руска агресия. ", "date": "2018.01.28", "title": "Тилърсън: \"Северен поток 2\" е заплаха за енергийната сигурност на Европа"}
{"url": "http://www.cross.bg/lyna-syper-godini-1566476.html", "text": "/КРОСС/ Изключително \"рядка супер кървава синя луна\" ще може да бъде наблюдавана тази сряда в части от Северна Америка, Азия, Близкия Изток, Русия и Австралия.Необичайният космически феномен е породен от факта, че за първи път от 36 години ще се обединят в едно три необикновени лунни събития - извънредно голяма супер луна, синя луна и пълно лунно затъмнение. \"Това е астрономическа трифекта\", коментира развълнувано за АФП Кели Бийти, старши редактор в списание „Скай ен Телескоп\".Терминът \"Синя луна\" дефинира второто пълнолуние в рамките на един календарен месец. Повечето години имат 12 пълнолуния, появяващи се по веднъж на всеки месец, но в някои години се появяват по две пълнолуния в един месец. Обикновено това се случва на всеки две години и осем месеца.Предстоящата пълна луна пък е третата от поредицата \"супер луни\", които се случват, когато Луната е най-близо до околоземната орбита.Тази точка, наречена перигей, кара Луната да изглежда 14% по-голяма и 30% по-ярка.По време на затъмнението пък, Луната ще се приплъзне в сянката на Земята, докато белия диск светлина не се оцвети в оранжево или червено.Необикновеното подреждане на Слънцето, Луната и Земята ще продължи един час и 16 минути и за жителите на западните Щатите и Канада ще бъде видимо малко преди изгрев.За пребиваващите в Близкия Изток, Азия, Източна Русия, Австралия и Нова Зеландия най-добрата гледка към феноменалното лунно шоу ще се открие вечерта, докато Луната се издига. \"Досега сме били свидетели на множество супер луни и лунни затъмнения, но е изключително рядко да съвпаднат и със синята луна. За мен това е същинско чудо\", изтъкна Джейсън Ауфденнберг - доцент по физика и астрономия в университета по аеронавтика в Дейтона Бийч, щата Флорида.Според списание \"Скай ен Телескоп\" последният път, в който супер луна и лунно затъмнение са били по едно и също време е било на 30 декември 1982 г. Тогава те отново са съвпаднали и с орбиталния перигрей и са можели да се наблюдават от Европа, Африка и Западна Азия.В Северна Америка обаче калкулациите на учените показват, че подобно \"супер кървавата синя луна\" се е случила за последно на 31 май 1844 г. или по-точно - преди около 135 години. ", "date": "2018.01.28", "title": "Нова супер кървава синя луна"}
{"url": "http://www.cross.bg/revol-matzkevich-nanga-1566490.html", "text": "/КРОСС/ Безпрецедентната акция на връх Нанга Парбат в Каракорум, Пакистан завърши с един спасен и един изгубен живот.Френската алпинистка Елизабет Револ е спасена, но екипите не са успели да достигнат поляка Томаш Мацкевич. Той е обявен за загинал, съобщиха пакистанските власти, цитирани от Ройтерс и Асошиейтед прес.Четирима спасители доброволци от друга полска експедиция заради лошото време не са успели да достигнат Мацкевич, който е страдал от снежна слепота и височина болест.Револ, която е с измръзване на краката и не може да ходи, е превозена до близък град.Двамата алпинисти опитали да покорят Нанга Парбат - деветия по височина връх в света (8126 м), който е известен и като \"планината убиец\". Те опитали да изкачат върха в чист алпийски стил, без височинни носачи, кислород в бутилки и предварително подготвени лагери. Започнали финалната атака на върха на 25 януари от лагер на 7300 м. На 26 януари подали сигнал за помощ, тъй като Мацкевич получил остра височинна болест, измръзвания и снежна слепота. С помощта на Револ достигнал палатката на височинния лагер, но не е бил в състояние да продължи надолу. Револ продължила сама слизането по изключително трудния технически маршрут.В същото време на вр. К2 (8611 м) в Каракорум се провеждаше полска национална експедиция с цел първо в историята зимно изкачване на единствения неизкачван през този сезон осемхилядник. В състава на експедицията са едни от най-силните и опитни алпинисти в света.Била организирана спасителна акция - два пакистански военни хеликоптера са превозили четирима от алпинистите, изкачващи К2 до подножието на Нанга Парбат.Елизабет Револ е забелязана на по-малко от 1000 м по-високо и от нея е получен сигнал, че въпреки измръзванията и липсата на храна и вода е добре. Издирването на Мацкевич е прекратено. ", "date": "2018.01.28", "title": "Безпрецедентната акция на връх Нанга Парбат завърши се един спасен и един изгубен живот"}
{"url": "http://www.cross.bg/episkop-eparhiya-mitropolit-1566493.html", "text": "/КРОСС/ Нов духовен водач на Видинската епархия се избира днес. Това се налага поради кончината на Видинския владика Дометиан през септември миналата година.Кандидатите са петима -  епископ Даниил - викарен епископ в САЩ,  епископ Поликарп от Пловдивската епархия, епископ Яков също от Пловдивската епархия, епископ Йеротей от Сливенската епархия и епископ Герасим, главен секретар на Светия синод.Епархийските избиратели са 30. Днешните избори са първият етап от избора на нов Видински митрополит.Те се ръководят от Врачанския митрополит Григорий, който е назначен за наместник и ще управлява делата на Видинската епархия до въдворяването на нов митрополит.На 4 февруари ще се състои и каноническият избор, при който Светият синод ще утвърди новия Видински митрополит. ", "date": "2018.01.28", "title": "Избират нов духовен водач на Видинската епархия "}
{"url": "http://www.cross.bg/ikea-kamprad-pochina-1566491.html", "text": "/КРОСС/ Основателят на IKEA Ингвар Кампрад почина на 91-годишна възраст, предаде AFP.Енигматичният основател на шведския гигант в производството и търговията с мебели е издъхнал в неделя, 28 януари, съобщи компанията.\"Ингмар Кампрад почина спокойно в дома си\", в Южна Швеция, съобщи IKEA чрез Туитър. Ингвар ще липсва много на семейството му и на колегите в IKEA по света, ще пазим топли спомени за него, пишат още от компанията. ", "date": "2018.01.28", "title": "Почина основателят на IKEA"}
{"url": "http://www.cross.bg/gripa-yslozhneniya-plovdiv-1566492.html", "text": "/КРОСС/ Усложненията от грипа препълниха болниците. В Пловдив и Пазарджик, например, не досигат легла и се налага да търсят допълнителни. Пикът на грипната епидемия все още не е отминал. За сериозни усложнения предупреждават лекарите. Болниците в Пазарджик и Пловдив са препълнени с пациенти, получили пневмонии вследствие на вирусната инфекция.Между 10 и 12 деца на ден постъпват в пазарджишката болница с усложнения от грипа. Най-уязвими са тези между 1-5 годишна възраст. Най-честите усложнения от грипа при децата са бронхити, ларингити и пневмонии, предупреждават лекарите.„Изкара грипа, но не успя да се доизлекува детето. Сега сме с двустранна пневомния. Заразяването - имаме батко, който ходи на градина и най-вероятно е станало от него\", разказва Галина Дъбова.Усложненията от грипа се оказват и рискови за хората над 50-годишна възраст, защото отключват съпътстващи заболявания, които могат да доведат до фатален край.„Аз реших, че съм се излекувала и тръгнах на работа, защото наистина се чувствах, че съм по-добре, докато преди пет дни пак се почувствах много зле. Направиха ми снимка и се оказа, че имам двустранна бронхопневмония\", разказва Екатерина Илова, пациентка от град Белово.„Има 120 човека в момента, от които 80 от тях са с пневмонии. Това значи повече от 60-70% от болните, които лежат в момента са с възпалителни процеси на белите дробове. Тогава, когато се появят на фона на лечение на вирусна инфекция, се появят болки в гърдите, кашлица и отделяне на секрет, това вече говори за наслояване на една бактериална инфекция след вирусите\", обяснява д-р Георги Станчев, началник отделение\"Вътрешни болести\" МБАЛ-Пазарджик.Неправилното самолечение е една от причините да попаднем в болницата.„Антибиотиците лекуват бактериите, а не вирусите. При типичен грип антибиотиците не помагат\", категоричен е д-р Георги Цигаровски, семеен лекар в Пловдив.И двете детски отделения и двете вътрешни в Пазарджишката болница са препълнени. Въпреки липсата на легла пациенти не се връщат. По време на епидемията всички болница са длъжни да оставят резервни легла за спешни случаи. Специалистите препоръчват в никакъв случай да не прибягваме до самолечение, а да потърсим навреме лекарска помощ, за да не получим усложнения от грипа.  ", "date": "2018.01.28", "title": "Болниците в Пазарджик и Пловдив - пълни с болни с усложнения след грип"}
{"url": "http://www.cross.bg/yankov-kvalifikatziite-ostana-1566494.html", "text": "/КРОСС/ Радослав Янков преодоля квалификациите на паралелния гигантски слалом от Световната купа по сноуборд в Банско.Янков се нареди седми в пресявките с време 1:16.96 секунди, като остана на 0.97 секунда от най-бързия Невин Галмарини (Швейцария).Така на осминафиналите по-късно днес той ще се изправи срещу Каспер Флюч (Швейцария).През миналия сезон Янков записа победа и второ място в Банско, а в последствие взе и малката Световна купа в дисциплината паралелен гигантски слалом. В първия старт в курорта през настоящата кампания в петък той остана 18-и.Другите трима българи отпаднаха още след първия манш в квалификациите. Станислав Вангелов се нареди 46-и, веднага след него завърши Михаил Кръшняк, а Димитър Ганичев остана 52-и.При жените най-добрата българка Теодора Пенчева финишира на 25-о място с 1:26.95 минута. Тя завърши на 2.40 секунди от място в топ 16 и продължаване в елиминациите.Най-бърза в квалификациите беше Естер Ледецка (Чехия) с 1:20.25 минута. ", "date": "2018.01.28", "title": "Радо Янков на осминафинал в Банско"}
{"url": "http://www.cross.bg/zatvorite-raboteshtite-arestite-1566495.html", "text": "/КРОСС/ Работещите в затворите и арестите ще протестират за пореден път утре, навръх професионалния си празник. Със събрания на открито те ще поставят отново своите искания  за достойни трудови възнаграждения и по-добри условия на труд.Протести ще има освен в София, в още в 11 града. В зависимост от реакцията на институциите, акциите ще продължат и в следващите месеци, в т.ч. и по време на посещенията на министрите на правосъдието от Европейския съюз, съобщават от синдиката на служителите в затворите. ", "date": "2018.01.28", "title": "Работещите в затворите и арестите излизат на протест утре"}
{"url": "http://www.cross.bg/kambodzha-tyristi-reap-1566496.html", "text": "/КРОСС/ В неделя Камбоджа обяви, че е арестувала 10 чуждестранни туристи, които са „пяли и танцували порнографски\".Групата, която може да бъде осъдена на година затвор по обвинения в порнография, се яви тази събота в съда. Младежите, по-голямата част от които британци, са били заловени от властите в четвъртък в наетата от тях вила в град Сием Реап, близо до известния храмов комплекс Ангкор Ват.Дуонг Таври, ръководителка на Департамента за защита на трафика на хора и младежта в града, заяви пред АФП, че групата е пребивавала в кралството няколко месеца преди да бъде арестувана. „Хванахме ги, защото извършваха дейности, които са против културата ни\", оправда се тя.Туристите, които отиват в Камбоджа, за да посетят историческият религиозен паметник Ангкор Ват често остават да пренощуват в съседния град Сием Реап, където е пълно с различни хотели, барове и ресторанти.В последните години обаче властите започнаха да дебнат за посетители, които публикуват свои разголени снимки в близост до древните руини и дори да им забраняват да стъпват в близост до него, ако облеклото им не е подходящо. ", "date": "2018.01.28", "title": "В Камбоджа арестуваха развеселени туристи заради „порнографски танци“"}
{"url": "http://www.cross.bg/afrin-obstrel-dnes-1566499.html", "text": "/КРОСС/ Турски бойни самолети и танкове бомбардираха стратегически хълм в предградията на сирийския град Африн днес, а подкрепени от Анкара сирийски бунтовници влязоха в тежки сражения с кюрдските милиции. Това съобщи държавната турска телевизия ТРТ, цитирана от ДПА. Кадри, излъчени по ТРТ, показаха експлозии и дим, издигащ се над планината Бурсая край Африн, която според телевизията е от \"стратегическо значение\".Сирийският център за наблюдение на човешките права (СЦНЧП) потвърди интензивни въздушни удари и обстрел на Африн днес. Сирийското правителство съобщи, че турският обстрел на държания от кюрдите регион Африн е нанесъл сериозни щети на древния храм Аин Дара - храм от желязна епоха с останки на големи изваяни базалтови блокове. Снимки в интернет, които Ройтерс не можа да потвърди от независим източник, показват кратер от снаряд в обекта.Изявление на отдела за антики на сирийското правителство, цитирано от сирийските медии, призовава на Турция да бъде оказан международен натиск, за да бъде предотвратено обстрелването на археологически и културни обекти. СЦНЧП посочи, че Аин Дара е бил изложен на турски обстрел, предизвикал сериозни щети, но не и жертви. ", "date": "2018.01.28", "title": "Засилени турски удари по северния сирийския град Африн"}
{"url": "http://www.cross.bg/merki-emisii-metroto-1566497.html", "text": "/КРОСС/ \"За съжаление през последните три - четири дни, както бяха и прогнозите, се получиха сериозни превишения на нивата на фини прахови частици. Днес за първи път пуснахме в обръщение и така наречения \"зелен билет\", който цели повече хора да слязат от личните си автомобили и да използват градския транспорт. До този момент над 10 000 билета са продадени от сутринта.\" Това заяви столичният кмет Йорданка Фандъкова след празника по случай 20 години от пускането в експлоатация на първия участък на софийското метро.\"Ще се предприемат и други мерки, за да се разсеят тези емисии, в това число и рестриктивни мерки\", допълни още тя.\"Каквито и мерки да предприемем, ако все повече хора не се включват лично в тези инициативи, трудно ще можем да се справим с това предизвикателство\", категорична беше Фандъкова.Столичният кмет съобщи, че се работи и по дългосрочна програма с мерки срещу мръсния въздух, като най- голямата мярка е разширяване на метрото. От думите й стана ясно, че около 300-400 000 души дневно използват метрото, като това помага да се спестяват 75 000 тона годишно емисии, а с пускането на третата линия на метрото ще се спестят около 90 000 тона емисии.Празникът беше отбелязан на метростанция \"Константин Величков\". На него присъстваха бившият кмет Стефан Софиянски, Ангел Попов - заместник-министър на транспорта, директорът на Метрополитен Стоян Братоев, общински съветници, депутати, граждани на столицата. ", "date": "2018.01.28", "title": "Над 10 000 столичани са се възползвали от \"зеления билет\""}
{"url": "http://www.cross.bg/varna-zavedenie-ohranitel-1566498.html", "text": "/КРОСС/ 36-годишен охранител е пострадали сериозно при сбиване в заведение във Варна, съобщиха от областната дирекция на МВР в морската столица.Сбиването е възникнало около 2 часа през нощта в заведение в района на спирка \"Акациите\" във Варна. Пристигнали на място екип на полицията установява, че при боя е пострадал охранител, на който са нанесени порезно-прободни рани в единия крак и областта на гърдите.Мъжът е откаран в болница в стабилно състояние, няма опасност за живота му.Установено е, че боят възникнал след караница. Работата по случая продължава, образувано е досъдебнно производство под надзора на Районната прокуратура във Варна. ", "date": "2018.01.28", "title": "Наръгаха охранител във Варна при бой в заведение"}
{"url": "http://www.cross.bg/bivshata-kris-dakota-1566479.html", "text": "/КРОСС/ Фронтменът на \"Колдплей\" Крис Мартин планира да представи приятелката си Дакота Джонсън на бившата си съпруга Гуинет Полтроу.40-годишният вокал на поп-рок групата е във връзка със звездата от филмовата поредица \"50 нюанса сиво\" едва от октомври месец, но вече е готов да мине на следващото ниво с нея като я представи на бившата си съпруга и деца на двете му деца Епъл и Моузес.\"Беше само въпрос на време двете да се запознаят и Крис вече започна да намеква желанието си да го сторят\", издаде източник, близък до двойката, за модното списание \"Грация\".Дакота обаче е \"доста уплашена\" от перспективата да се срещне с Гуинет, защото в очите на Мартин бившата му \"все още стои на пиедестал\" и \"мнението й е от огромно значение за него\".\"Ситуацията е малко плашеща за Дакота - тя е с повече от десетилетие по-млада от Крис и Гуинет. Приятелите й дори се шегуват, че ще е като да се запознае за първи път с бъдещата си свекърва\", добави още информаторът на изданието, но изразява увереност, че актрисата ще успее да очарова бившата на гаджето си. ", "date": "2018.01.28", "title": "Крис Мартин иска да запознае приятелката си изгора с бившата си съпруга"}
{"url": "http://www.cross.bg/boiichev-predizvika-zhelyo-1566484.html", "text": "/КРОСС/ „Вотът на недоверие не мина, но това за съжаление, с оглед в бъдещето на страната, беше пропусната една възможност, да бъде направена сериозна крачка към по-добро бъдеще и перспектива за страната, тъй като корупцията спира буквално развитието на държавата ни и личното благоденствие на всеки един български граждани, води до бедност, води до престъпност и за това няма никакво съмнение\". Това каза по БНР зам.-председателят на парламентарната група на БСП Жельо Бойчев.Той посочи, че социалистите не съжаляват, че са избрали като тема корупцията, тъй като въпросът е изключително важен, както за държавата като цяло, така и за всеки отделен гражданин, рефлектира и върху други  важни са страната ни проблеми, като членството в Шенген и чуждестранните инвестиции. Жельо Бойчев изтъкна още, че кабинетът е оцелял благодарение на гласовете на \"Воля\".Той отново повтори тезата на БСП, че не очакват от  новия антикорупционен  орган ефективност и затова социалистите не възнамеряват да правят номинация за ръководител на този орган. По въпроса за ратификацията на Истанбулската конвенция, който предизвика остри дебати в обществото, Бойчев изтъква, че вълненията са обясними във връзка с това, че документът третира ценностни въпроси.„Тук се касае за ценностен въпрос, съвсем нормално е той да предизвика такива реакции  и той предизвика\", коментира Жельо Бойчев. ", "date": "2018.01.28", "title": "Бойчев: Проваленият вот е пропусната възможност за по-добро бъдеще"}
{"url": "http://www.cross.bg/vreme-chasa-kipur-1566481.html", "text": "/КРОСС/ В 07:00 часа започна изборният ден в Република Кипър, предава ТАСС. По време на президентския вот в страната, който приключва в 18:00 часа, ще работят близо хиляди гласоподавателни пункта.Официално има регистрирани деветима кандидати за поста на държавен глава, сред които и сегашния президент Никос Настасиадис.В случай че по време на първия тур в неделя никой от тях не успее да регистрира подкрепа от над 50%, ще бъде проведен балотаж на четвърти февруари.Право на глас имат около 550 000 души. ", "date": "2018.01.28", "title": "В Кипър избират нов президент"}
{"url": "http://www.cross.bg/partiya-niiinistyo-kandidati-1566480.html", "text": "/КРОСС/ Осем кандидати ще се борят днес в изборите във Финландия, по време на които ще бъде избран 13-ият държавен лидер на страната. Правото си на глас ще могат да упражнят днес около 4,2 милиона души от повече от 5,5-милионното население на страната. Избирателните секции ще бъдат отворени в 09:00 местно време (съвпада с българското) и ще останат отворени до 20:00 часа, информира БГНЕС.Очаква се резултатите от изборите да бъдат оповестени до края на деня. Ако един от кандидатите победи, встъпването в длъжност на новия президент ще се състои на 1 февруари. Ако обаче нито един от претендентите не успее да спечели повече от 50% от гласовете, двамата кандидати с най-високи резултати ще отидат на втория тур, който ще се проведе на 11 февруари.Президентът във Финландия се избира за 6-годишен мандат.Тази година претендентите за президентският пост за 8, като някои от тях са издигнати от политически партии, а други от движения на избирателите.Действащият президент Саули Нийнистьо, например, участва в надпреварата като независим кандидат. Преди шест години той спечели, номиниран от консервативната „Национална коалиционна партия\". Освен него, кандидат за поста бе издигнат и бившият министър-председател Мати Ванханен, който ще представлява партията „Фински център\" на настоящия премиер Юха Сипиля. Правителствената „Националната коалиционна партия\" и опозиционната „Християндемократическа партия\" обаче обявиха, че ще подкрепят само и единствено Нийнистьо.От най-голямата опозиционна политическа сила Социалдемократическата партия (СДП), кандидат стана заместник-председателката на парламента Тула Хаатайнен. От \"Истинските финландци\", които са част от опозицията, издигнаха пък втората жена кандидат - Лаура Хухтасаари.Своите кандидати обявиха и други опозиционни партии - \"Съюзът на зелените\" (Пека Хаависто), \"Ляв алианс\" (Меря Кюльонен) и „Шведската народна партия\" (Нилс Торвалд).Финландският политик ветеран Пааво Ваюрюнен, които ще участва в изборите за четвърти път в кариерата си, отива в качеството си на представител на движението на избирателите.Нова финландската партия \"Синьо бъдеще\", която се отдели от \"Истински финландци\" е единствената политическа сила, която взе решението да не участва в президентската надпревара.По време на предизборната кампания рейтингът на Саули Нийнистьо сред финландците далеч надхвърляше популярността на другите кандидати. Дълго време той бе посочван за лидер и в проучванията на общественото мнение, като нивото на неговата подкрепа достигаше понякога и до 80%.Въпреки това, с наближаването до изборния ден, подкрепата към него започна рязко да спада. Според последното проучване на вестник „Хелзинки Саномат\" за Нийнистьо биха дали гласа си 58% от избирателите. Прогнозата на вестник \"Илтелехти\" пък сочи, че сегашният президент може да получи и още по-малък брой гласове - 51,1%.На второ място се нарежда кандидатът на „Зелените\" Пека Хаависто, който бе основният опонент на Нийнистьо и преди 6 години. Сега той би получил 13,6% подкрепа.Ветеранът Пааво Ваюрюнен пък остава на трета позиция с 9,4%.Според проучване на вестник \"Утисомалаюнен\" ако се стигне до балотаж, то финландците ще изберат в него да участват Нийнистьо и Хаависто.Само два процента от финландците път вярват, че във втория тур ще може да премине кандидатът на „Финландския център\" и бивш премиер Юха Сипиля. ", "date": "2018.01.28", "title": "Финландия избира 13-ия си президент"}
{"url": "http://www.cross.bg/navalni-ofisa-informatziya-1566487.html", "text": "/КРОСС/ Руски полицаи нахлуха в офиса на опозиционния лидер Алексей Навални в Москва. Там служителите на реда са започнали да провеждат разпити, по информация на Ройтерс.Роман Рубанов, един от последователите на опозиционера, цитира полицаите, които казали, че проверяват информация за бомба в офиса.Стотици поддръжници на Навални - противник на президента Владимир Путин, обявиха, че днес започват протести в цялата страна. Реакцията им е в отговор на решението на Върховния съд на Руската федерация да отхвърли жалбата на Навални срещу отказа на властите да го регистрират като кандидат за президент.Поддръжниците му призовават гласоподавателите да бойкотират президентските избори, които са насрочени за 18 март. ", "date": "2018.01.28", "title": "Полицаи нахлуха в офиса на Навални в Москва"}
{"url": "http://www.cross.bg/bilet-otoplenie-sofiya-1566482.html", "text": "/КРОСС/ Днес, 28 януари пускаме „Зелен билет\" на цена 1 лв. за целия ден и за всички линии. Мярката е заради реализираните в предходните дни превишения на нивата на фини прахови частици и измерени високи стойности в първите часове на деня, съобщи Фандъкова във Фейсбук.За да намалим замърсяването, пътувайте с градския транспорт и със \"зелен билет\" днес.Особено внимание обръщаме на собствениците на автомобили с екологичен клас под ЕВРО5, да ограничат придвижването с тях. В случай, че използвате личния си автомобил, Ви молим да не оставяте двигателя включен при престой по-дълъг от 3 минути, призовава кметицата на София.Призоваваме домакинствата, които се отопляват на дърва и въглища, при възможност да използват електрически уреди за отопление или друго екологично отопление, написа Фандъкова.Тя информира, че столичният инспекторат продължава извършването на проверки за нерегламентирано събиране и горене на отпадъчни материали в града.Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша изберете маршрут, който не е покрай големите градски булеварди. ", "date": "2018.01.28", "title": "В София днес се пътува със \"зелен билет\" за 1 лев"}
{"url": "http://www.cross.bg/zabravihte-izpulnyavat-zakonite-1566483.html", "text": "/КРОСС/ Гледах по БТВ сега как в един приют бият болни деца, та се сетих кога България ратифицира Конвенцията за защита на детето - още преди 5 петилетки.Вие да сте забелязали оттогава педофилите, сутеньорите, оскотелите бащи и майки, и други разни, да са спрели да тормозят малчуганите? Не?Ами защо се притеснявате тогава, че с Истанбулската конвенция ще дойдат джендърите и тъй нататък? Напротив.Ратифицирането й от наша страна е гаранция, че нищо от написаното в нея тук няма да стане.Забравихте ли, че у нас законите са, за да не се изпълняват?Анна Заркова, Фейсбук ", "date": "2018.01.28", "title": "Забравихте ли, че у нас законите са, за да не се изпълняват"}
{"url": "http://www.cross.bg/stydenti-natfiz-teatralno-1566485.html", "text": "/КРОСС/ НАТФИЗ ще отбележи 70 години академична история и 70 години принос в развитието на българската култура и образование.На 28 януари 1948 г. постановление на Министерски съвет преобразува „Държавната театрална школа при Народния театър\" в „Държавно висше театрално училище\".През 1951 г. получава името Кръстьо Сарафов, по случай 75-годишнината на актьора, през 1954 г. става Висш институт за театрално изкуство „Кръстьо Сарафов\" - ВИТИЗ, а на 1 август 1995 г. е преименуван в Национална академия за театрално и филмово изкуство „Кръстьо Сарафов\" - НАТФИЗ.В първия випуск през 1948 г. са приети 22 студенти по „Актьорско майсторство\" (14 мъже и 8 жени) и 9 (6 мъже и 3 жени) по „Режисура\", а първите им деветнайсет преподаватели са Димитър Митов, Боян Дановски, Георги Стаматов, Владимир Трендафилов, Пенчо Пенев, Стефан Каракостов, Любомир Тенев, Пенчо Данчев, д-р Любомир Андрейчин, Стефан Сърчаджиев, Филип Филипов, д-р Кръстьо Мирски, Греда Глоке, Олга Кирчева, Асен Попов, Любен Саев, Галина Тагамлицка, Николай О. Масалитинов, Георги Костов.През 1955 г. ВИТИЗ получава специално построената на ул. „Г. С. Раковски\" №108А сграда - с три сцени и голям брой аудитории. На 1 ноември 1957 г. се открива Учебният драматичен театър с премиерата „Двубой\" от Ив. Вазов, постановка Анастас Михайлов. 1966 г. се открива Учебният куклен театър с премиерите „Карнавал на животните\" по музика на Сен-Санс, сценарий и режисура Николина Георгиева и „Светлосиният Петър\" от Урбан Гюла, постановка Атанас Илков. През 1973 г. се откриват специалностите „Кино и телевизионна режисура\" (приети са 11 студенти - 4 жени и 7 мъже), „Кино и телевизионно операторство\" (19 студенти - мъже) и „Кинознание\" (приети са 10 студенти - 3 мъже и 7 жени). Първите им преподаватели са: професорите Неделчо Милев, Христо Христов, Борислав Пунчев и доцентите Атанас Тасев, Георги Карайорданов, Румен Георгиев. Същата година се открива и Учебната киностудия.Днес в НАТФИЗ се обучават близо 700 студенти в 18 бакалавърски, 6 магистърски и 2 научни специалности за докторанти, а Академичният състав включва видни практикуващи артисти, критици, изследователи и педагози в областта на сценичните и екранните изкуства.Академията ще посвети на юбилея цяла календарна 2018 година с всички специални и прилежащи ѝ събития.  ", "date": "2018.01.28", "title": "НАТФИЗ отбелязва 70-годишен юбилей"}
{"url": "http://www.cross.bg/gripa-fitzdzherald-dyshi-1566486.html", "text": "/КРОСС/ По последни данни общо 37 са децата жертви на грипната епидемия в САЩ, която вече трета седмица се разпространява из цялата страна. Товя съобщи ръководителят на Федералните центрове за контрол и превенция на заболяванията Бренда Фицджералд, цитирана от американския вестник \"Хил\" и БГНЕС.От думите й става ясно, че до края на зимния сезон се очаква броят на децата, починали от грипа, дори да се удвои. Свързаните с него заболявания пък се смята, че ще отнемат живота на повече от 50 хил. души.Фицджералд отбеляза, че настоящата епидемия е сравнима с тази от есенно-зимния период през 2014-2015 година. Тогава симптомите на грипа са се проявили при 34 млн. души, 710 от които са били хоспитализирани, а други 56 хил. са починали.Настоящата ситуация накара лекарите от всички американски щати да напомнят отново на родителите колко важна е противогрипната ваксинация - особено при малки деца и възрастни хора.  ", "date": "2018.01.28", "title": "Грипът в САЩ отне живота на 37 деца"}
{"url": "http://www.cross.bg/kabyl-dyshi-afganistan-1566488.html", "text": "/КРОСС/ Афганистан обяви днешния ден за ден на национален траур след кървавия атентат в Кабул вчера, при който 95 души загинаха, а 191 бяха ранени, съобщава ДПА.По заповед на президента Мохамад Ашраф Гани националните знамена са спуснати наполовина в страната и дипломатическите й мисии в чужбина. Атентатор използва линейка, натъпкана с експлозиви, за атаката си близо до сграда на вътрешното министерство в столицата.Талибаните поеха отговорност за нападението, което е втората голяма атака в Кабул за седмица. При акция срещу хотел в града миналата събота бяха убити най-малко 20 души, включително 14 чужденци. ", "date": "2018.01.28", "title": "Ден на траур в Афганистан след атентата в Кабул"}
{"url": "http://www.cross.bg/pychdemon-parlament-regiona-1566466.html", "text": "/КРОСС/ Испанският Конституционен съд обяви, че ще попречи на сваления каталунски лидер Карлес Пучдемон да си върне властта в региона, като междувременно той ще продължи да бъде обект на съдебно преследване за организиране на бунтове, подбудителство и разхищаване на държавни средства.В официално изявление съдът съобщи, че всичките му 12 магистрати са решили единодушно \"да отложат временно инвеститурата на Пучдемон, освен ако той не се яви лично в (регионалния) парламент с предварително разрешение от съда\".Пучдемон, който избяга в Белгия, след като каталунският парламент обяви независимостта през октомври, бе отново избран за кандидат-президент на региона по-рано тази седмица. Решението бе взето от регионалния парламент, който във вторник даде своя глас по въпроса. ", "date": "2018.01.28", "title": "Испанският Конституционен съд попречи на Пучдемон да се върне на власт"}
{"url": "http://www.cross.bg/kabyl-reshitelni-deiistviya-1566465.html", "text": "/КРОСС/ Американският президент Доналд Тръмп призова всички страни да предприемат решителни действия срещу талибаните, които извършиха пореден терористичен акт в Кабул, предадоха ДПА и ТАСС.\"Всички страни трябва да предприемат решителни действия против талибанското движение и терористичната инфраструктура, която ги подкрепя\", посочи Тръмп в изявление, разпространено от пресслужбата на Белия дом.\"Осъждам подлото нападение в Кабул, в резултат на което загинаха голям брой цивилни лица, а стотици бяха ранени\", подчерта американският държавен глава. \"Този кървав терористичен акт още повече укрепва нашата решимост и решимостта на нашите афганистански партньори. Жестокостта, към която прибягва талибанското движение, няма да постигне своята цел\".Най-малко 95 души загинаха, а 158 бяха ранени при самоубийствен бомбен атентат в Кабул вчера. Атентатор използва линейка, натъпкана с експлозиви, за атаката си близо до сграда на вътрешното министерство.Талибаните поеха отговорност за нападението, което е втората голяма атака в Кабул за седмица. При акция срещу хотел в града миналата събота бяха убити най-малко 20 души, включително 14 чужденци. ", "date": "2018.01.28", "title": "Тръмп призова за решителни действия срещу талибаните след атаката в Кабул"}
{"url": "http://www.cross.bg/velichkov-metro-konstantin-1566463.html", "text": "/КРОСС/ 20-годишният юбилей на столичното метро ще бъде отбелязан днес в станция „Константин Величков\", съобщиха от Столична община. Събитието ще се проведе от 13.00 часа в метростанция „Константин Величков\".Днес софийското метро отбелязва 20 години от пускането в експлоатация на първия си участък между станциите „Сливница\" и „Константин Величков\".На този ден през 1998 г. потегля първото влакче на столичната подземна железница по метро трасе с дължина 6.4 км и 5 станции. 20-годишният юбилей от пускането в експлоатация на първия участък от Западния радиус на софийското метрото Столична община и „Метрополитен\" ЕАД ще отбележат в станция „Константин Величков\", където на същата дата през 1998 г. е пристигнал първият влак на подземната железница.На събитието ще присъстват кметът Йорданка Фандъкова, изп. директор на „Метрополитен\" проф. Стоян Братоев. Поканени са министърът на транспорта Ивайло Московски, председателят на Столичния общински съвет Елен Герджиков. ", "date": "2018.01.28", "title": "Столичното метро навърши 20 години"}
{"url": "http://www.cross.bg/darmanin-iznasilvane-ministur-1566464.html", "text": "/КРОСС/ Обвинения за изнасилване са били подадени срещу Жералд Дарманин, министър на държавната дейност и бюджета на Франция. Позовавайки се на свои информирани източници, агенция АФП, съобщава, че Парижката прокуратура е дала начало на делото съвсем скоро.Според АФП разследването е поверено на криминалната полиция и се провежда за втори път, основавайки се на подадена жалба от предполагаема жертва на политика. Жената, чиято самоличност остава неизвестна, е изпратила писмо до прокуратурата, обвинявайки Дарманин в изнасилване. Тя твърди, че инцидентът се е случил преди около десет години.Както уточнява агенцията, през юни 2017 г. същата жена отново се е опитала да започне досъдебно производство срещу Дарманин, но то е било закрито, след като тя е отказала да се яви в съда и да даде показания. \"Делото беше възобновено на 22 януари, за да може тя да бъде разпитана\", казаха източници на АФП.Самият Дарманин категорично отрича тези обвинения и вече дори е подал ответен иск, обвинявайки жената в клевета.", "date": "2018.01.28", "title": "Обвиниха френски министър за изнасилване"}
{"url": "http://www.cross.bg/grad-fortaleza-zhertvi-1566467.html", "text": "/КРОСС/ Най-малко 14 души загинаха в резултат на стрелба в клуб за танци в североизточния бразилски град Форталеза. Телевизионният канал \"Глобу\" по-рано се съобщаваше само за 10 жертви.Десетки са ранените, макар и все още да е неизвестен точният им брой.Според предварителната информация група въоръжени мъже са открили огън от три различни автомобила към дансинга на заведението в събота около 1.30 ч. местно време. Те са стреляли в продължение на повече от 40 минути.Като причина за произшествието за момента се посочва конфликт между враждуващи групировки от наркомафията в страната.През 2016 г. мексиканската неправителствена организация \"Безопасност, правосъдие и мир\" публикува проучване, според което Форталеза е най-опасният град в цяла Бразилия заради развиващата се там престъпна дейност.Тогава местните власти поставиха под съмнение методологията на изследването и отрекоха направените изводи. ", "date": "2018.01.28", "title": "14 жертви след престрелка в танцов клуб в Бразилия"}
{"url": "http://www.cross.bg/kudeto-raneni-ychastuka-1566469.html", "text": "/КРОСС/ 126 са смъртоносни отсечки по българските пътища, където стават стотици катастрофи с десетки убити и ранени. Това показва справка на Пътна полиция, предоставена на Съюза на българските автомобилисти (СБА). Цифрите са за 2016 г.Новият списък за 2017-та ще бъде изготвен до 31 март т.г. На базата на него ще бъдат набелязани нови мерки, включително ще бъдат определени всички места и точки за контрол на скоростта със стационарни и мобилни камери.По-рано през миналата година от МВР съобщиха, че само на десет от тези опасни участъци са станали над 1000 катастрофи с около 40 убити и 100 ранени. В страната ни ежегодно стават средно 7000-8000 автомобилни злополуки, което на практика означава, че всяка 7-ма или 8-ма катастрофа е била на някоя от тези смъртоносни отсечки.По думите на шефа на КАТ Бойко Рановски катастрофите стават там, където има три ленти за движение. При изпреварване колите навлизат в насрещното и следва катастрофа. На този път е имало 246 пътни злополуки със 7 убити и 26 ранени.По пътя между Варна и Бургас са регистрирани 106 пътни инцидента, 6 загинали и 50 ранени, основно заради неправилно изпреварване.Списъкът продължава с пътните отсечки , където са загинали петима, а 24 са били ранени в 67 катастрофи; , където най-честата причина за произшествия е неправилно изпреварване и отнемане на предимство.От Пътна полиция посочват още пет участъка, където шофьорите трябва да бъдат особено внимателни. Освен заради висока скорост и човешка грешка там има и други причини за катастрофи, които се дължат на лоша пътна настилка и недобра маркировка.- магистрала \"Тракия\" в участъка на 66,3 км в посока София, където се образува аквапланинг;- магистрала \"Тракия\" в участъка от 165 км до 208 км в посока Бургас, както и огледално в посока София, където в активна лента е деформирана пътната настилка;- път I-5 в участъка Русе - Бяла е изключително натоварен и опасен. Според \"Пътна полиция\" частично решение за този участък е да се положи напречна \"шумна\" маркировка, както и да се разшири подхода към кръговото кръстовище, при спускането към Бяла;- магистрала \"Марица\" в участъка преди ГКПП Капитан Андреево има преплитане на пътните потоци, изчакване на товарни автомобили в активна лента и др. Там е необходима промяна в организацията на движение, както и изграждане на паркинги от двете страни на ГКПП;- кръговото кръстовище между обходен път на Враца и път II-15 (Враца-Оряхово). В този участък движещите се по направление София - Видин и обратно, поради острия подход при навлизане в кръга, съчетано с лоши условия на видимост през тъмната част от денонощието често самокатастрофират, отчитат от полицията. Необходимо е изграждане на осветление, разширяване на пътните ленти към подходите за кръговото, както и допълнителна вертикална сигнализация на подходите.  ", "date": "2018.01.28", "title": "Полицията изготви нова пътна карта с най-опасните пътища в България"}
{"url": "http://www.cross.bg/tzacheva-konventziya-istanbylskata-1566468.html", "text": "/КРОСС/ „Няма решение за оттегляне на законопроекта за ратифициране на Истанбулската конвенция\". Това каза в интервю за предаването „Денят започва с Георги Любенов\" по  БНТ министърът на правосъдието Цецка Цачева.\"Това, което се случи през последните дни на седмицата е, че парламентарната група реши, че има нужда от още време да се запознаят всички коментиращи с темата на документа, с меморандума към него, както и с конкретното становище, което пристигна от Правна дирекция на Съвета на Европа по инициатива на Външно министерство\", обясни тя. \"В това становища ясно и директно се казва, че с конвенцията не се въвежда трети пол, не се разрешават еднополовите бракове. Очаквам в идните дни дебатът да продължи, но той да не бъде под формата на агитки, без да се познават конкретно текстовете\", коментира Цачева.\"Позицията на нашите коалиционни партньори е ясна още от 2015 година. Конвенцията е подписана през април 2016 г. За да няма спекулации и съмнение, за да е ясно - тази конвенция е против насилието и всякакво посегателство над жените. Това е основния смисъл на Конвенцията\", допълни тя.По думите й, неприятната изненада е поведението на левицата. „От 2012 г., когато се заговори за Истанбулската конвенция, винаги са заявявали нейното приемане. На 1 декември имаше висок форум в Лисабон на ПЕС, приеха резолюция за приемането на конвенцията, колизията се случи в първите дни на януари, когато законопроектът беше внесен в Народното събрание\", каза Цачева. „Процесът по ратификация върви във всички държави, досега е подписана в 17 държави от Европейския съюз\", каза още Цецка Цачева. ", "date": "2018.01.28", "title": "Цачева: Няма решение за оттеглен ратификацията на Истанбулската конвенция"}
{"url": "http://www.cross.bg/borba-zarazna-prokazata-1566471.html", "text": "/КРОСС/ Световният ден за борба с проказата се отбелязва от 1954 г. през четвъртата неделя на януари по инициатива на френския писател и общественик Раул Фолро /1903-1977/, основател на фондация за борба с проказата. Оказва се помощ на болните от проказа, които са над 3 млн. души, предимно в държави с тропически климат в Азия, Африка и Южна Америка. Проказа (използва се и латинското й наименование Лепра) е заразна кожна и нервна болест, очевидно известна на човека от праисторическо време.Причинителят на заболяването - бактерията Mycobacterium leprae, е изолиран едва през 1873 г. в Норвегия. Проказата се проявява в два варианта: лепроматичен и туберкулоиден. Лепроматичната изява е силно заразна, но по-лесно лечима, докато туберкулоидната е по-малко заразна, но води до по-големи усложнения в организма на болния.Първоначално е считано, че болестта е започнала да се разпространява по време на походите на Александър Велики. Последните изследвания обаче опровергават тази теза и вече се счита, че болестта е възникнала в източна Африка и се е разпространила по време на географските открития, колониализма и търговията с роби. ", "date": "2018.01.28", "title": "Световен ден за борба с проказата"}
{"url": "http://www.cross.bg/selo-rana-gurba-1566475.html", "text": "/КРОСС/ 41-годишен мъж е приет в МБАЛ-Благоевград с прободна рана в гърба след скандал в село край Симитли. Нападателят е задържан, информира БГНЕС.Инцидентът е станал към 01.30 часа след полунощ в село Полена. След употреба на алкохол двамата мъже се скарали, нападателят излязъл, след малко се върнал и нанесъл с нож прободна рана под лопатката в гърба на 41-годишния. Той е от село в община Струмяни, в Полена имал приятелка, която посетил.Пострадалият Емил Д. е приет към 02.00 часа в Спешно-приемно отделение на МБАЛ-Благоевград с 4-5 сантиметрова рана в гърба. Засегнат е белият му дроб. Настанен е в отделението по хирургия.Нападателят е задържан, причините за инцидента се изясняват от ПУ-Симитли.  ", "date": "2018.01.28", "title": "Намушкаха с нож 41-годишен мъж в село край Симитли"}
{"url": "http://www.cross.bg/informatziya-patzient-svishtov-1566478.html", "text": "/КРОСС/ Доктор от общинската болница в Свищов е бил нападнат и пребит снощи, съобщава бТВ.Пострадалият е д-р Иво Караджов. Той е специалист \"Вътрешни болести\" в свищовската болница.Инцидентът станал около 19.00 ч., малко преди д-р Караджов да застъпи за нощна смяна във вътрешното отделение на болницата.По първоначална информация медикът бил нападнат от разгневени близки на пациент. Пострадалият лекар е с контузии по лицето и с комоцио. Колегите му са подали сигнал в полицията.По първоначална информация нападателите са близки на наскоро починал  пациент. По информация на OFFNews срещу същия лекар преди няколко месеца  е образувано досъдебно производство за причинена смърт на пациент по  непредпазливост.Води разследване под наблюдението на Районната прокуратура в Свищов.Няма информация някой да е бил задържан за нападението. ", "date": "2018.01.28", "title": "Нападнаха доктор от общинската болница в Свищов (обновена)"}
{"url": "http://www.cross.bg/edinitza-flika-pomogne-1566472.html", "text": "/КРОСС/ Инженерите на Facebook са измислили нова единица за време, наречена \"флик\" (flick). Тя е създадена, за да помогне на разработчиците да поддържат видео ефектите в синхрон.Фликът е точно 1/705 600 000 от секундата, което поставя новата единица след наносекундата, съобщи BBC.Според изследователи от Оксфордския университет новата мерна единица няма да има повсеместно въздействие. Тя обаче може да помогне за създаването на по-добро изживяване във виртуалната среда, като чрез нея се избегнат проблеми, свързани с латентност и забавяне.Ползата от фликовете ще е намаляване на грешките при изобразяването на графиките и насичанията. А това означава по-красива и реалистична графика във виртуална среда.Идеята за нея бе съобщена от разработчика Кристофър Хорват в съобщение във Facebook още през октомври 2016 г. Тогава и за пръв път бе спомената думата флик.Името \"флик\" представлява съкращение от термина frame-tick, използван в 2D графиката. Мерната единица трябва да улесни програмирането и разработката на сложни графични елементи и съдържание за виртуалната реалност. За да може подобна среда да е убедителна, графиката й трябва да е перфектна.1/705 600 000 се дели без остатък на 8, 16, 22.05, 23, 25, 30, 32, 44.1, 48, 90, 100, 120, обясняват от TechCrunch. Много от тези числа образуват неудобни десетични дроби, когато бъдат съотнесени към секунда. Например 1/24 от секундата, на която стои филмовата индустрия, е равна на 0,4166666666.Използването на фликове превръща всички най-важни дроби за създаването на аудио и видео в цели числа. Например 1/24 секунда е равна на 29 400 000 флика, 1/120 секунда - 5 880 000 флика, 44.1 kHz е 16 000 флика. Това ще помогне за по-точно синхронизиране на материали в различни формати.  ", "date": "2018.01.28", "title": "Facebook създаде нова единица за време"}
{"url": "http://www.cross.bg/zaminava-kontinent-poslednata-1566470.html", "text": "/КРОСС/ Последната група от 26-ата национална антрактическа експедиция заминава в неделя за ледения континент.Групата от полярници заминава в неделя в 19.05 ч. от терминал 2 на Летище София по маршрута Рим - Сантяго де Чили - Пунта Аренас - остров Кинг Джордж - остров Ливингстън.В групата са геолозите д-р Камен Бонев и д-р Дочо Дочев, лекарят Мартин Любомиров, логистиците Мирослав Цвятков и Николай Николов, както и екипът, работещ по международен образователен проект. В него са писателката и физичка Людмила Филипова, и астрофизикът Нуно Перейра от Университета в Бежа, Португалия.По сателитния телефон от Антарктида командирът на българската станция \"Св. Климент Охридски\" инж. Йордан Йорданов е съобщил, че всички полярници на ледения континент са в добро здраве, изпълняват предвидените дейности по график и очакват новото попълнение от учени. ", "date": "2018.01.28", "title": "Последната група от 26-ата ни експедиция заминава за Антарктида"}
{"url": "http://www.cross.bg/chasa-mitropolit-sofiya-1566455.html", "text": "/КРОСС/ ***Разград. От 17.00 часа в Разград, пред Мавзолея на загиналите руски воини и български опълченци на площад „Възраждане\", председателят на парламента Цвета Караянчева ще присъства на церемонията по поднасяне на венци и цветя, с която ще бъдат отбелязани 140 години от Освобождението на града.***София. От 13.00 часа на метростанция „Константин Величков\" ще бъде отбелязан 20-годишният юбилей на столичното метро. На събитието ще присъстват кметът Йорданка Фандъкова и изп. директор на „Метрополитен\" проф. Стоян Братоев. Поканени са министъра на транспорта Ивайло Московски, председателя на Столичния общински съвет Елен Герджиков.***София. От 13.00 часа в Дома на киното Темата за миграцията ще бъде разгледана през формата жива библиотека. Събитието е част от фестивала NO MORE WAR.***София. От 16.00 часа в Национален Музикален Театър „Стефан Македонски\" ще бъде представена книгата „Светозар Донев- режисьорът\" на Марин Бончев, която е посветена на 85-годишен юбилей на един от доайените на театъра проф. Светозар Донев. От 17.00 часа ще започне концертът на музикалния театър „100 години оперета\".***София. От 18.30 часа в Центъра за култура и дебат „Червената къща\" ще се проведе дискусия на тема „Мирни протести за Пирин и срещу омразата\", част от фестивала NO MORE WAR.***София. От 19.05 часа от Терминал 2 на Летище „София\", по маршрута Рим - Сантиаго де Чили - Пунта Аренас - о-в Кинг Джордж - о-в Ливингстън, заминава последната група на 26-та Национална Антарктическа Експедиция.***Банско. В Банско ще се проведат вторите стартове в паралелния гигантски слалом.***Варна. От 09.00 часа Варненският и Великопреславски митрополит Йоан ще отслужи света Божествена Литургия в Катедрален храм \"Успение Богородично\".***Варна. От 16.00 часа на Пазара на Мол Варна ще бъдат връчени XIV Годишни автомобилни награди - Варна.*** Велико Търново. От 18.00 часа, във фоайето на МДТ „Константин Кисимов\", ще бъдат открити фотографска изложба и арт ателиета за китайско изкуство - съпътстващи събития към спектакъла за отбелязването на Китайската нова година.*** Велико Търново. От 19.00 часа, в голяма зала на МДТ „Константин Кисимов\", ще бъд епредставен спектакълът „Китайски класически танц Фън Мо\" по случай Китайската нова година 2018.*** Велико Търново. От 19.00 часа, в МОЛ Велико Търново, ще се играе детски театрален спектакъл „Тримата братя и златната ябълка\".***Велинград. От 11.00 часа в местността Юндола с щафета ще започне вторият ден от Държавното първенство по ски ориентиране.***Видин. Ще се проведат Епархийските избори за нов Видински митрополит. Изборният ден ще започне с отслужването на св. Литургия от 09.00 часа, в която ще вземат участие свещенослужители от епархията начело с наместника на овакантения митрополитски престол Негово високопреосвещенство Врачански митрополит Григорий. В 10.00 часа ще бъде отслужен трисагий на гроба на блаженалия митрополит Дометиан. От 11.00 часа ще започне и изборът за двамата кандидати за Видински митрополит.***Кюстендил.От 11.00 часа на родната къща на Ефрем Каранов ще бъде поставена паметна плоча.***Пазарджик/с. Калугерово. От 09.00 часа Константийският епископ Яков ще оглави архиерейска света Литургия в храм \"Св. Богородица\".***Перник. От 11.00 до 12.00 часа на естрадата в Градския парк ще се състои кулинарна демонстрация в рамките Международния фестивал на маскарадните игри „Сурва\".***Перник. От 18.00 часа на площад „Кракра\" Фолклорен ансамбъл „Граово\" ще закрие тазгодишното издание на Международния фестивал на маскарадните игри „Сурва\" със спектакъла „До нови срещи, Сурва\".***Разград. От 9.00 часа в храм „Св. Николай Чудотворец\" ще се проведе празнична литургия, водосвет за деня на Разград и панихида за загиналите руски и български опълченци.***Разград. От 12.00 часа в Общински културен център ще се проведе традиционно детско парти за децата, родени на 28 януари.***Разград. От 17.00 часа на площад „Възраждане\" ще се състои ритуал за поднасяне на венци и цветя пред Мавзолея на загиналите руски войни и български опълченци.***Русе. От 19.00 часа в зала „Княз Александър І\" на Регионалния историческия музей ще се проведе джаз концертът„Jazzfactory.bg - „Европа среща музиката на фамилия Владигерови\". Това е първия от шест концерта - част от официалната национална културна програма на Българското председателство, одобрен от Национален фонд „Култура\" към Министерство на културата.***Стара Загора. От 18.00 часа в концертната зала на Народно читалище „Климент Охридски 1858\" ще се проведе тържествен концерт на художествените колективи при читалището и награждаване на заслужили читалищни дейци по случай 160 години от основаването на читалището.***Търговище. От 11.30 часа пред Свещаровата къща ще се състои мащабна възстановка на събитията от Освобождението на Ески Джумая, по повод 140 години от Освобождението на Търговище. ", "date": "2018.01.28", "title": "Предстоящи събития на 28 януари 2018"}
{"url": "http://www.cross.bg/efrem-sirin-sirietz-1566457.html", "text": "/КРОСС/ Кратко животоописание на св. Ефрем СириецСв. преп. Ефрем Сирин бил родом от Едеса, Сирия - син на благочестиви родители. Млад отишъл в пустинята; станал монах и прекарвал в подвизи.Написал много слова и поучения. Основал училище в Едеса, от което са излезли много знаменити учители на Сирийската църква.Ръкоположен за диакон от Св. Василий Велики, без да знае гръцки език, чудесно проговорил тоя език; от него е ръкоположен и за свещеник.По свое завещание от скромност бил погребан в края на градските гробища, дето погребвали странници, в 373 година.Св. Ефрем Сириец е боговдъхновен църковен писател и екзегет, оставил множество съчинения, сред които и тълкувания на цялото Свещено Писание.Борбата с греха и покаянието е основна тема в съчиненията и проповедите му. Неслучайно молитвата \"Господи и Владико на моя живот\" от този \"проповедник на покаянието\" е в основата на православното богослужение през Великия пост. В разнообразни литературни и омилетични форми св. Ефрем разглежда и други основни нравствено-аскетични въпроси.Св. Ефрем Сирин води борба с ересите и утвърждава православната вяра и до нас са останали множество негови догматико-полемически съчинения.Св. Исаак Сирин (Исаак Сириец), епископ НиневийскиСв. Исаак Сирин - велик мистик, аскет и богослов от VII век, написал много съчинения на сирийски език, канонизиран както от Православната, така и от Дохалкидонските църкви.Живял отшелнически и в монашеско общежитие недалеч от Ниневия, известно време бил Ниневийски епископ, но отново се върнал към монашеския живот и до смъртта си се подвизавал, пишел и наставлявал в Скитската (Нитрийската) пустиня на запад от делтата на река Нил.Плодовит писател, който задълбочено разяснява Свещеното Писание, Божествените тайни, Христовия Съд, духовното ръководство, описва и анализира съзерцанието и молитвата, същността на монашеския живот, състоянието на праведност и греховност, способите за самоусъвършенстване и други въпроси, които са понякога сложни за хората, които не внимават за своята душа. ", "date": "2018.01.28", "title": "Преп. Ефрем Сириец. Св. Исаак Сириец, еп. Ниневийски"}
{"url": "http://www.cross.bg/sedmitza-germanski-kompanii-1566501.html", "text": "/КРОСС/ Работниците в около 250 германски компании ще стачкуват идната седмица след провала на преговорите между синдикатите и работодателите. Това съобщи днес Йорг Хофман, ръководител на най-големия германски профсъюз И Ге Метал (IG Metall).Работниците от металургията ще се включат в 24-часови стачки в цялата страна, ще бъдат засегнати малки и големи компании, посочи Хофман пред в. \"Билд\".Планира се стачките да започнат в средата на идната седмица. Преговорите за условията на труд се провалиха вчера, след като работодателите не приеха исканията за възможност работниците да преминават на 28-часова работна седмица за период до две години с право след това да се върнат към предишните си работни часове, и 6-процентово увеличаване на възнагражденията за една година.  ", "date": "2018.01.28", "title": "Работници в близо 250 германски компании излизат на стачка"}
{"url": "http://www.cross.bg/takiva-vida-ychiteli-1566459.html", "text": "/КРОСС/ \"Има два вида учители - такива, които те заливат с толкова много информация, че оставаш скован, и такива, които само с един малък подтик, ти вдъхват сила, с която можеш да скочиш чак до небето.\" - Робърт Фрос", "date": "2018.01.28", "title": "Има два вида учители..."}
{"url": "http://www.cross.bg/rodeni-na-yanyari-1566456.html", "text": "/КРОСС/ Георги Христов, певец и композиторИван Минеков, скулпторКонстантин Димитров, посланик във ВеликобританияДоц. д-р Красимир Ангарски, финансистЛазара Златарева - Кака Лара, актриса, тв водещаМитко Щерев, композитор и пианистПетър Курумбашев, евродепутатТатяна Дончева, лидер на партия \"Движение 21\"Хайгашот Агасян, музикант и композитор ", "date": "2018.01.28", "title": "Родени на 28 януари"}
{"url": "http://www.cross.bg/pozhara-drygo-myastoto-1566460.html", "text": "/КРОСС/ Едно дете е загинало, а друго е пострадало при пожар в къща в сухиндолското село Горско Калугерово, съобщиха от пресцентъра на ОД на МВР във Велико Търново.Сигнал за пожара е получен днес около 17.03 ч. На мястото са изпратени екипи на полицията и пожарната в Павликени. Два пожарни автомобила с петима огнеборци са потушили пламъците.По първоначална информация едно от шестте деца на семейството е загинало при пожара, а друго е откарано във великотърновската болница с обгазяване.Пламъците са унищожили една от стаите, коридор и част от покривната конструкция. Останала част от къщата е спасена. На мястото се извършва оглед. Причините за пожара са в процес на изясняване, уточниха от пресцентъра на институцията. ", "date": "2018.01.28", "title": "Дете загина, а друго пострада при пожар в къща в сухиндолско село"}
{"url": "http://www.cross.bg/daesh-bili-tyrskata-1566462.html", "text": "/КРОСС/ Общо 447 терористи от Кюрдската работническа партия (ПКК), Партията на демократичния съюз (ПДС), Силите за защита на народа (СЗН) и ДАЕШ са били убити от началото на турската военна операция \"Маслинова клонка\" в Северозападна Сирия, съобщи турската армия, цитирана от в. \"Дейли сабах\".В съобщението се отбелязва също, че военновъздушните сили на Турция досега са унищожили при въздушни удари близо 340 цели, сред които убежища, складове с боеприпаси и огневи позиции на терористите от ПКК/ПДС/СЗН и ДАЕШ. Двама турски войници са били убити, а 11 са ранени на осмия ден от операцията, се посочва още в публикуваното вчера съобщение.На 20 януари Турция започна военна операция в района на Африн срещу ПКК, ПДС, СЗН и ДАЕШ (арабската абревиатура на \"Ислямска държава\"). Турция разглежда сирийските кюрдски Сили за защита на народа и тяхното политическо крило - Партия на демократичния съюз, като разклонение на поставената извън закона Кюрдска работническа партия (ПКК), която от десетилетия води въоръжена борба срещу турската държава.Същевременно кюрдската агенция Фърат съобщава, че броят на убитите при турските въздушни удари и артилерийски обстрел цивилни в района на Африн е достигнал 86 души, предаде ТАСС. Според Анджела Ришо, ръководител на здравната служба в Африн, други 198 души са били ранени и са получили помощ в болниците, като мнозинството от жертвите са жени и деца. ", "date": "2018.01.28", "title": "400 терористи по-малко след \"Маслинова клонка\""}
{"url": "http://www.cross.bg/sena-nivoto-parizhani-1566461.html", "text": "/КРОСС/ Река Сена преля в Париж, пикът в нивото беше достигнат вчера следобед.По обяд нивото на Сена е било 5,7 м над нормалното. Или до кръста на Зуава при моста Алма - статуята на африканския пехотинец от колониалната армия, която парижани смятат за индикатор при наводнения.Нива от над 6 м, каквито са регистрирани миналата година, обаче не се прогнозират.Туристическите кораби от дни са без работа. А собствениците на частни корабчета, превърнати в екзотични апартаменти, се опитват да се справят с щетите.През 1910 г. реката е надминала 8,6 м и е заляла целия град. Наводненията през 2016 г. изплашиха парижани и днес нивото на реката е основна тема.Ситуацията е под контрол, уверяват властите. Няколко големи музея, сред тях Лувърът и Орсе, са в готовност за евакуация, съобщава БНТ. Галериите на приземните етажи в Лувъра вече са затворени. Водата ще се оттегля бавно, предупредиха специалисти, защото почвата вече е напоена и поема по-бавно новите количества течност.По-тежко е положението в парижките предградия. Има населени места без ток, около 400 души са евакуирани. Улиците приличат на реки, а хората живеят по вторите етажи на домовете си.Очаква се пикът на високите води да бъде днес или утре.    ", "date": "2018.01.28", "title": " Лувърът готов за евакуация заради покачване на водите на река Сена"}
{"url": "http://www.cross.bg/otkrita-zabranyava-purvata-1566458.html", "text": "/КРОСС/ 1644 г. - Френският актьор Жан Поклен за първи път се подписва с псевдонима Молиер. 1687 г. - В Япония с императорски указ се забранява убиването на диви животни. 1738 г. - В Лондон започва строителството на Уестминстърския мост. 1820 г. - Руска експедиция начело с Фадей Белингсхаузен и Михаил Лазарев приближава брега на Антарктида. 1871 г. - Пада Парижката комуна. 1895 г. - Обнародван е Закон за насърчение на местната индустрия, който дава тласък на българското промишлено производство. 1935 г. - Исландия става първата страна в света, легализирала аборта. 1935 г. - В Германия е произведен първият изкуствен изумруд. 1937 г. - По нареждане на Сталин в Москва е арестуван Кръстьо Раковски по обвинение „за участие в контрареволюционна терористична организация\". 1938 г. - Рудолф Карачола поставя рекорд за най-бързата официално отчетена скорост на обществен път - 432.7 км/ч с автомобил Мерцедес-Бенц W195 Rekordwagen. 1939 г. - Алберт Айнщайн обявява, че новооткритият химичен елемент уран може да бъде използван като мощен източник на енергия, което се използва за създаването на атомната бомба. 1946 г. - В Русе е открито Висше техническо училище, днешния Русенски университет. 1956 г. - Елвис Пресли се появява за пръв път по телевизията. 1981 г. - Държавите членки на Съвета на Европа подписват Конвенция 108 за защита на лицата при автоматизираната обработка на лични данни. 1985 г. - ЦК на БКП отчита, че преименуването на турците в България е приключило, с което се поставя началото на „възродителен процес\". 1986 г. - Космическата совалка на САЩ „Челинджър\" се взривява 73 секунди след своето десето излитане, при което загиват всичките седем астронавти на борда. 1988 г. - Върховният съд на Канада обявява за противоконституционен закона, който забранява абортите. 1998 г. - Открита е първата отсечка на Софийското метро - от бул. Сливница до бул. Константин Величков, с дължина 6,5 km и 5 станции. 2004 г. - Открита е втора версия на компютърния вирус Mydoom.  ", "date": "2018.01.28", "title": "На 28 януари..."}
{"url": "http://www.cross.bg/tema-godini-bulgariya-1566454.html", "text": "/КРОСС/ Нова телевизия, „Събуди се\"Тема: Григор Димитров, в специално интервю, най-добрият тенисист на България.Тема: Българският Хачико. Историята на кучето, което 4 годиин безнадеждно чака стопанина си на едно и също място.Тема: Горан Брегович, от дома си в Белград: За трудната за обичане родина и ритъма на Балканската душа.БТВ, „Тази събота и неделя\"Тема: Кой приготвя закуската на Божана от „Мастършеф\"?Тема: Рецептата за щастие на българския ХХL-модел Пам Велидис.Тема: Историите на ултрамаратонеца Красимир Георгиев: До Долината на смъртта и обратно.Тема: Как се тренира човешкото тяло и дух, за да надскочи физическите бариери? Кинезитерапевтът Димитрина СивковаТема: Министър Лиляна Павлова, за първото от 13 години българско участие в Давос и за вота по време на председателството.Тема: Каква жена търси рапъра Сто кила?БНТ, „Денят започва с Георги Любенов\"Тема: Правосъдие и вътрешен ред. Какво иска Европа от нас? Разговор с министър Цецка ЦачеваТема: Атаката на опозицията. Сезон „Зима 2018\". Говори Таско ЕрменковТема: Как да се учи социализмът в училище? Спорят Стоян Михалев /ДСБ/ и Страхил Ангелов /БСП/.Тема: Звезди под прожектора: Актьорът Калин Врачански.Тема: 70 години НАТФИЗ, люпилня за таланти.Тема: \"Живите архиви\": Ретро мода в България. Спомени с Владина Цекова, Ани Цонова и Петър Генадиев.Тема: 20 години от първия лъч на метрото в София. ", "date": "2018.01.28", "title": "По телевизиите в неделя"}
