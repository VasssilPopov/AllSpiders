{"url": "http://www.cross.bg/yltrazvyk-bliznatzi-pregled-1600322.html", "text": "/КРОСС/ Жена от Бангладеш роди близнаци почти месец, след като ражда сина си, съобщи Би Би Си, позовавайки се на лекаря на жената.20-годишната Арифа Султана родила недоносено момченце в края на февруари. 26 дни по-късно, на 21 март, тя била откарана по спешност в болница заради болки в стомаха. Лекарите разбрали, че е бременна с близнаци във втора матка и веднага извършили Цезарово сечение. Майката и близнаците - момче и момиче, са в добро здраве и са изписани от болницата четири дни след раждането. \"Когато пациентката пристигна, ние направихме ултразвук и така разбрахме, че тя носи близнаци\", разказва лекарката д-р Шейла Подар.Д-р Подар обяснява, че Арифа и съпругът й са много бедни и затова на жената никога преди не й е правен преглед с ултразвук. Сега Арифа Султана казва, че е много щастлива от случилото се и гледа на него като на чудо, но се притеснява как ще отгледат трите деца от финансова гледна точка.\"Жена да има две матки всъщност не се среща толкова рядко, колкото си мислят хората\", коментира гинеколог от Сингапур. По думите му това се вижда много ясно по време на преглед с ултразвукBBC обяснява, че развитието на матката наподобява две малки епруветки, които обикновено се съединяват и образуват един орган, ако това не се случи - може да се образуват две матки. Често жените, които имат такъв случай нямат симптоми и разбират за това по време на бременност, когато се прави преглед с ултразвук. ", "date": "2019.03.28", "title": "Жена роди близнаци месец, след като ражда момче"}
{"url": "http://www.cross.bg/ford-transit-ryskiya-1600294.html", "text": "/КРОСС/  Ford и Соллерс разпространиха съвместно заявление за реструктуриране на работата на съвместното си предприятие в Русия. Основната новина, е че леките модели на Синия овал повече няма да се предлагат на руския пазар, а руското производство на моделите Fiesta, Focus, Mondeo, EcoSport, Kuga и Explorer ще бъде прекратено към юни тази година. Ще бъде запазено единствено производството на търговските модели от фамилията Transit.В същото време Ford, който сега контролира джойнт-венчъра СП, ще прехвърли своите 51% на руския си съдружник Соллерс, който ще се занимава вече с всичко - от производството до реализацията на автомобилите от пазарния сегмент LCV.\"Решението, което обявяваме днес /вчера бел.ред/ е сложно, но нужно за да се запази конкурентоспособността на Ford Sollers в дългосрочна перспектива. Ford Transit и линията специални версии на базата на модела са лидери на сегмента сред чуждите марки на пазара и има голям потенциал за по-нататъшно укрепване на позициите си на руския пазар\" - заяви президентът и генерален директор на Ford Sollers Адил Ширинов.В рамките на реструктуризацията на бизнеса си джойнт-венчъра ще затвори три завода - във Всеволожск, Набережни Челни, както и заводът за производство на двигатели в Елабуга. Така на практика ще остане да работи само монтажният завод в Елабуга, където сега се асамблират Ford Transit и Explorer. Ще бъде съкратен чуствително и персоналът на предприятията, повечето хора по програма за доброволно напускане с компенсации.От Ford заявиха, че запазват всичките си задължения към клиентите по гаранциите на колите си и по сервизното обслужване на продадените вече леки автомобили. ", "date": "2019.03.28", "title": "Ford излиза от Русия"}
{"url": "http://www.cross.bg/iioni-energiya-bateriya-1600296.html", "text": "/КРОСС/  Учени от БАН в партньорство със свои колеги от СУ „Св. Климент Охридски\" създадоха батерия от ново поколение, която ще предизвика революция в съхраняването на енергия. Става дума за оригинална българска разработка на безопасна, евтина и безвредна за околната среда презаредима батерия на основата на натрий. Тя може да се комбинира с литиево-йонните батерии или дори да ги замени изцяло в редица приложения. Голямото постижение на нашите учени е разработката на нов тип електроди от достъпни материали като сулфатните соли, които са широко разпространени и могат да бъдат намерени дори на Марс. Водеща организация в проекта е Институтът по обща и неорганична химия (ИОНХ-БАН) при БАН. Партньори са Институтът по електрохимия и енергийни системи (ИЕЕС-БАН) на БАН и Факултетът по химия и фармация на СУ „Св. Климент Охридски\" (ФХФ-СУ).В батерията на бъдещето литиевите йони са заменени с по-евтините, по-безопасни, по-екологични и лесно достъпни в природата натриеви йони, като механизмът на действие е запазен. Като първа стъпка изследователите от ИОНХ-БАН са създали нови електродни материали, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е подложена на електрохимични тестове в ИЕЕС-БАН. В същото време учените от ФХФ-СУ са моделирали на атомно ниво процесите в електролитния разтвор на батерията, за да ги изучат и управляват целенасочено в бъдеще. Едно от основните предимства на новата натриево-йонна батерия е акумулирането на енергия от възобновяеми източници. Това е особено важно на фона на постоянно растящия дял на възобновяемите източници в производството и потреблението на енергия в икономиката и бита по целия свят. Използването на натриевите йони за съхраняване на енергия ще намери ценно приложение и в електромобилите, където максималният пробег, цената и времето за зареждане са от първостепенно значение. Специално за автомобилната индустрия се разработва хибриден вариант - литиево-натриева батерия, която съчетава високата мощност на литиево-йонната с ниската цена на натриево-йонната. „Това е пилотен проект с многообещаващи първоначални резултати, но постигането на крайната цел изисква още проучвания, изпитания и средства\", обясни проф. Радостина Стоянова от ИОНХ-БАН.", "date": "2019.03.28", "title": "Български учени създадоха батерията на бъдещето"}
{"url": "http://www.cross.bg/zahar-enchev-dieta-1600304.html", "text": "/КРОСС/ По принцип не е препоръчително, но ако имат желание и след като се консултират с лекар, биха могли, отговори началникът на отделението по ендокринология в УМБАЛ-Пловдив д-р Енчо Енчев. Специалистът припомни, че от няколко години насам диабетиците могат да консумират всичко, стига да контролират състоянието си с движение (около 90 минути дневно) и здравословна диета (нискокалорийна, нормокалорийна и или хиперкалорийна, съобразно телесното тегло). В основата на лечението на захарната болест е постоянното проследяване на приетите за 24 часа калории.При поставяне на диагнозата, като цяло терапията изисква промени в начина на живот и освен здравословно хранене и упражнения, се налага допълнително и прием на противодиабетни лекарства, когато болестта не се контролира ефективно с движение и здравословна диета. Когато таблетарните антидиабетни медикаменти изчерпят своя ефект върху контрола на захарната болест, се налага задължително преминаване на инсулиново лечение, тъй като най-важно е кръвната захар да се контролира ефективно. Това позволява предпазването на органите от усложнения  вследствие от диабета.Д-р Енчев отбеляза, че в страните от Западна Европа пациентите се доверяват на диабетни съветници, които изготвят подходящия индивидуален хранителен режим за всеки пациент. Тук тази роля се поема от лекарите, които назначават терапията според нуждите на всеки болен. Заедно с това изготвят и неговата диета и определят колко калорична може да бъде храната (в зависимост от телесното тегло: поднормено, нормално или наднормено).В САЩ на диабетиците се предоставят безплатни брошури, в които са посочени калориите и съставът на храните. Спонсорират се от големите вериги за бързо хранене и ресторанти, а в книжките са включени и техните менюта. И макар продуктите на тази индустрията - хамбургери, пържени картофи, пици на парче, понички, да са забранени за нашите пациенти, всеки от тях може да си направи сметката какви калории поема, когато си позволи „прегрешение\", обясни завеждащият. Много отдавна той предлага подобни справочници да се направят и у нас за удобство на пациентите. Не само при висока кръвна захар, но и за всеки човек с наднормено телесно тегло не се препоръчва консумацията на сладки и подсладени газирани напитки, компоти и сокове със захар, на т.нар. опаковани храни - вафли, чипсове, снаксове и т.н.Началникът на ендокринологията припомни, че честотата на диабета в световен мащаб продължава да нараства през последните години. Обикновено заболяването се придружава с наднормено телесно тегло и е по-често срещано в големите градове. То може да предизвика много неблагоприятни ефекти и здравословни проблеми, свързани със зрението, сърдечно-съдовата система, увреждане на периферната нервна система  и няколкократно намаляване продължителността на живота.В отделението по ендокринология в УМБАЛ-Пловдив са значително подобрени битовите условия и комфортът за пациентите. Това е много важно, защото някои от болните идват при нас няколко пъти в годината, заяви д-р Енчев.", "date": "2019.03.28", "title": "Диабетиците могат да спазват поститe. Ето как!"}
{"url": "http://www.cross.bg/petno-golyamoto-neptyn-1600313.html", "text": "/КРОСС/ Телескопът \"Хъбъл\" засне за първи път Голямото тъмно петно на Нептун - буря, по-голяма от Земята, която се образува в области на високо налягане, съобщи в. \"Мирър\". Подобни бури се появяват на Нептун на всеки четири до шест години и продължават също толкова дълго. Голямото тъмно петно на Нептун беше открито от космическия апарат \"Вояджър 2\" още през 1989 г. Когато телескопът \"Хъбъл\" обаче се насочи към планетата след пет години, бурята беше изчезнала. \"Това определено беше изненада\", каза ръководителят на изследването Ейми Саймън. „Свикнали бяхме да гледаме Голямото червено петно на Юпитер, което съществува вероятно повече от 100 години\".Голямото тъмно петно на Нептун е много различно от Голямото червено петно на Юпитер, което е известно поне от 1830 г., защото тънките като струи течения над планетата не му позволяват да се разпадне. Ветровете на Нептун обаче се движат над много по-обширни райони. Това означава, че бури като Голямото тъмно петно обикновено се вихрят на големи височини, преди да бъдат разпръснати.НАСА се надява да изследва промените във формата на вихрушката и скоростта на вятъра в Голямото тъмно петно.Досега никога не сме измервали пряко ветровете в тъмните вихри на Нептун, но изчисляваме скоростта им да е около 100 м/сек, подобна на тази в Голямото червено петно на Юпитер.", "date": "2019.03.28", "title": "„Хъбъл“ засне Голямото тъмно петно на Нептун"}
{"url": "http://www.cross.bg/april-momiche-april-1600303.html", "text": "/КРОСС/ Преди да тръгне официално по кината в цялата страна на 12 април, филмът на БНТ „Лошо момиче\" ще бъде показан с ексклузивни прожекции в 10 български града. Началото на предпремиерното турне на лентата ще бъде дадено в родния град на нейния сценарист и режисьор Мариан Вълев - Варна на 5 април (петък). Следват прожекции с участието на творческия екип и актьорския състав в: Търговище (6 април), Велико Търново (9 април), Пловдив (10 април), Враца (13 април), Видин (13 април), Габрово (14 април), Карлово (14 април), Благоевград (15 април) и Ловеч (16 април). Гала премиерата на продукцията в София ще бъде на 11 април (четвъртък).За нетърпеливите да гледат „Лошо момиче\" във Варна „Фестивален и конгресен център\" е подготвил специално киноизживяване. Откриващата прожекция на турнето ще е и първа за ФКЦ-Варна, реализирана на новата лазерна кинопрожекционна система, която към момента е единствена по рода си в Източна Европа. Високото качество на прожекцията предлага 4К резолюция, разкривайки и най-малките детайли от филма.Филмът „Лошо момиче\" беше представен в рамките на Международния филмов фестивал „София филм фест\" в средата на месец март тази година. Продукцията на БНТ беше едно от 10-те заглавия в специалната секция на фестивала „Ново българско игрално кино\". ", "date": "2019.03.28", "title": " „Лошо момиче\"  с ексклузивни прожекции в 10 града"}
{"url": "http://www.cross.bg/nankov-slivnitza-poveche-1600329.html", "text": "/КРОСС/ 647 млн. лв. са средствата от държавния бюджет, европейските фондове и Механизма за свързване на Европа, които се инвестират за изграждане и ремонт на пътища в Софийска област. Това съобщи в Сливница днес заместник-министърът на регионалното развитие и благоустройството Николай Нанков. В града той участва в дискусия за регионалното развитие.Основен приоритет през 2019 г. ще бъде магистралата „Калотина - Сливница\", тъй като само тази отсечка от трансевропейския коридор от Лондон до Истанбул не е с магистрални габарити. Имаше жалби по процедурата за избор на строителен надзор за участъка между Драгоман и Сливница с дължина 16,9 км, които са оттеглени. Очаква се строителството му да стартира през май и да завърши за около две години. Стойността на строителните работи на отсечката е 140 млн. лв., като 40 млн. лв. са от Механизма за свързване на Европа, съобщи заместник-министър Нанков.Избран е изпълнителят за другия участък от магистрала - от Калотина до Драгоман. Очаква се да приключи процедурата за строителен надзор и, ако няма жалби по нея, строителството може да стартира през юни.140 млн. лв. от средствата за пътна инфраструктура са за ремонт на мостове, виадукти и тунели по магистралите „Хемус\" и „Тракия\" на територията на областта, които не са ремонтирани повече от 30 години. Съоръженията се рехабилитират поетапно. До началото на летния сезон ще приключи ремонтът на виадуктите на 13-ти, 15-ти и 20-ти км на АМ „Тракия\" в посока Пловдив. След 15 септември ще се рехабилитират и платната на съоръженията в посока София.През тази година се очаква да приключи ремонтът на тръбата в посока София на тунел „Витиня\" на АМ „Хемус\". През месец май се предвижда да завърши рехабилитацията на пътя през Петрохан, като ще се ремонтира и участък в границите на гр. Костинброд. Предстои да стартира рехабилитацията на пътя между Сливница и Брезник, който осигурява връзка между Софийска област и Перник.Николай Нанков подчерта, че с въвеждане на тол системата за тежкотоварни автомобили от 16 август 2019 г. ще се възстанови справедливостта в пътния сектор чрез принципа „който руши повече, плаща повече\". В момента само 100 млн. лв. от общо 350 млн. лв. годишни приходи от винетки са от тежкотоварни автомобили. Очаква се постъпленията да са над 1 млрд. лв. годишно, което ще позволи повече инвестиции в доизграждането и поддръжката на пътна инфраструктура.Областта е не само най-голяма като брой общини, но и с най-дълга и силно амортизирана водопреносна мрежа, обърна внимание заместник-министър Нанков. Той коментира, че присъединяването на община Ботевград към обособената територия на Асоциацията по ВиК ще даде възможност на областта да кандидатства за европейско финансиране.Важен е проектът на Министерство на здравеопазването по Оперативна програма „Региони в растеж\", по който ще се обновят всички центрове за спешна медицинска помощ и филиалите към тях в областта, подчерта Николай Нанков.61 са сградите, за които са сключени договори за целево финансиране с Българската банка за развитие по Националната програма за енергийна ефективност на многофамилни жилищни сгради в София област. 54 от тях вече са обновени, останалите са в етап на строителство. ", "date": "2019.03.28", "title": "Над 640 млн. лв. се инвестират в пътната инфраструктура в Софийска област"}
{"url": "http://www.cross.bg/dronove-intelekt-zadachi-1600321.html", "text": "/КРОСС/ Американските Военновъздушни сили (ВВС) обявиха, че са започнали проект за създаване на автономен боен дрон с изкуствен интелект. Първият прототип трябва да полети още през 2023 г.Той ще е част от програмата Skyborg, в която ще могат да участват и комерсиални компании. Звеното за проучвания и разработки на ВВС вече е изпратило заявки за информация към компаниите, за да проучи какви са най-добрите технологии, които се предлагат в момента и кои проекти, които разработват, може да се реализират в графика на Skyborg.Вече са проведени множество анализи и са избрани основните парамети. Дронът трябва да е с възможно най-ниски разходи, приложим за различни задачи и да се справя в бойни ситуации. Изкуственият интелект ще има задача да взима правилните решения и също така да синхронизира поведението на голям брой дронове, които може да участват в битката.Skyborg ще е програмата, която обединява различните цели и задачи. В нея ще се разработват алгоритми за по-прости задачи за управляване на полета при нормални условия до сложни системи с изкуствен интелект, които да изпълняват конкретни задания като част от по-голяма мисия. Ще се разработват и системи за избягване на сблъсъци с други летателни апарати и препятствия, автономн приземяване и движение по земята и др.Дроновете и технологиите ще се тестват в базата \"Едуардс\" в Калифорния заедно с тамошната специална тестова група. Първите тестове ще използват малки, дронове, които да изпитат наличните технологии. Сред изпитанията ще бъдат и проверки на способностите на технологията да управлява автономно \"ято\" дронове, които да се разпознават, влизат в екип и да си помагат за изпълнението на мисията.Военните очакват технологията да се развива доста бързо, като се вдъхновяват от постигнатото с машинното обучение от други индустрии, включително видеоигрите. Учените ще търсят приложения на тези постижения в реалния свят.ВВС искат да работят съвместно и с още компании и експерти с цел да градят увереност в системите и че те ще са сигурни. Важно е да има доверие към технологията, че ще е безопасна и няма да взима опасни или неправилни решения. Това ще е сред основните задачи на Skyborg, за да може да се премине към следващия етап от създаването на автономните дронове. ", "date": "2019.03.28", "title": "Американските ВВС искат дронове с изкуствен интелект"}
{"url": "http://www.cross.bg/zakona-nesuotvetstvie-obhvata-1600316.html", "text": "/КРОСС/ Парламентът прие промени в Закона за противодействие на корупцията и за отнемане на незаконно придобитото имущество на първо четене. Законопроектът беше единодушно подкрепен с 97 гласа \"за\". Промените са внесени от Данаил Кирилов от ГЕРБ и Хамид Хамид от ДПС.В обхвата на закона се добавят директорът на Националната следствена служба (НСлС) и неговите заместници. Предлага се обаче изключване на общинските съветници от обхвата на закона. Целта е да се избегне блокиране на системата на деклариране на лицата, заемащи висши публични длъжности, посочват вносителите. Увеличава се от \"над 1000 лв.\" на \"над 5000 лв.\" прагът за декларираните доходи извън тези за заеманата длъжност, получени през предходната календарна година.Промените предвиждат уведомяване на съответните лица, заемащи висши публични длъжности, за установено несъответствие в размер до 5000 лв., като се дава възможност да направят корекция. При установено несъответствие в размер на не по-малко от 10 000 лв., антикорупционната комисия ще предприема действия за изпращане на материалите от проверката на Националната агенция за приходите. При установено несъответствие в размер на не по-малко от 20 000 лв., комисията ще приема решение за извършването на проверка на имущественото състояние на лицето, заемащо висша публична длъжност.Със законопроекта се създава възможност Комисията за противодействие на корупцията и отнемане на незаконно придобито имущество (КПКОНПИ) да бъде освободена от заплащане на държавни такси, независимо от изхода на делото, тъй като вземането на държавата е с публично-правен характер. Предвижда се декларации по силата на закона да подават и служителите в администрациите на омбудсмана и на Конституционния съд.Борис Ячев и Христиан Митев от Обединените патриоти изразиха несъгласие с предложението от обхвата на закона да бъдат изключени общинските съветници. Ячев посочи, че е готов да подкрепи увеличаване на правомощията на антикорупционната комисия. ", "date": "2019.03.28", "title": "Парламентът прие промени в антикорупционния закон на първо четене "}
{"url": "http://www.cross.bg/venetzyela-sutrydnichestvo-zaharova-1600317.html", "text": "/КРОСС/ Пристигналите във Венецуела руски войници няма да участват във военни операции, а в дискусии за бъдещето на двустранното военнотехническо сътрудничество. Това заяви днес пред агенция Интерфакс венецуелският военен аташе в Москва Хосе Рафаел Тореалба Перес, предаде Ройтерс, цитирана от БТАВчера говорителят на руското министерство на външните работи Мария Захарова потвърди, че по покана на властите в Каракас Русия е изпратила във Венецуела екип от \"специалисти\", които да обсъждат военнотехническото сътрудничество. \"Руските специалисти пристигнаха във Венецуела съгласно разпоредбите на двустранното междуправителствено споразумение за военнотехническо сътрудничество. Никой не е отменял този документ\", заяви говорителят.Пред Интерфакс Перес обяви, че венецуелският министър на отбраната Владимир Падрино Лопес ще участва в международната конференция по сигурността, която ще се състои на 23-25 април в Москва.Американският президент Доналд Тръмп призова вчера руските военнослужещи да напуснат Венецуела.\"Русия трябва да си ходи\", заяви пред репортери Тръмп на среща със съпругата на венецуелския опозиционен лидер Хуан Гуаидо - Фабиана Росалес.Попитан как може да стане това, американският президент отговори: \"Ще видим. Всички варианти са възможни.\"Тръмп и вицепрезидентът Майк Пенс се срещнаха в Белия дом с Фабиана Росалес, за да изразят подкрепа за нейния съпруг, който през януари се обяви за временен президент на Венецуела.Пенс на свой ред определи пристигането на руски войски във Венецуела като \"ненужна провокация\" и призова Русия да спре да подкрепя венецуелския президент Николас Мадуро.\"САЩ разглеждат пристигането на руски военни самолети този уикенд като нежелана провокация\", каза американският вицепрезидент.Съединените щати нямат право да изискват от Русия да изтегли военните си специалисти от Венецуела и да прекрати всяко сътрудничество с тази страна. Така отговори днес на брифинг Мария Захарова във връзка с изявленията на американското ръководство. Коментирайки тези изявления, тя се запита на какво правно основание се правят: \"Въз основа на международното право, въз основа на местните американски закони или въз основа на други правни актове, за които никой не знае?\". \"Честно казано, това не е риторичен въпрос, все пак искам да получа отговор на въпроса\", цитира ТАСС изказването на Захарова.Официалният представител на руското външно министерство припомни, че \"руските специалисти са пристигнали във Венецуела в съответствие с разпоредбите на двустранно междуправителствено споразумение за военно-техническо сътрудничество\". \"Този документ не е отменен\", отбеляза Захарова. ", "date": "2019.03.28", "title": "Руските военни във Венецуела няма да воюват, а ще участват в \"дискусии\""}
{"url": "http://www.cross.bg/izdadeni-zakonen-sgrada-1600318.html", "text": "/КРОСС/ Началникът на Дирекцията за национален строителен контрол арх. Иван Несторов обяви на пресконференция, че строежът на ул. \"Златен рог\" в София е законен, но има отклонения от одобрените проекти, които са установени при проверката. Той припомни, че съгласно ЗУТ една сграда е незаконна, когато няма издадени строителни книжа, а в случая тази сграда има издадени такива.", "date": "2019.03.28", "title": "ДНСК обяви строежа на небостъргача \"Златен век\" за законен"}
{"url": "http://www.cross.bg/nakazanie-ivan-otmerenoto-1600319.html", "text": "/КРОСС/ Апелативният съд в Бургас потвърди 8-годишната ефективна присъда на 16-годишния Иван Иванов, който беше признат за виновен за това, че убил 11-годишната Никол Йончева от Бургас на 20 август 2017 година. Двете съдебни инстанции решиха, че ученикът умишлено умъртвил момичето, като й нанесъл удар с нож в дясната част на врата и прерязал сънната артерия, което довело до остра кръвозагуба и анемия.Убийството е извършено по особено мъчителен начин - момиченцето е останало в съзнание след пробождането, достатъчно информативно е възприемало същността на ситуацията, в която се е намирало, виждало е изтичащата от раната кръв, било е затворена в кабината на асансьора, викало е за помощ, осъзнавало е неизбежността на смъртта си, изживявало е тежки предсмъртни мъки, и убийството е извършено с особена жестокост.Изслушаната и приета в хода на първоинстанционното съдебно следствие, комплексна психиатрично - психологическа експертиза е категорична в извода си, че 16-годишният подсъдим е вменяем. Според вещите лица Иван е могъл е да ръководи постъпките си и да разбира свойството и значението на стореното. Вещите лица констатират, че той не страда от психиатрично заболяване. Установяват диагноза \"лека умствена изостаналост с минимално нарушение на поведението.Потвърденото наказание е в размер на 8 години „лишаване от свобода\", което да бъде изтърпяно при първоначален „общ\" режим. Иван Иванов е осъден да заплати на майката на убитата Никол сумата от 150 000 лева.\"Размерът на наказанието е в рамките на година и половина над средния размер, визиран в материалната норма и съответства на характера и тежестта на осъщественото престъпно деяние. Така отмереното наказание е подходящо и справедливо за осъществяване целите на специалната превенция на закона, свързани най-вече с поправяне и превъзпитание на подсъдимия. Така отмереното наказание като обективно и справедливо ще изиграе и своя превантивно-възпиращ ефект за всички членове на обществото, с което ще се реализират в достатъчна степен целите на генералната превенция. Справедливо отмереното наказание би било ясен и категоричен сигнал към обществеността за неприемливостта и непримиримостта към този вид престъпна деятелност, особено в случаите на непредизвикана агресия на дете спрямо дете\", пишат в мотивите си апелативните съдии.Решението подлежи на обжалване и протест в 15-дневен срок от съобщаването му на страните пред ВКС. ", "date": "2019.03.28", "title": " Потвърдиха присъдата на ученика, убил 11-годишната Никол "}
{"url": "http://www.cross.bg/sigyrnostta-obshtina-kaloyan-1600323.html", "text": "/КРОСС/ През следващия мандат Столична община ще има заместник-кмет по сигурността, но избран от друг кмет и друго мнозинство. Това заяви лидерът на БСП - София Калоян Паргов след днешната сесия по сигурността на СОС. Той коментира това по повод отчетената дейност в тази област от страна на управляващите и пропуските в работата им, които от групата на социалистите в СОС посочиха.\"По темата \"Сигурност в града\" има още много какво да се желае от Столична община от гледна точка на мерки и бюджетиране, коментира Калоян Паргов. - Въпроса за заместник-кмет по сигурността, който поставяме от началото на този мандат изобщо няма да го споменавам сега. Очевидно е, че през следващия мандат Столична община ще има заместник-кмет по сигурността, но той ще бъде избран от друг кмет и от друго мнозинство\".Калоян Паргов изрази тревога от факта, че има голям недокомплект в СДВР. \"Недокомплектът там вече е хроничен, заяви той. - Още преди две години, когато сегашният министър на вътрешните работи беше старши-комисар и ръководител на СДВР, ние му бяхме поставили този въпрос. Тогава бяхме в навечерието на българското европредседателство, а темата за мигрантите беше много актуална. Той призна, че има над 800 души недокомплект в СДВР, но обеща да го запълни до началото на българското европредседателство. Днес стана ясно, че недокомплектът към момента е 657 души. Тоест, има устойчиво не справяне с този проблем. Каква е причината? Няма желаещи да постъпят на работа в системата? Няма средства, за да бъдат обезпечени със заплати. Нека да ни кажат конкретната причина за този хроничен недокомплект\".Лидерът на БСП - София отбеляза, че в сравнение с 2018 година, бюджетът за сигурност на Столична община за 2019-а е по-малък. \"Тази година над милион е сумата за капиталови разходи. През 2018-а заделените средства за капиталови разходи не бяха похарчени. Тоест управляващите в Столична община спестиха от сигурността на софиянци, коментира Калоян Паргов. - Нашите претенции са свързани най-вече с видеонаблюдението, особено в кварталите, където е и най-голям проблемът с битовата престъпност.Той е най-важен за решаване. Трябва да бъдат направени и законови промени, за да може да бъде дадена възможност на етажните собствености, осигуряващи сами видеонаблюдението на домовете си, да се свържат със сървърите на Районните полицейски управления. По този начин ще има значително по-голяма ефективност от работата на полицейските патрули. Видеонаблюдението на една етажна собственост, по наши изчисления, струва между 800 и 1000 лева.Ако бъдат свързани с РПУ-ата, ще бъде улеснена работата на полицията. Не знам за кой път поред предлагаме всичко това, но действия все още няма. Управляващите само отчитат някаква дейност, а резултати - никакви\". ", "date": "2019.03.28", "title": "Калоян Паргов: Следващият мандат СО ще има зам.- кмет по сигурността, избран от друг кмет и мнозинство"}
{"url": "http://www.cross.bg/otcheti-natzionalniyat-firmite-1600320.html", "text": "/КРОСС/ Информационната система „Бизнес статистика\" отново работи, съобщиха от Националния статистически институт, след като днес достъпът до нея отново беше ограничен.В  се подават годишните отчети за дейността на фирмите. Чрез нея се отчитат над 600 000 физически и юридически лица.Прекъсването е по технически причини, вследствие на генериран зловреден трафик, уточняват от института. Информиран е Националният център за действие при инциденти в информационната сигурност.Системата не е засегната и всички данни, постъпващи в нея са защитени. За случая е уведомен Националният център за действие при инциденти в информационната сигурност.Отчети ще могат да се подават до полунощна 1 април, като през уикенда ще има дежурни служители, които ще подпомагат фирмите, които не са успели да си качат отчетите.Заради проблемите със системата между 25 март и 28 март счетоводители и счетоводни къщи бяха възпрепятствани при подаването на годишните финансови отчети, дни преди крайния срок.Стотици фирми са застрашени от санкции, ако отчетите не бъдат подадени в срок.До вчера съобщение на сайта известяваше, че се извършват дейности по техническа поддръжка на системата. ", "date": "2019.03.28", "title": "Хакерска атака е причина за проблемите с \"Бизнес статистика\" на НСИ "}
{"url": "http://www.cross.bg/fond-biznes-fond-1600324.html", "text": "/КРОСС/ Днес, 28 март 2019 г., Фонд на фондовете (ФнФ) подписа оперативно споразумение с избрания финансов посредник, с което създава още един фонд за ускоряване и начално финансиране, със средства по Оперативна програма „Иновации и конкурентоспособност\" 2014-2020 (ОПИК). Ресурсът е предназначен за предприемачи в най-ранен етап на развитие на своя бизнес. Той ще се управлява от \"Иновейшън Акселерейтър България\" АД, с ключови лица Леона Асланова, Борислав Стефанов, Анна-Мари Виламовска, Александър Джоганов. Екипът ще развива фонд за инвестиции в старт-ъпи с размер от 30.5 млн. лв., от които 27.4 млн. лв. са публични средства, а останалите ще бъдат привлечени от частни инвеститори.Фондът ще подкрепя иновативни идеи чрез дялово и квази-дялово инвестиране, както и създаването и развитието на устойчиви бизнес модели. След стартирането на първия фонд за начално финансиране през декември, ФнФ прави още една крачка чрез предоставянето на още 27.4 млн. лв. за подобряване достъпа до ресурс на предприемачи с иновативни проекти и за подпомагане на старт-ъп екосистемата в България. Наред с финансирането, \"Иновейшън Акселерейтър България\" АД ще предоставя менторство и стратегическа подкрепа на компаниите, и ще дава възможност за свързване в бизнес мрежи. Фонд мениджърът планира да инвестира в старт-ъпи, които въвеждат иновативни бизнес идеи в сферите на здравеопазването, образованието, грижата за възрастни хора, транспорта и логистиката, леката промишленост, дигитализацията и др. Чрез избрания посредник ще бъдат финансирани над 200 предприятия, като инвестициите във фаза ускоряване са до 100 хил. лв., а във фаза начален етап могат да достигнат до 2 млн. лв.С подписването на този договор Фонд на фондовете успешно предостави за инвестиции 751.2 млн. лв., равняващи се на 60 % от средствата, които управлява през настоящия програмен период.", "date": "2019.03.28", "title": "Фонд на фондовете осигурява нови 30,5 млн. лв. насочени към старт-ъпи"}
{"url": "http://www.cross.bg/vlaka-vlakove-vreme-1600325.html", "text": "/КРОСС/ Предстоящата смяна на часовото време, в нощта срещу неделя, ще наложи промени във времепътуването на общо 29 влака. При преминаването от зимно към лятно часово време всички влакове, които се движат след 03:00 ч., ще генерират виртуално 60 минути закъснение в нощта между 30.03.2019 г. и 31.03.2019 г. Смяната на часовото време тази година ще засегне 11 бързи влака, един международен влак, 9 пътнически влака, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин.Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05:00 ч.- 07:00 ч.Влаковете, които ще се движат с коригирани разписания, пътуват по направленията основно на нощните влакове: София-Варна /през Горна Оряховица и Карлово/, Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе.Подробна информация за разписанията на влаковете клиентите на националния железопътен превозвач могат да получат от служителите на гишетата „Информация\" и билетните каси в железопътните гари и бюра в страната или на националния информационен телефон 0700 10 200. ", "date": "2019.03.28", "title": "Преминаването от зимно към лятно часово време ще засегне разписанията на 29 влака в нощта срещу неделя"}
{"url": "http://www.cross.bg/bulgariya-kaloyan-tema-1600326.html", "text": "/КРОСС/ На 29 март лидерът на БСП - София Калоян Паргов ще участва в дискусия на тема „Избори за Европейски парламент - България в ЕС след 2019 г.\", организирана от Фондация „Славяни\". Той ще отправи привествие към участниците във форума. С изказвания в дискусията ще се включат президентът на ПЕС Сергей Станишев, евродепутатите от БСП/ПЕС Георги Пирински и Момчил Неков и народният представител от „БСП за България\" проф. Румен Гечев.Събитието ще се състои от 10.30 часа, в Голямата зала на БАН, ул. \"15 ноември\" №1. ", "date": "2019.03.28", "title": "Калоян Паргов ще участва в дискусия на тема „Избори за Европейски парламент – България в ЕС след 2019 г.“"}
{"url": "http://www.cross.bg/ring-ivet-sofia-1600327.html", "text": "/КРОСС/ Най-големият кастинг за модели, правен някога в България, предстои след броени дни! Поради големия интерес, организаторите на събитието от Sofia Ring Mall и модната топ агенция „Ивет Фешън\" са предвидили то да се случи в два поредни дни. Търсенето на следващия топ модел ще се състои на 30 и 31 март от 12 до 17 часа в Sofia Ring Mall. Едни от най- успешните български модели, доказали се на световните подиуми и изгрели на кориците на най-елитните списания, ще търсят новите топ лица на модна агенция „Ивет фешън\". Така нареченият „скаутинг\" има за цел да открие заместниците на вече утвърдените български звезди в родната и световната висша мода. Обикновено букърите и скаутите на най-престижните модни агенции по света откриват моделите си в метрото, в магазините и дори по улиците. Организаторите от Sofia Ring Mall и „Ивет фешън\" сега дават уникалната възможност на момичета и момчета от цяла България да се включат в националния кастинг и да сбъднат мечтата си. През уикенда професионално жури ще избере новите бъдещи модни икони, които ще имат невероятната възможност да подпишат договор с едни от най-големите модни агенции в света! „Ивет Фешън\" е институция в българския моден бизнес и предпоичатан партньор на най-големите фешън компании в света като „Elite\", „Ford\", „Women\", „ Next\", „Img\", \"Why Not\", \"Major\", \"Fashion\" и много други. Именно от кастинги на агенцията са изгрели звездите на топмодели катоВаня Билева, Нора Шопова, Кристина Милева и Ваня Пенева.Всеки желаещ да бъде звезда от кориците на списанията и на „котешката пътечка\" е добре дошъл в Sofia Ring Mall на 30 и 31 март. Кастингът е както за красиви момичета, така и готини момчета на възраст между 15 и 22 години. Важно изискване за участниците е да имат необходимия за професионален модел ръст от минималните 170 см. за момичета и 184 см. за момчета. Твоята мечта може да те отведе на световния подиум! Не пропускай възможността и заповядай в любимия на софиянци мол в полите на Витоша!Повече подробности за кастинга можете да намерите тук: и  .", "date": "2019.03.28", "title": "Топмодели от световните подиуми търсят своите нови колеги"}
{"url": "http://www.cross.bg/telk-zhena-zhenata-1600305.html", "text": "/КРОСС/77-годишна парализирана жена с 5 инсулта от село Рупите бе транспортирана с частна линейка до Благоевград, за да се яви пред ТЕЛК комисия за преосвидетелстване, съобщи БНР.Скандалният случай е от вчера. Обясненията на лекарите и ръководството на болницата за това, че не се изпълнява наредбата за посещения на място при лежащо болни, е, че са много натоварени и няма достатъчно средства.Евангелия Костова е с последно решение от ТЕЛК преди 15 години. Според него жената е със 73% загуба на работоспособността. Близките ѝ подават документи за преосвидетелстване преди 1 година и 3 месеца. Докато чакат, състоянието й прогресивно се влошава- парализа и отоци по цялото тяло. За напълно неподвижната жена се грижи 81-годишният ѝ съпруг.Дъщеря ѝ Аксиния пише молба до ТЕЛК експерти да дойдат на място в село Рупите, на което жената има право. Получава отказ, но с уточнението, че могат да я преосвидетелстват по документи. Които след година и половина не отразяват реалното й състояние. Тогава семейството се принуждава да наеме частна линейка и да я транспортира до Благоевград. Където близките се натъкнаха на редица препятствия с качването на носилката до третия етаж, където е ТЕЛК комисията, тъй като специализираният асансьор е с чип.На въпрос защо е отказано домашно посещение и освидетелстване, д-р Олег Кашукеев заяви: „Прочетете си там какво сме писали, няма да ви кажа нищо\".След прегледа, дъщерята на 77-годишната жена обясни, че лекарите само да погледнали краката й и са попитали от колкото време са толкова подути. След като разбрали, че е в това състояние от половин година, казали на Аксиния да отведе майка си в линейката и да изчака пред кабинета за протокол. След 30 минути жената получи документ за 100% инвалидност.Според болничното ръководство посещенията на ТЕЛК комисиите на регионален принцип при лежащо болните е почти невъзможен заради натовареността им и заради липса на средства. ", "date": "2019.03.28", "title": "Безумие! Принудиха парализирана жена с 5 инсулта да се яви на ТЕЛК"}
{"url": "http://www.cross.bg/bulgariya-doklada-otnoshenie-1600309.html", "text": "/КРОСС/ В България има макроикономическа стабилност, фискалното управление е добро, но са необходими и още реформи. Такъв извод може да бъде направен от доклада за България в рамките на Европейския семестър 2019, представен днес в \"София хотел Балкан\" на форум, организиран от представителството на ЕК у нас. Обобщението беше направено от Бенжамин Анжел, директор на генерална дирекция \"Икономически и финансови въпроси\" на ЕК, предаде БТА.Въпреки своите относително добри цялостни икономически резултати, България настига бавно останалата част от ЕС. БВП на глава от населението, който през 2017 г. се е равнявал на 50 на сто от средния за ЕС, от 2011 г. насам нараства само малко по-бързо, отколкото средното за ЕС, пише в доклада.В документа се посочва още, че потенциалът за растеж може да бъде възпрепятстван от неблагоприятните демографски тенденции и от нарастващия недостиг на квалифицирани работници, както и от задълбочаващите се регионални различия. Недостигът на работна ръка и планираните увеличения на заплатите в държавния сектор се очаква да стимулират нарастването на заплатите над ръста на производителността до 2020 г., което би могло да доведе до намаляване на разходната конкурентоспособност на България.Експортът няма добър принос към растежа се отчита в доклада, каза Бенжамин Анжел.Има повишаване на нивата на заплащане, както и на местното потребление. Отчита се, че през 2018 година заплатите нарастват с по-голям темп от производителността на труда.Заместник-министърът на финансите Маринела Петрова коментира пред журналисти, че има един нюанс в изказването на Бенжамин Анжел, че ние сме започнали от много ниска база - разходите за труд са били много ниски и има все още потенциал те да растат изпреварващо спрямо производителността на труда, доколкото нашият износ не страда от загуба на конкурентоспособност. Кадрите изтичат от страната, отиват там, където заплатите са подходящи, каза Петрова и допълни, че не дошъл моментът, в който можем да ограничим заплащането за труд. Разчитаме и на бизнеса - дотогава икономиката да успее да се преструктурира, така че да генерира по-висока добавена стойност и това да не е ограничение пред растежа на разходите за труд, допълни заместник-финансовият министър.Темата коментира и заместник-социалният министър Зорница Русинова, която посочи, че основните мерки са в подобряване на технологичното развитие на голяма част от предприятията, както и инвестициите в квалификация. За нас е много важна подкрепата с европейски средства, която оказваме на работодателите - има отворена схема по ОПРЧР, отделени са 40 милиона, като акцентът е извън стандартните професионални обучения, самите фирми, според специфични програми за собствения сектор, да обучават хората, които работят вътре, каза Русинова. Така ще има и по-висока производителност, и по високи доходи на хората, допълни тя.Производителността на труда се увеличава, но остава под средното ниво на ЕС, пише в доклада. По часова производителност показателите на страната ни са едни от най-ниските в Европа. Всичко това, по думите на Бенжамин Анжел, има отношение към конкурентоспособността. Важно е също да се инвестира в хората и техните умения, както и в предприятията, допълни той. В доклада се отбелязва, че са необходими повече инвестиции в научноизследователска дейност, както и по-добра връзка между академичните среди и производствата. Информационното табло, свързано с иновациите, класира България сред страните със слаби постижения - под 50 процента от средното ниво за Европа.Вносът се е увеличил съществено, износът е повлиян негативно от много фактори, особено отношенията България - Турция, каза Анжел.В страната ни има големи различия между регионите, като пет от шестте икономически региони попадат в диапазона на най-бедните региони в Европа, а останалият един се приближава до средното за ЕС ниво. София привлича повече от половината от преките инвестиции.В доклада се отчита, че фискалната ситуация е стабилна, правителството е предприело важни стъпки по отношение на публичните разходи, но има области, в които трябват повече усилия. Усилия трябват по отношение на инфраструктурата, ефективността на инвестициите.Отчита се, че е сериозна ситуацията със задълженията на държавните предприятия, произтичаща от това, че голяма част от тях са губещи.Банковият сектор е стабилен, допълнително внимание трябва да се обърне на автомобилното застраховане. Не е добра оценката за небанковия финансов сектор, се посочва в доклада.Необходими са и повече усилия в областта на транспорта. Качеството в сектора се повишава, но все още е под средното европейско ниво и като пътни връзки, и като времетраене на пътуванията. Отчита се, че няма добра връзка със Сърбия и Северна Македония.България остава и най-енергоемката икономика в ЕС - три пъти по-енергоемка от средноевропейското ниво. Енергията е евтина в България, но този факт не трябва да води до неефективно използване на тази енергия, коментира Бенжамин Анжел. Друга критика е, че само една четвърт от отпадната вода в България се събира и преработва.Необходими са и по-добри резултати по отношение на прозрачността на обществените поръчки. По отношение на намаляване на административната тежест има отбелязан напредък, но са нужни още много усилия.Заместник-финансовият министър Маринела Петрова коментира, че трябва да се обърне внимание на критиките, но има елементи, които са преувеличени. Но с допълнителна информация, която страната ни ще изпрати към Брюксел, недоразуменията вероятно ще бъдат отразени в последващия доклад, допълни тя. Маринела Петрова посочи, че оценката за недобрия напредък в небанковия финансов сектор може да бъде по-мека от гледна точка на многото работа свършена там. Другата критика, която е малко пресилена, е тази свързана с данъчната събираемост. Доста усилия се полагат, има риск, напредвайки в една посока, да дебалансираме други елементи на икономиката - в усилията да напрегнем данъкоплатците прекалено, да не прескочим границата, така че да натоварим бизнеса с различни тежести, трябва баланс, каза Петрова. Тя съобщи, че е разработен проектозакон за управление на държавните предприятия, по отношение на които също има критики в доклада. По повод забележката, че България е една от най-енергоемките икономики, Петрова коментира, че това е наследство от миналото. Има и много загуби в системите, на битово равнище също нямаме култура за спестяване, но актуалността на данните също трябва да се отчете, каза Маринела Петрова.Тази година е изключително важен докладът за България, защото препоръките, които ще излязат през май ще са основата за стартиране на преговорите за следващия програмен период, каза заместник-министър Зорница Русинова. Тя отчете, че предизвикателствата на пазара на труда, констатирани в доклада, са констатирани и вътрешнополитически у нас и приоритетни. Те са свързани с липсата на кадри и достатъчната им квалификация, както и стимулите, които държавата може да предоставя чрез по-добри регулации и по-добро законодателство, за да могат да се повишават доходите. Основен акцент има върху заетостта на нискоквалифцираните, на хората с увреждания, но от една година това е приоритет за нас като правителство, особено за хората с увреждания, отбеляза Русинова. Тя припомни, че се въведоха законодателно квоти за наемане на хора с увреждания. Има инициативи за заетост и с европейски средства. По отношение на нискоквалифицираните предизвикателствата са големи и тази година почти всички програми са насочени към дълготрайно безработните, отбеляза заместник-министър Русинова.Тя посочи, че висока оценка получава подходът, който имаме за съвместно предоставяне на услуги от страна на Агенцията по заетостта и Агенцията за социално подпомагане, които работят комплексно с всеки дълготрайно безработен, така че да се намери най-добрия начин този човек да бъде активиран. Връзката ни със системата на образованието е важна, тогава, когато ние гарантираме, че в България няма хора, които са извън тази система, тогава ще имаме добре подготвена работна сила, коментира Русинова.В доклада се посочва, че равнището на безработицата намалява за пета поредна година и сега е доста под средното за ЕС. Въпреки тези положителни промени, неблагоприятните демографски тенденции и засилването на недостига на умения поставят все по-сериозни предизвикателства за бъдещия растеж.Отчита се, че процентът на хората, живеещи в бедност, все още е много висок, а неравенството по отношение на доходите се увеличава. Въпреки лекия спад, процентът на бедност или социално изключване през 2017 г. беше 38,9 на сто, което е значително над средното равнище за ЕС от 22,5 на сто. Неравенството по отношение на доходите се увеличава.През 2017 г. доходите на най-богатите 20 на сто от населението бяха над осем пъти по-високи от тези на най-бедните 20 на сто. Пазарните резултати бяха само леко по-неравностойни отколкото в други държави от ЕС, но в България въздействието на данъците и обезщетенията за намаляване на бедността и неравенството е значително по-слабо, е посочено в доклада. Русинова коментира пред журналисти, че ефектът от голяма част от промените, направени през тази и миналата година много трудно може да бъде видян сега. В сферата на социалните плащания за първи път имаме рекордно по-високи плащания за енергийни помощи, за хората с увреждания - 150 милиона лева допълнително. Ефектът ще бъде видян следващите години, смята Русинова. ", "date": "2019.03.28", "title": "Критичен доклад на ЕК: България бавно настига останалата част от ЕС "}
{"url": "http://www.cross.bg/otsrochvane-dulgovete-veroizpovedaniyata-1600307.html", "text": "/КРОСС/ Депутатите гласуваха окончателно промените в закона, с които се разсрочват дълговете на вероизповеданията, натрупани към държавата до 31 декември 2018 г. Разсрочването на дълговете е до 10-годишен период, а предложението за него дойде от председателя на ПГ на ГЕРБ Цветан Цветанов и група народни представители между двете четения на Закона за вероизповеданията.Първоначалното предложение бе опрощаване на дълговете на религиозните общности към 31 декември 2018 г.По данни на финансовото министерство регистрираните вероизповеданията у нас имат натрупани задължения в размер на над 8,2 млн. лева, а вече стана ясно, че около 8 млн. лв. от тях са дългове на Главното мюфтийство.\"Ако вървим по общия ред на Данъчно-осигурителния процесуален кодекс, никога финансовият министър, нито НАП биха дали разрешение за отсрочване на дълговете на вероизповеданията\", каза народният представител от ПГ на ГЕРБ и председател на Бюджетна комисия Менда Стоянова по време на дебата в парламента.\"Неслучайно направихме това предложение между първо и второ четене в един специален закон, който урежда отношенията във вероизповеданията - да го допълним и с текстове, които казват как при определена ситуация, да се действа по отношение на отсрочване на евентуални вземания. Тези текстове важат за всички вероизповедания. Тук през цялото време се говореше за мюсюлманското, предполагам, защото по медиите излезе, че мюсюлманското вероизповедание има задължения, а православната църква няма. Аз не знам кой колко задължения има, има или няма. Текстът е принципен. Защо се наложи такъв текст да се запише в този закон, а не се приложи редът, за който преждеговорещите приложиха, а именно по ДОПК. По една много важна и основна причина - кодексът и неговите норми са създадени за стопанска дейност\", каза още Менда Стоянова.По думите й в кодекса има редица изисквания във връзка с отсрочванията.Изказването й дойде след критики от \"Обединени патриоти\". \"Какво правим в момента с промяната на Закона за вероизподеданията - нарушава се основополагащ кодекс, какъвто е Данъчно-осигурително процесуален кодекс\", каза народният представител от ПГ на \"Обединени патриоти\" Йордан Апостолов по време на дебатите в пленарна зала. По думите му разпоредбите на ДОПК предвиждат за разсрочване да се иска становище и съгласие на директора и на управителния съвет на НОИ.Апостолов посочи, че е необходимо и решение на ЕК, че не става въпрос за държавна помощ. \"Какво представлява Мюфтийството? То е субект, който трябва да се подчинява на законовите разпоредби и законодателство в Република България. За него трябва да важи редът, какъвто е за всички данъкоплатци\", заяви още Апостолов.Той отчете, че всички пари, които ще бъдат разсрочени, излизат от джоба на данъкоплатеца. \"Трябва да видим как се тълкува и през Закона за държавните помощи. Най-накрая г-да от ДПС, бих искал да попитам за нещо. Аз нямам пълната информация, но имам частична такава, че вече има процедури по продажба на имоти на Мюфтийството и при започнала процедура, съгласно разпоредбите на чл. 238 от ДПК не може да се допуска отсрочване или отсрочване\", каза още Апостолов.За заплатите на свещеницитеДепутатите приеха и текстове, свързани с правоотношенията със свещеносулжителите и служителите на религиозните институции. Съгласно тях те ще се уреждат съобразно устава на религиозната институция. Максималните размери на основните месечни заплати на свещенослужителите не могат да надвишават средната месечна заплата на наетите лица по трудово и служебно правоотношение в икономическа дейност \"Образование\" по данни на Националния статистически институт за месец септември предходната година.За служителите на религиозните институции минималните размери на основните месечни възнаграждения не може да надвишава средномесечната заплата на наетите лица по трудово и служебно правоотношение в обществения сектор за септември 2018 г. ", "date": "2019.03.28", "title": "Мюфтийството получи 10 г. разсрочване за дълга от 8 милиона"}
{"url": "http://www.cross.bg/godini-opit-nego-1600308.html", "text": "/КРОСС/ Момиче на 11 години направи опит да се самоубие заради отношението на баща си. Случаят е от 26 март от софийския ж.к. \"Захарна фабрика\".Мъжът - назован само с буквата С. - на 42 години, вече е задържан и привлечен към наказателна отговорност за това, че чрез жестоко отношение към дъщеря си - 11 годишната Е., е довел последната до опит за самоубийство - Е. скочила от терасата на 3-тия етаж на апартамента, който обитавала, съобщават от Софийска градска прокуратура.За тормоза в НПК се предвижда от 2 до 8 години затвор.С. е осъждан за извършена от него кражба, както и за противозаконно отнемане на чужд лек автомобил.Предвид изключително високата обществена опасност на деянието, както и с оглед личността на извършителя, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 29.03.2019 г. - за разглеждане на искане за вземане спрямо него на мярка за неотклонение \"Задържане под стража\".При първоначалният преглед на медиците е установено, че детето е с комоцио, контузия на главата и гърба. Закарано е в противошоковата зала на \"Пирогов\", където е оставено на лечение. ", "date": "2019.03.28", "title": "11-годишно момиче се хвърли от балкона в София заради тормоз от баща си"}
{"url": "http://www.cross.bg/toaletna-segashnite-kamuk-1600306.html", "text": "/КРОСС/ Кметът на София Йорданка Фандъкова разпореди да бъде премахната т.нар. \"водна стена\" - новооткритият монолит на площад \"Гарибалди\", който стана повод за шеги в социалните мрежи. Някои оприличиха паметника на надгробен камък, а други - на котешка тоалетна.Потребителите във \"Фейсбук\" развихриха въображението си и се появиха найразлични забавни колажи по темата. Според мнозина фонтанът в сегашния си вид може да се оприличи на надгробна плоча, а пешеходците трябва да положат карамфили и свещички в основата му. Други пък смятат, че прилича на котешка тоалетна. Част от архитектурното творение е реставрираният мемориал, който беше открит преди 6 години от синдиката \"Образование\" към КТ \"Подкрепа\" в чест на най-голямата учителска стачка, провела се през 2007 г.Очаква се следващата седмица общинарите да изберат и кои да са новите ограничители на \"Графа\", след като сегашните се оказаха проблемни. Експерти ще избират между 4 варианта. Решението ще вземе във вторник експертният съвет по устройство на територията, стана ясно на заседанието на архитектурната комисия към СОС в сряда. Предложените варианти от проектантите от А.Д.А. са габърчета, които можело да се сложат на сегашните ограничители, и 3 вида колчета или боларди - от неръждаема стомана и отразители, лят камък и чугун. ", "date": "2019.03.28", "title": "Махат полемичния паметник от площад \"Гарибалди\" в София"}
{"url": "http://www.cross.bg/dyuni-sanktziya-zona-1600310.html", "text": "/КРОСС/ Парламентът прие на първо четене забрана за поставянето на плажни принадлежности и палатки, както и за преминаването, паркирането и престоя на пътни превозни средства върху подвижни, неподвижни и облесени дюни, освен в случаите на разрешено строителство. Промените, внесени от Министерския съвет, в Закона за устройството на Черноморското крайбрежие бяха одобрени единодушно с 97 гласа \"за\". Прецизирани са и административнонаказателните разпоредби на закона.Със законопроекта се създава възможност заповедите на министъра на туризма, с които се нарежда провеждането на търгове с тайно наддаване за отдаване под наем на обекти, изключителна държавна собственост, да подлежат на предварително изпълнение. Със законопроекта се създават два нови публични регистъра - на класифицираните морски плажове и на групираните морски плажове.В хода на дискусията беше обърнато внимание на необходимостта от прецизиране на дефинициите за пътни превозни средства и пресилената санкция за поставяне на плажни принадлежности върху дюните. Който в нарушение на закона постави плажни принадлежности или палатка върху подвижни (бели) дюни, неподвижни дюни с тревна растителност (сиви дюни) и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", ако по друг закон не е предвидено по-тежко наказание, ще се наказва с глоба от 500 до 1000 лв. или с имуществена санкция от 1000 до 3000 лв., предвиждат измененията. Който в нарушение на закона премине или спре пътно превозно средство за престой или за паркиране върху дюни, ще се наказва с глоба от 1000 до 3000 лв. или с имуществена санкция от 3000 до 5000 лв. ", "date": "2019.03.28", "title": "Без кърпи, палатки и каравани върху дюните"}
{"url": "http://www.cross.bg/zarkov-bulgariya-krym-1600315.html", "text": "/КРОСС/ \"Събитията от последните два дни доказаха тезите на БСП от последните две години. Цветан Цветанов напуска парламента, за да остане във властта. Това не е морален акт, нито осъзната отговорност, а прозрачен трик за опазване на влияние.\" Това заяви зам.-председателят на ПГ на \"БСП за България\"  Крум Зарков пред медиите. По думите му назначението на д-р Даниела Дариткова за председател на парламентарната група на ГЕРБ е доказателство за това. \"Тя е верен последовател на г-н Цветанов. По тази причина и другите коалиционни партньори са толкова спокойни. Те знаят добре, че нещо уж се променя, за да остане същото. Това важи както за явните, така и за скритите коалиционни партньори\", категоричен бе Зарков. В България демокрацията е под заплаха\"Оставката на г-н Цветанов е формална. За нас тя е политически фалш\", изтъкна Крум Зарков. Според него въпросната оставка  доказва и друго твърдение на БСП, което тя упорито отстояваше по време на дебатите по Изборния кодекс в НС- че в България демокрацията е под заплаха. \"Доказателство за това е фактът, че политик, загубил политическо доверие, свален от всички постове, които е заемал, чрез скандали и обществен натиск, може да е председател на предизборен щаб. Това е възможно само в онези страни, в които изборният резултат не зависи толкова от общественото мнение, колкото от онези, които организират изборния процес\", посочи Зарков. Той изрази надежда, че на всички е станало ясно, че оставките в България служат само на един човек. \"Те не подобряват живота на хората, не подобряват модела на управление, напротив - утвърждават го. Единственото, което постигат, е да осигурят комфорт на Бойко Борисов като министър-председател. Този комфорт трае до следващия скандал и оставка. Ние, от БСП, настояваме този порочен кръг да приключи. Искаме предсрочни избори, на които санкцията да дойде от избирателя и той да зададе ясен мандат за нулева толерантност към всяка злоупотреба с власт оттук нататък.  Вместо фалшиви оставки, искаме реално отговорност. Вместо завладяна държава, искаме реална парламентарна демокрация. Това са нашите искания и ще продължаваме да се борим\", заключи Крум Зарков.", "date": "2019.03.28", "title": "Крум Зарков: Цветан Цветанов напуска парламента, за да остане във властта"}
{"url": "http://www.cross.bg/plovdiv-zaradi-tzentura-1600311.html", "text": "/КРОСС/Тримата загинали мъже са причинили снощния пожар в , съобщи окръжният прокурор Румен Попов. Установено е, че огънят е тръгнал от тяхната стая, като се предполага цигара,  или друго запалително вещество, но засега не е ясно дали станалото е по непредпазливост или съзнателно, добави Румен Попов.Починалите са от близки населени места край Пловдив, двама от които - 57 годишни, а третият на 50 г. Те са били в заключена стая, заради диагнозата им - параноидна шизофрения. Пациентите в този блок са преобладаващо такива,  повечето свободноскитащи и периодично въдворявани в здравното заведение, заради което са държани „под ключ\".Дежурният фелдшер първи се е притекъл на помощ, но сам е бил силно обгазен от гъстия дим и в момента е в болница.Разследването тече в две направления - умишлен палеж и „по непредпазливост\". Посоката за умисъл е заради факта, че в Центъра е абсолютно забранено пушенето и внасянето на запалими материали, което изискване обаче е било нарушено и довело до трагичните последици, обясни окръжният прокурор.Във фаталната нощ в блока е имало само трима души персонал - дежурен лекар, фелдшер и санитар. Бързо пристигналите  пожарникари са извели безопасно останалите 20 обитатели на блока, а общо са евакуирани над 60 пациенти в Центъра за психично здраве. ", "date": "2019.03.28", "title": "Тримата загинали са предизвикали пожара в психодиспансера в Пловдив"}
{"url": "http://www.cross.bg/sreda-obrazovatelna-vulchev-1600312.html", "text": "/КРОСС/ Учениците от първи до десети клас ще ходят безплатно на театър, ще посещават галерии и концертни зали, а творци от различните изкуства ще влизат в учебните часове.До 2500 лв. годишно ще се отпускат на всяко училище за тези дейности, които ще са свързани с учебното съдържание. За това са отделени 250 000 лв., но при по-голям интерес ще се осигури дофинансиране. Това става възможно по силата на споразумение за сътрудничество между министерствата на образованието и на културата, което беше подписано днес в Народния театър.\"Искаме да провеждаме последователна политика на разширяване на образователната среда на учениците. Миналата година като част от националната програма\"съвременна образователна среда\" модула \"Музеите като образователна среда\". Над 5000 ученици са посетили музеи\", отчете просветният министър Красимир Вълчев.\"Образованието на 21 в. не е само знания , но и изграждането на умения и отношения. Много важна част са изкуствата в тази политика. Подготвяме и програма с Българска академия на науките (БАН) - повече ученици да посетят институтите и музеите на БАН\", съобщи още Вълчев. ", "date": "2019.03.28", "title": "Ученици ще ходят безплатно на театър, ще посещават галерии и концертни зали"}
{"url": "http://www.cross.bg/elektromobili-stantziyata-zaryad-1600314.html", "text": "/КРОСС/ Нова зарядна станция за електромобили пуска в експлоатация от утре в 11,30 ч- Столична община. Станцията се намира на ъгъла на ул. „Московска\" и ул. „11 август\".  На събитието ще присъстват зам.-кметът Дончо Барбалов и зам.-кметът Йоана Христова.  . Станцията дава възможност за заряд на 100% от предлаганите на пазара електромобили, като за 40 мин. водачите на автомобили с нулево ниво на вредни емисии могат да заредят 20% от капацитета на батерията си. По този начин те ще гарантират безпроблемно използване на своите електромобили в рамките на деня. За пълен заряд са необходими 5 часа.", "date": "2019.03.28", "title": "Столична община с нова зарядна станция за електромобили"}
{"url": "http://www.cross.bg/federer-finalite-medvedev-1600290.html", "text": "/КРОСС/  Трикратният шампион Роджър Федерер (Швейцария) се класира за 1/4-финалите на турнира по тенис на твърди кортове от сериите \"Мастърс\" в Маями с награден фонд 8,36 милиона долара.37-годишният Федерер победи лесно Даниил Медведев (Русия) с 6:4, 6:2 след само 63 минути игра.Швейцарецът реализира пробив при 4:4 в първия сет и стигна до успех с 6:4. Във втората част той бе отново категоричен. Федерер на два пъти взе подаването на Медведев и спечели с 6:2.На 1/4-финалите швейцарецът ще играе срещу номер 6 Кевин Андерсън (РЮА), който отстрани Джордан Томпсън (Австралия).Защитаващият титлата си и седми поставен Джон Иснър (САЩ) вече намери място на полуфиналите. Американецът наниза 24 аса при победата си над 22-Роберто Баутиста-Агут със 7:6(1), 7:6(5).В спор за място на финал той ще се изправи срещу канадския младок Феликс Оже-Алиасим, който изненада 11-Борна Чорич (Хърватия) след 7:6 (3), 6:2.Канадският тинейджър Данис Шаповалов стигна до обрат срещу 8-Стефанос Циципас (Гърция) след 4:6, 6:3, 7:6 (3) за 2:17 часа. На 1/4-финалите го очаква представителя на домакините Франсис Тиафо. ", "date": "2019.03.28", "title": "Федерер на четвъртфинал в Маями след успех над Медведев "}
{"url": "http://www.cross.bg/kolata-montana-mart-1600293.html", "text": "/КРОСС/  Полицаи от Монтана откриха мъж, влачил с колата си и убил куче. Сигналът за проявената жестокост към животното се появил в социалните мрежи на 26 март.Според публикацията, кучето е било теглено по улиците на областния град от лек автомобил с червен цвят и неустановен регистрационен номер, вързано за теглич.Полицаите се самосезирали и започнали да издирват колата и мъжа. На 27 март те открили кучето мъртво в гараж в Монтана. Животното било до предната лява гума на лек автомобил Фолксваген \"Джета\".Колата и гаражът са собственост на 76-годишен мъж. На място е направен оглед от дежурна оперативна група, ветеринарни лекари и представители на ОДБХ. ", "date": "2019.03.28", "title": "Разкриха мъж от Монтана, влачил с колата си и убил куче "}
{"url": "http://www.cross.bg/durzhavi-chyzhdi-polychavat-1600292.html", "text": "/КРОСС/  Вероизповеданията в България да могат да се финансират и от чужди държави. Това гласува парламентът, отхвърляйки предложението религиите у нас, които получават държавна субсидия, да нямат право да получават дарения от чужди държави или чужденци.Предложението на Обединени патриоти религиите, които получават държавна субсидия, да нямат право да получават дарения от чужди държави или чужденци и да уведомяват Дирекция „Вероизповедания\" към Министерски съвет за всяко дарение или наследство на имущество от български юридически лица или с източник от чужбина бяха отхвърлени в пленарна зала на второ със 112 гласа въздържали се, петима - против и 20 - „за\".Това предложение иска да гарантира ненамесата на чужди държави във вътрешната не само религиозна, но и политическа дейност, заяви от парламентарната трибуна Юлиян Ангелов от Обединени патриоти, който изрази недоумение и от факта защо Българската православна църква е срещу това предложение.Йордан Цонев от ДПС припомни законопроектите за вероизповеданията, гледани в края на миналата година и обясни, че текст за забрана на финансирането от чужбина е имало не само в проекта на Обединени патриоти, но и в този, подписан от Мустафа Карадайъ, Цветан Цветанов и Корнелия Нинова. Всички вероизповедания без мюсюлманското обаче са били против и затова текстът е отпаднал, обясни Цонев.Подалият оставка народен представител Цветан Цветанов, който заедно с Мустафа Карадайъ от ДПС е вносител на законопроекта за отсрочване милионите задължения на Главното мюфтийство към държавата, също коментира предложението да се забрани финансирането на вероизповеданията от чужбина и се аргументира защо ГЕРБ няма да го подкрепят.Преди да бъде отхвърлено в пленарна зала, отново с гласовете на ГЕРБ, предложението вероизповеданията у нас да не могат да се финансират от чужбина беше отхвърлено и в Комисията по вероизповеданията.", "date": "2019.03.28", "title": "Вероизповеданията в България ще могат да се финансират и от чужди държави "}
{"url": "http://www.cross.bg/gradini-zavedeniya-lechebni-1600295.html", "text": "/КРОСС/  Председателят на ПП МИР и общински съветник Симеон Славчев предложи допълнителни мерки за сигурност за лечебните заведения, детските градини и училищата в София. Това стана по време на извънредно заседание по сигурността на Столичния общински съвет днес.\"В последните години насилието над медицински специалисти в София и страната се засилва\", коментира Славчев.  \"Според статистика на Българския лекарски съюз от 2017 г. по двама лекари дневно биват пребивани от пациенти или от техни близки. Освен с физическа разправа, агресивно поведение и заплахи между 2014-та и 2017-та година срещу 50 медици е било насочено огнестрелно оръжие, а срещу някои от тях дори е стреляно. При други случаи агресивни пациенти или техни близки са нахлували въоръжени в медицински или болнични заведения и поликлиники и са заплашвали лекари и медицинските лица в тях\", каза общинският съветник. Той беше категоричен, че всичко това води до повишаване стреса в работата на медицинските специалисти и влошава работната им среда, като застрашава не само техния живот и здраве, а и тези на други пациенти и граждани.Славчев направи конкретни предложения за мерки не само по отношение на общинските лечебни заведения в столицата, но и за столичните детски градини и училища: да се поставят персонални паникбутони и видеонабюдение във всички общински лечебни заведения в София и да се създаде общ класификатор на рисковите лечебни заведения на територията на Столична община със съответен брой инциденти и нападения. Председателят на ПП МИР настоя да се създаде и експертна работна група към Столична община от специалисти по сигурност, здравеопазване и образование с цел проучване на спецификите на лечебните заведения, детските градини и училищата свързани със сигурността; създаване на алгоритъм за преценка на сигурността в лечебното заведение, детските градини и училищата на територията на СО; анализиране на цялата информация и представяне на предложения за справяне с насилието над лекарите в общинските лечебни заведения от една страна и превантивни действие свързани със сигурността в детските градини и училищата на територията на СО от друга страна; създаване на роботещ модел, който да подобри сигурността в общинските лечебни заведения, детските градини и училищата на територията на СО с което да се гарантира живота, здравето и децата и медицинските работници; анализ на всички лечебни заведения, детски градини и училищата на територията на СО и внедряването на видеонабюдение на всякъде в тях, където все още няма, което да бъде свързано с Оперативния център за видеонаблюдение на Столична дирекция на вътрешните работи (СДВР).Симеон Славчев настоя разходите за съответните дейности да бъдат включени в бюджета на София за следващата година. Той попита присъстващия в залата директор на СДВР старши комисар Георги Хаджиев Има ли информация в колко детски градини и училища нямат видео наблюдение и има ли статистика за сигурността в столичните лечебни заведения.Няма конкретни данни в момента в колко детски градини и училища няма все още видеонаблюдение, отговори комисар Хаджиев и уточни, че информацията може да бъде изискана допълнително от дирекцията. Той потвърди, че темата с насилието над лекари е много важна и със силен обществен отзвук. По думите му полицията работи съвместно с прокуратурата и има конкретни стриктни действия, които се изпълняват при всеки получен сигнал за насилие над медицинско лице.", "date": "2019.03.28", "title": "Паникбутони и видеонаблюдение в болници и детски градини"}
{"url": "http://www.cross.bg/ostavka-mechkata-podade-1600291.html", "text": "/КРОСС/  Нямам никаква информация отвътре, не знам изобщо какви са отношенията на първото лице, единствено число в държавата ни и неговото алтер его. Но ми се струва, че ситуацията праща много ясен сигнал за качествена промяна в съотношението на силите помежду им.Аз разчитам този сигнал така:ББ ясно осъзнава, че спасението му като лидер и оцеляването на неговото правителство минават през твърдата и неотменима оставка на ЦЦ.(Дори с уговорката - нека има оставка, пък после, като минат изборите, като прокуратурата и прокорупционната комисия те оправдаят, ще те върна обратно...)Но ББ срещa твърд отпор от ЦЦ. ЦЦ според разтълкуването на сигнала категорично отказва да подаде оставка. Вероятно и заради това, че се скри зад океана и не може да почувства градуса на напрежението тук, не вижда отвърнатите очи на верни негови протежета във властта.Ето защо ББ решително принуждава всички, замесени по някакъв начин в скандала, да си подадат оставките. Всеки от тях има санитарно време на „опъване\", но накрая отстъпва.Така ББ изгаря всички мостове за ЦЦ, не му оставя шанс да не си подаде оставката! Защото какво излиза - всички си я подадоха, а човекът с най-фрапиращия случай - не си я подава!? Абсурд?!Проблемът обаче е, че неспособността на ББ да принуди толкова дни ЦЦ да си подаде оставката и да му нареди незабавно да прекрати развлечението зад океана работи и срещу двамата. Вече дори да има оставка (сигурен съм, че ще има), тя няма да се разглежда като своевременен ход на ББ.То е същото като ловеца, дето викал, че държал мечката. Всъщност мечката държала него.Оптимистичното в цялата ситуация какво е?Ами това, че все още поне донякъде у нас има останало общество и съхранени ценности, щом се намери такава мощна енергия наглостта на корупцията, конфликтите на интереси и злоупотребата с влияние да бъде перната през ръчичките!Тези дни отборът на обществото ни вкара първия гол във вратата на отбора на самозабравилите се политици. И това не е никак малко, макар голът да е само почетен, а резултатът да е двуцифрен във вреда на обществото.Отсега нататък макар с мъничко, но самозабравилите се политици ще станат по-внимателни, ще имат някакви задръжки. Защото историята го е казала, разказала, показала и доказала, че ако някъде има все още общество и все някакви принципи, то първо перват по ръчичките, а сетне идва моментът, когато слагат белезничките. ", "date": "2019.03.28", "title": "Николай Слатински: Ловецът ли държи мечката, или мечката държи ловеца"}
{"url": "http://www.cross.bg/razvitie-slivnitza-regionalno-1600297.html", "text": "/КРОСС/  Заместник-министърът на регионалното развитие и благоустройството Николай Нанков ще участва в дискусия за регионално развитие на тема „Европа в нашия дом\" в Сливница. Форумът ще се проведе от 16.00 часа днес в залата на Народно читалище „Съзнание-1907\" в града.", "date": "2019.03.28", "title": " Зам.-министър Нанков ще участва в дискусия за регионално развитие в Сливница"}
{"url": "http://www.cross.bg/pargov-osigyryavane-naii-veche-1600298.html", "text": "/КРОСС/  На мен ми се иска тази сесия да не бъде просто формална, да слушаме доклади, да прочетем определени статистики, а на база на нашия опит, наблюдения, оплаквания, които са стигали до нас, да търсим начини и да си набележим съвместни мерки и действия как да се справим с проблема с престъпността и най-вече как да осигурим сигурността на гражданите. Това каза лидерът на БСП-София Калоян Паргов по време на заседание на Столичния общински съвет, предаде репортер на *Агенция „Фокус\"*. „Говоря за битовата престъпност. Да не говорим и за присъствието на мигранти на територията на София. Усилията на Общината в посока осигуряване на сигурността би трябвало да бъдат още по-големи от гледна точка и на конкретни числови изражения в бюджета на Столична община. Ако се върнем на числата в бюджета, ще видим, че наистина имаме първо намаление, не с много, второ, имаме неразходване на средства за извършени мероприятия в отбрана и сигурност за 2018 г., които са прехвърлени за 2019 г.\", заяви Паргов. По думите му така не се пестят средства, а възможности за осигуряване на сигурност за града, гостите и жителите. „Най-важният принцип, около който трябва да се обединим е, че полицията трябва да е близко до хората. Това най-вече е свързано с териториалното покритие. С кмета на район „Надежда\" сме много удовлетворени, че от 3-4 месеца кварталите „Надежда\", „Връбница\" до „Обеля\" се радват на засилено полицейско присъствие, особено във вечерните часове. Какво обаче се случва в „Младост\", най-вече „Люлин\", „Овча купел\", „Хаджи Димитър\"? Там очевидно рискът от повишена битова престъпност е по-голям в сравнение с централната част. На второ място въпросът ми е за материално-битовото осигуряване. Има една статистика, че над 20-30% от хората не стигат до районните полицейски управления, за да подадат жалба по едно или друго престъпление\", каза още Калоян Паргов.", "date": "2019.03.28", "title": "Калоян Паргов, БСП-София: Полицията трябва да бъде близко до хората"}
{"url": "http://www.cross.bg/komponenta-tzena-prirodniya-1600299.html", "text": "/КРОСС/ Цената на газа се повишава с 0,83% от 1 април, реши Комисията за енергийно и водно регулиране (КЕВР). Това обаче няма да доведе до поскъпване на парното и топлата вода, защото скокът в цената на суровината е под 5%.По-рано днес енергийният регулатор прие решение във връзка с подаденото от „Булгаргаз\" ЕАД заявление за утвърждаване на цена за второто тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа, съобщиха от КЕВР.Утвърдената от Комисията цена на природния газ за второто тримесечие е в размер на 45,17 лв./MWh лв. (без акциз и ДДС). В тази цена са включени компонента „цена на природния газ на входа на газопреносните мрежи\", компонента за дейността „обществена доставка\" и компонента за компенсиране на разходи, произтичащи от наложени задължения към обществото. В цената не са включени цени за достъп и пренос през газопреносната мрежа.Без промяна остават и цените на електрическата енергия за битовите и небитовите потребители на регулиран пазар. ", "date": "2019.03.28", "title": "КЕВР: Цените на топлинната енергия и тока остават непроменени до края на юни "}
{"url": "http://www.cross.bg/proekta-politicheski-konkyrsa-1600301.html", "text": "/КРОСС/ Всяка година наградите „Иновации в политиката\" отличават най-смелите и доказали се политически проекти в Европа. Институтът „Иновации в политиката\" е базиран във Виена, и за поредна година търси най-добрите политически инициативи, включително и от България. Жури от над 1000 европейски граждани от около 40 държави избират от всички подадени кандидатури 80 финалисти и 8 победители в 8 категории. За сравнение през 2017-а година, бяха получени повече от 600 заявки в конкурса, който е пример за най-престижното европейско отличие в публичната сфера.Официален представител на конкурса в България е комуникационната агенция All Channels Communications в партньорство със Съвета за младежка политика, агенцията за иновации Innovation Starter, както и организацията „Работещи идеи\".От месец март 2019-а година, избрани политици или обикновени граждани от една от 47-те държави-членки на Съвета на Европа са поканени да номинират политически инициативи и проекти, които успешно полагат основите на либералната демокрация като абсолютно всеки може да номинира проект за участие.Проекти могат да се номинират тук: https://www.innovationinpolitics.eu/bg/project-nominateИ тази година иновативни политически проекти от България имат възможност да участват в надпреварата с другите страни като разчитаме на вашия принос да ни помогнете да открием добрите примери за успешни политически практики у нас.През есента на 2019-а година всички подадени проекти ще бъдат оценени от жури от над 1000 граждани от цяла Европа. Всеки, който е над 16 години, може да кандидатства да стане член на това жури.Ако искате да станете част от международното жури, направете го тук: https://www.innovationinpolitics.eu/bg/juror-submitПрез 2018-а година победителите в конкурса включиха широк спектър от инициативи на местно ниво, както и политически лица като председателя на Европейската комисия Жан-Клод Юнкер или трагични починалия кмет на Гданск - Павел Адамович. През 2018-а година рекорден брой от шест политически проекта от България успяха да се класират сред финалистите като общо 80 проекта бяха одобрени от журито да стигнал до финала, а само от България бяха допуснати 37 иновативни политически проекта.Миналогодишните финалисти от България бяха:\tГеорги Георгиев, кмет на Община Тунджа с проекта „Насърчаване на младежта - разрешаване на проблемите в обществото\"; \tАлександър Иванов, общински съветник в Община Пазарджик с проекта „Вдъхновение за младежта - гласът на младите хора, представен от местното правителство\"\tЙордан Йорданов, кмет на Община Добрич с проекта „Бъдещето на гражданството - местен форум за насърчаване на активно общество\";\tАтанас Киров, кмет на Община Стралжда с проекта „Отопление с природни ресурси - използване на минерални извори за отопление на държавни училища\";\tГеорги Маранджиев, кмет на Община Стамболийски с проекта „Безплатен градски транспорт - намаляване на цената при пътувания в страната и чужбина\";\tИван Тотев, кмет на Община Пловдив с проекта „Дигитална култура - наследство за бъдещето\"Наградите „Иновациите в политиката\" са посветени на развитието и укрепването на иновативната демократична политика и публичната администрация в Европа. За тази цел се идентифицират и предоставят примерни политически дейности в 8 категории - „Култура\", \"Демократичност\", \"Човешки права\", \"Работни места\", \"Екология\", \"Общност\", \"Просперитет\" и \"Качество на живот\".Механиката за участие е напълно прозрачна и без аналог в Европа. В България всеки гражданин има право да номинира конкретен български политик, работещ на местно, национално или европейско ниво. В допълнение, самите политици биха могли да се самономинират, участвайки със собствен проект, ако той покрива строгите критерии на конкурса. Изборът на най-добрите практики предоставя ценно ноу-хау, което може да бъде използвано от други участници в политиката, а също и от гражданското общество - независимо от партийната принадлежност, нивото на обслужване или региона.Всички финалисти в конкурса ще бъдат поканени на гала церемония в Берлин на 4 декември 2019-а година. Над 500 гости от цяла Европа се очаква да дойдат на официалното събитие, което ще се проведе в централата TIPI на Федералното канцлерство.Международните награди се осъществяват от Института за Иновации в политиката, базиран във Виена с подкрепата на своите партньори Act.Now във Виена, Arenalde в Стокхолм, Dreamocracy в Брюксел, Българското училище за политика, EuropaNova в Париж, European Forum Alpbach и Szkoła Liderów и THINKTANK в Полша. Официален представител на конкурса в страната ни е комуникационната агенция All Chanels Communications, която организира конкурса на регионално ниво в партньорство с агенцията за иновации Innovation Starter, както и организацията „Работещи идеи\".Повече за конкурса и инициативата следете и на българската страница на проекта и във Фейсбук.  ", "date": "2019.03.28", "title": "Стартира конкурса Иновации в Политиката 2019 "}
{"url": "http://www.cross.bg/iiotova-sotzialnata-iliyana-1600302.html", "text": "/КРОСС/ Робот помощник на инвалиди, създаден от българска фирма, впечатли вицепрезидента Илияна Йотова на Осмия  Европейски форум за социално предприемачество в Международен панаир Пловдив. Уникалният „Омнибот\", който е световна иновация, представлява роботизирано помощно средство за придвижване. С него стоя изправена, а така мога да върша всичко и вкъщи, и на работата си, поясни момичето, което демонстрираше робота.  Трудно е да се прави бизнес с кауза, но си заслужава, защото помага на уязвимите да се реализират  - така вицепрезидентът Илияна Йотова характеризира социалното предприемачество при откриването на събитието, което е единствено по рода си в Европейския съюз. Тя преряза лентата заедно с министъра на труда и социалната политика Бисер Петков.Форумът продължава от 28 до 31  март 2019 г., а основната проява в него е Европейският панаир на предприятия и кооперации от социалната икономика, където се представят 110 фирми и сдружения от седем държави. Илияна Йотова отдели повече от час, за да разгледа техните експозиции.Министър Петков подчерта, че държавата полага усилия за развитие на този сектор, а доказателство е Закона за социалната и солидарна икономика, който влиза в сила от месец май. Нормативният документ предвижда регистрация на социалните предприятия, а също и насърчителни мерки за развитието им, обясни Бисер Петков. Той допълни, че подобна цел има и Закона за хората с увреждания.Вицепремиерът Илияна Йотова призова обществото да върне социалната си ангажираност и чувствителност по отношение на хората с увреждания. Тя е категорична, че всички, които са избрали социалното предприемачество трябва да получат не само уважение, но и подкрепа.Искаме да видим по-значимата, по видимата и по-отговорната роля на държавата за социалните предприятия. Дали един закон е достатъчен? Тепърва предстои да видим каква ще бъде оценката от неговото действие, заяви Йотова. ", "date": "2019.03.28", "title": "Робот за инвалиди на Европейския форум за социално предприемачество в Пловдив "}
{"url": "http://www.cross.bg/kombinat-plovdiv-zaharniya-1600281.html", "text": " /КРОСС/ Специализираната прокуратура започна обиски в Захарния комбинат в Пловдив. От сградите на комбината са иззети мобилни телефони, компютри, пълномощни и документи, свързани с офшорна собственост, информират от прокуратурата. Започнали са и разпити.Припомняме, че заводът е собственост на бизнесмена Ветко Арабаджиев, срещу когото се води разследване, а той и съпругата му са обект на искане за екстрадиция от Испания.За разследване в насока офошорки спомена още през септември м.г. зам.-главният прокурор Иван Гешев, който заяви на брифинг: \"Периодът е от януари, но предвид намерени доказателства ще бъде разширен. Едно от намерените неща е екселска таблица от 2008 година до момента, в която в табличен вид са описани невнесените данъци само от захарния комбинат в Пловдив от 2008 година до настоящия момент, съответно и фирмите, през които е станало това. Тази сума, според тази таблица, е десетки милиони левове, може да станат и над 100 милиона\", заяви Гешев.От 2012 г. тече акция срещу Гриша Ганчев - именно за ДДС със захар, свързани с неговите захарни заводи. В това дело Захарен комбинат \"Пловдив\" е само контрагент, т.е. - получавал е количества захар от Ганчев и неговия бургаски захарен комбинат. Интересно е, че тогава - през 2012 г. - Ганчев прави изявление, че \"... ДДС в захарния сектор у нас се точи от пловдивски, карнобатски и софийски фирми, аз не се притеснявам\"Че ЗК \"Кристал\"-Пловдив е в патримониума на фамилията на Арабаджиеви стана ясно на поредицата от заседания по делата срещу тях в Специализирания съд.Така - след първия \"удар\" срещу фамилията, когато самите Ветко и Маринела се оказаха във Франция, но синът им остана тук, и бе арестуван, последва втори - на 12 септември прокуратурата обяви, че е задържала 3 лица със сума над 500 000 лв. в Бургас.Сумата била свързана с \"голямото\" дело за пране на пари и данъчни измами срещу фамилията Арабаджиеви, а едното лице с 298 000 лв., било\" пряко свързано с управлението на едно от инкриминираните дружества по досъдебно производство на СП - на захарния завод „Кристал\" в Пловдив\". Самите Ветко и Маринела Арабаджиеви са в Испания, където чакат от втората инстанция на съда да постанови дали ще изпълни екстрадицията им в България.  ", "date": "2019.03.28", "title": "Спецпрокуратурата влезе и в Захарния комбинат в Пловдив (обновена)"}
{"url": "http://www.cross.bg/narkotitzi-varna-razprostranenie-1600283.html", "text": "/КРОСС/  Група за разпространение на наркотици на територията на Варна е разкрита при операция, проведена на 25 март от служители на ГДБОП, под наблюдението на Специализираната прокуратура. В хода на полицейските действия, трима мъже, сред които и доставчикът на дрога на едро за групата, са задържани на междуселски път край Карнобат по време на сделка с 1,116 кг амфетамини. За количеството синтетичен наркотик доставчикът трябвало да получи 29 000 лева, които са иззети при обиски по време на операцията.Според събраните досега доказателства, групата от общо деветима е разпространявала наркотици във Варна от началото на 2018 г. Нейна територия на разпространение е бил и квартал „Максуда\" в областния град. Данните сочат, че участниците продавали на черния пазар по килограм амфетамини за две седмици, като е получавала за това около 60 000 лева.При извършените претърсвания на 39 жилища, офиси и автомобили, ползвани от участници в групата, са намерени и иззети различни количества наркотици - предимно кокаин и амфетамини. Специализираната прокуратура привлече като обвиняеми девет лица за участие в организирана престъпна група за държане и разпространение на наркотици във Варна.Днес в Специализирания наказателен съд ще бъдат внесени искания за „Задържане под стража\" на шестима от обвинените. На другите трима са наложени мерки за неотклонение „Парична гаранция\". ", "date": "2019.03.28", "title": "ГДБОП разби група за разпространение на наркотици във Варна "}
{"url": "http://www.cross.bg/yvrezhdaniya-prilozhenie-yslyga-1600284.html", "text": "/КРОСС/  Министерството на вътрешните работи внедри услуга, осигуряваща достъпа незрящи и хора с увреден слух до Единния европейски номер за спешни повиквания 112 (ЕЕНСП 112). Услугата е в изпълнение на транспонираната в българското законодателство Директива 2002/22/ЕО и изискването достъпът до ЕЕНСП 112 да бъде предназначен за крайни ползватели с увреждания, независимо дали техните специални нужди са предизвикани от увреждания или са свързани със стареенето. Услугата е факт от края на месец януари т.г. и работи с пълната си функционалност през Интернет чрез мобилно приложение за телефони с мобилни платформи Android, iOS и Windows Mobile, както и стационарни и преносими компютри чрез уеб базирано приложение, достъпно през уеб браузър на адрес 112. mvr.bg.Експерти от районните центрове 112 стартираха обучителни срещи с регионалните структури на Съюза на глухите в България с цел запознаване с нововнедрената услуга, оказване на методическа помощ и съдействие при регистрация и работа с мобилното приложение.За да достигне до всички потребители, бе  изработен и информационен клип, илюстриращ възможностите на услугата. Дирекция „Национална система 112\" благодари на „Метрополитен\" ЕАД, както и на медиите, които проявиха интерес и вече го излъчват. ", "date": "2019.03.28", "title": "Спешният номер 112 вече е достъпен за хора със слухови и говорни увреждания"}
{"url": "http://www.cross.bg/partiya-dali-dost-1600282.html", "text": "/КРОСС/  Главният прокурор Сотир Цацаров разпореди на Върховната касационна прокуратура да извърши проверка дали дейността на партия ДОСТ съответства с разпоредбите на Конституцията и Закона за политическите партии, съобщиха от пресцентъра на прокуратурата.Така трябва да се установи има ли наличие на предпоставките за изпращане на искане до Конституционния съд за обявяване на противоконституционност на политическата партия и дали има данни за подаване на иск до Софийски градски съд за разпускане на партията.Причината за самосезирането на главния прокурор е съдържанието на публикувана декларация на партия ДОСТ от 26 март т.г., която е за организиране и провеждане на \"Национална подписка с искане за законово признаване от страна на българската държава на статут на национално малцинство\". Поводът са и публични изявления в тази насока на председателя на партията Лютви Местан. ", "date": "2019.03.28", "title": "Прокуратурата проверява ДОСТ дали не е противоконституционна партия "}
{"url": "http://www.cross.bg/vreme-chasovo-chasovoto-1600279.html", "text": "/КРОСС/  Преди превъртането на стрелките - кое часово време да изберем - лятното или зимното. Гост по темата в сутрешния блок на БНТ беше Добрин Иванов - изпълнителен директор на Асоциация на индустриалния капитал в България. Във вторник евродепутатите гласуваха смените на часовото време да приключат през 2021 г. Планът е всяка държава членка на ЕС да избере дали да остане на лятно или на зимно часово време.Добрин Иванов припомни, че в европейската анкета за часовото време въпросът е бил само дали да се променя или да се фиксира часовото време. Там са гласували рекорден брой европейски граждани - около 1% от общия брой на населението в Европа. Най-активни са били германците. Резултатите са показали категорично, хората искат да се преустанови практиката за смяна на часовото време. В България се проведе проучване дали да бъде избрано зимното или лятното часово време. Анкетата показа, че над 80 процента желаят да се избере зимното, което всъщност е астрономичното часово време. Профилът на участника обаче е жена над 55 години, което дава основание да се смята, че това проучване не е достатъчно представително. Засега мненията са поляризирани.Що се отнася до бизнеса, практиката за смяна на времето очевидно вече не носи плюсове - сметките показват, че икономията на електричество е незначителна и трябва да се отчита в по-голяма степен влиянието му върху здравето на хората.Добрин Иванов се върна към ранната история на смяната на времето. Причината за въвеждането ѝ е била единствено икономическа - за икономия на електричество. С тази промяна на времето в умерените географски ширини се получава икономия на електричество. В България смяната на часовото време е възприета през 1978 г., а в ЕС единна смяна на времето започва в началото на 90-те години на 20 век.Съгласно вчерашното решение на ЕП държавите получават две години преходен период за установяване на фиксирано време през 2021 г. Те само трябва да изберат кое часово време ще използват. А ако изборът на държавите вреди на единния пазар, да се даде допълнителна отсрочка от 12 месеца. ", "date": "2019.03.28", "title": "Бизнесът предпочита да остане за постоянно лятното часово време"}
{"url": "http://www.cross.bg/ninova-zayavi-gerb-1600328.html", "text": "/КРОСС/ \"Оставките са политически фалш. Те са опит да се потуши скандалът с апартаментите на властта. Цветанов напуска парламента с тежки съмненя за политически рекет, лобистки закони, може би данъчни престъпления, а в същото време остава лице на кампанията и шеф на предизборния щаб на ГЕРБ\", това заяви председателят на БСП Корнелия Нинова в предаването \"Плюс-минус\" на НТВ.  По повод съмнения на БСП за предстоящи манипулации в изборния процес, Нинова заяви, че те са обуславят от факта, че решенията в комисиите ще се вземат с мнозинството на ГЕРБ и че не е възможно да се обжалват пред ВАС, а освен това има мъртви души в списъците. \"ГЕРБ заложиха  корупцията в закона, нарушението на изборните правила също\", коментира тя.   \"Нашето мнение е, че законът трябва да е над всичко. Да е принципен и да не е в услуга на една или друга партия. Затова поискахме да се смени съставът на ЦИК\", заяви Нинова. По думите й става дума за върховенството на закона, а не за желание за оправдаване на загуби или победи - законите трябва да са еднакви за всички. Във връзка с последствията от скандала с апартаментите на властта, Корнелия Нинова попита: \"Ще има ли наказателно преследване за данъчни престъпления и пране на пари?\" Тя бе категорична, че основният въпрос е, че има злоупотреба с власт и гласуване на лобистки закони сред управляващите. \"Как точно КОНПИ ще разследва г-н Цветанов, след като самият председател е под съмнение, че има подобни имотни сделки\", попита още Нинова. Тя заяви, че от БСП нямат доверие в проверките и че не може управляващо мнозинство да си назначава комисията, която ще го проверява.\"Ние твърдим, че това е модел ГЕРБ, защото вижте какво стана с Нанков - остраниха го, върна се като зам.-министър на регионалното развитие, отстраниха Московски - отиде в Черноморска банка. Оставката стана индулгенция - тя има смисъл, ако променя нещо\", категорична бе Нинова. \"Десет години гледаме един и същ процес: корупционен скандал, оставка, а моделът остава. Няма един наказан - кога ще има осъден политик в затвора?\", попита тя. Залогът на европейските избори е и национален. Наша победа означава оставка на Борисов и предсрочни избори\", каза Нинова. Тя акцентира, че БСП от 3 години повтаря, че това е моделът на прехода - олигарси и политици- сраснати, леви и десни - в безпринципни съюзи. \"Разликата е, че те искат запазване на този модел, а ние искаме да го променим.", "date": "2019.03.28", "title": "Корнелия Нинова: Кога ще има осъден политик в затвора?"}
{"url": "http://www.cross.bg/stamboliiiski-blagodari-plovdiv-1600285.html", "text": "/КРОСС/  „Пловдив е пример по отношение на бизнес и инвестиционен климат и за успешни проекти\" - това заяви заместник-министърът на регионалното развитие и благоустройството Николай Нанков, който участва в града под тепетата в платформата за граждански диалози „Европа в нашия дом\". Пред присъстващите в препълнената зала той  каза още, че от утре се възобновява строителството на пътя Пловдив - Асеновград, като се очаква изпълнението на обекта да приключи до месец и половина. Заместник-министър Нанков благодари на Община Пловдив и кмета Иван Тотев за техническия проект за Околовръстния път, който бе дарен на АПИ, както и за готовността да се финансира изграждането на осветление от новоизграждащото се кръгово кръстовище за Строево до село Труд и до магистралата, общо 27 стълба. Подчертана бе и добрата работа във ВиК сектора в региона и като пример бе посочен проектът за Южен обходен колектор.По време на срещата, в която участваха кметове на общини и населени места от Пловдивска област и около 400 граждани и представители на организации и институции, стана ясно, че общата стойност на ремонтите в региона от 2017-та година към момента надхвърля 94 милиона лева. Кметът на Стамболийски Георги Мараджиев благодари на правителството за подкрепата и инвестициите. Той подчерта значението на европейските фондове и програми за развитието на общините. Добри примери в това отношение са Раковски, Стамболийски, Марица и други.", "date": "2019.03.28", "title": "От утре възобновяват строителството на пътя Пловдив-Асеновград"}
{"url": "http://www.cross.bg/voenni-sporazymenieto-kirgizstan-1600286.html", "text": "/КРОСС/   Русия и Киргизстан направиха промени в споразумението от 2012 г. относно условията и статута на разполагането на руски военни бази на територията на републиката, съобщава агенция ТАСС. Церемонията по обмена на релевантни документи се проведе в присъствието на президентите на двете страни - Владимир Путин и Сооронбай Жеенбеков - вследствие на преговорите им в Бишкек.От руска страна подписът под протокола бе поставен от заместник-министъра на отбраната Александър Фомин.Както отбеляза по-рано помощникът на президента на Руската федерация Юрий Ушаков, документът съдържа разяснения, че \"ще бъде от полза за действителното функциониране на тази база в бъдеще\". Според него говорим за \"добър протокол\", който трябваше да бъде приет, за да се изясни споразумението от 2012 г.Съгласно проекта на протокола, публикуван по-рано на официалния портал за правна информация, Русия ще увеличи леко площта, която отдава под наем на военни съоръжения с почти 60 хектара, и пропорционално на това цената на наема на базата ще се увеличи с 291,5 хил. долара до почти 4,8 млн.долара. годишно. В споразумението също така са ясно разписани понятия като \"безпилотни летателни апарати\" и \"безпилотни летателни апарати\" и редица други промени.В момента Обединената военна база на Руската федерация е разположена на територията на Киргизстан, която включва няколко военни обекта, включително въздушна база в град Кант (Чуйска област). Руските военнослужещи в Киргизстан се приравняват с дипломатическите работници и имат съответния статут на неприкосновеност. ", "date": "2019.03.28", "title": "Русия и Киргизия предоговориха условията за разполагане на руски военни бази"}
{"url": "http://www.cross.bg/helikopter-zaginaha-katastrofa-1600288.html", "text": "/КРОСС/  13 военнослужещи загинаха при катастрофа с хеликоптер МИ-8 в югозападната част на Казахстан.Полетът бил в рамките на учения на специалните подразделения \"Златна стрела\", които се провеждали през нощта и при лошо време. Падналата машина е летяла в група с още три други.Временният президент Касъм-Жомарт Токаев съобщи в Туитър, че е разпоредил разследване на инцидента, станал в сряда.Според съобщение на военното министерство военните са загинали, изпълнявайки дълга си. Морална и материална подкрепа на близките ще бъде оказана, се казва в официалното изявление на институцията. ", "date": "2019.03.28", "title": "13 военни загинаха при катастрофа с хеликоптер "}
{"url": "http://www.cross.bg/plagiatstvo-shakira-pesenta-1600300.html", "text": "/КРОСС/ Колумбийската певица Шакира и сънародникът ѝ Карлос Вивес, които са обвинени в плагиатство от кубински изпълнител, отхвърлиха обвиненията в мадридски съд, предаде Франс прес.Шакира бе малко изнервена. Тя увери, че никога не е чувала песента \"Yo te quiero tanto\" (Обичам те толкова много) на кубинеца Ливан Рафаел Кастеляно Валдес, с псевдонима Ливам. Не го познавах\", допълни Карлос Вивес, който е композирал песента \"La bicicleta\" (Велосипедът) и е автор на голяма част от текста ѝ заедно с продуцента Андрес Кастро. \"Сони мюзик\" и Кастро също са обвинени в плагиатство в рамките на това съдебно дело.Ливам и неговата звукозаписна компания \"Марила Дианик Ромеу\" твърдят, че в песента \"La bicicleta\", която спечели награда Грами за латино музика през 2016 г., е копирана част от излязлата през 1997 г. \"Yo te quiero tanto\".Това е като да откраднеш едно от децата ми\", каза през сълзи кубинският изпълнител в съда. Той отбеляза, че продуцентът Кастро е имал достъп до неговата песен чрез свой представител. Ливам иска да бъдат признати авторските му права в рамките на съдебното дело за онова, което смята за плагиатство.\"Няма никакво сходство между двете песни, що се отнася до мелодията и застъпената в тях тематика\", настоя Шакира. Тя поясни, че не е участвала в композирането на \"La bicicleta\", а само в написването на един от двата ѝ рефрена. ", "date": "2019.03.28", "title": "Шакира отхвърли обвиненията в плагиатство "}
{"url": "http://www.cross.bg/avtomobili-emisii-emisiite-1600289.html", "text": "/КРОСС/  Планове за намаляване на емисиите на парникови газове от леките и лекотоварните автомобили до 2030 г., неофициално одобрени от министрите на ЕС, бяха гласувани от евродепутатите.Евродепутатите и министрите на ЕС са постигнали съгласие относно по-високите цели (37,5%) за намаляване на емисиите на парникови газове за нови автомобили до 2030 г., в сравнение с предложената от Европейската комисия цел от 30%. Законодателството също представя цели за намаляване на емисиите на CO2 за нови лекотоварни автомобили (31%) до 2030 г., съобщиха от ЕП.Производители, чиито средни емисии надвишават лимитите, ще трябва да плащат такса за извънредно количество емисии. До 2023 г. Европейската комисия ще трябва да направи оценка дали тези стойности трябва да бъдат използвани за финансирането на справедлив преход към мобилност с нулеви емисии и за подпомагане придобиването на нови умения от работещите в автомобилния сектор.Законодателството беше прието с 521 гласа „за\", срещу 63 гласа „против\" и 34 „въздържал се\".Новият закон изисква оценка на ниво ЕС на пълния жизнен цикъл на емисиите от автомобили. Комисията трябва също да прецени дали е необходима разработка на обща методология за оценка и единно докладване на данни най-късно до 2023 г. Ако се сметне за необходимо, трябва да бъде предложено законодателство. ", "date": "2019.03.28", "title": "ЕП подкрепя нови лимити на въглеродни емисии за автомобили "}
{"url": "http://www.cross.bg/daritkova-povedenie-nyama-1600272.html", "text": "/КРОСС/  Никога няма да мога да бъда Цветан Цветанов в парламентарната група, но в рамките на възможностите си ще търся консенсуса. Това каза д-р Даниела Дариткова пред журналисти в Народното събрание. Дариткова добави още, че ще търси устойчивото парламентарно мнозинство, което е изключително важно, за да функционира правителството и да се покаже стабилност в държавата.\"Вярвам, че търсенето на едно поведение без агресия ще даде друг облик и на парламента. Важно е да покажем това като модел на поведение в цялото общество\", заяви тя.По думите й за съжаление в обществото агресията взима превес. На въпрос кой ще замести Цветанов в комисиите, тя допълни, че това предстои да се реши.Попитана как ще работи с опозицията, д-р Дариткова изрази надежда това да се случи в търсене на устойчивите решения в интерес на българските граждани. \"Разчитам тя да бъде добър коректив и отговорна опозиция\", допълни още тя. Дариткова посочи, че ПГ на ГЕРБ няма да промени своето поведение, защото ще бъде последователна и ще изпълнява програмата си. ", "date": "2019.03.28", "title": "Дариткова: Никога няма да мога да бъда Цветанов в парламентарната група "}
{"url": "http://www.cross.bg/tzonkov-nikolaii-gerb-1600273.html", "text": "/КРОСС/  „Цветанов очевидно остава в политиката, защото това, че се оттегля от парламента, не означава нищо.  Правителството остава  и с това моделът на кражби, злоупотреба с власт, политически рекет и конфликт на интереси ще продължи\". Това каза народният представител от ПГ на „БСП за България\" Николай Цонков пред БСТВ. Той коментира, че  това показва самозабравата, в която живеят Борисов, Цветанов и всички, които са около тях.  Цонков каза още, че премахването на модела на Бойко Борисов и ГЕРБ минава през предсрочни парламентарни избори. Николай Цонков припомни, че за апартаментите на Цветанов се говорeше още през 2013 г. и тогава той остана в политиката. „Сега, в същата ситуация, той продължава арогантно да обяснява как работи за каузата ГЕРБ. Явно „каузата ГЕРБ\" е тези, които управляват да продължават да крадат още за сметка на българския народ. Още по недостойно е да се говори как те се борят с корупцията, защото ГЕРБ е олицетворение на корупцията и злоупотребата с власт в България\", заяви Николай Цонков. Той попита- може ли, когато говорим за ниски доходи, борба с бедността, когато хората са докарани до ръба на оцеляването, Цветанов да си купува поредния, седми, апартамент?  „Цветанов няма право да говори за морал в политиката. Това е началото на края на ГЕРБ, въпрос на месеци е те да си отидат. Отидат ли си те, си отива и моделът, установен през последните 10 години\", категоричен бе Николай Цонков.", "date": "2019.03.28", "title": "Николай Цонков: Цветанов няма право да говори за морал в политиката"}
{"url": "http://www.cross.bg/vsichki-personala-sopot-1600274.html", "text": "/КРОСС/  Великденски надбавки в размер на една минимална работна заплата за дружеството ще получат за четвърта поредна година всички работници и служители от ВМЗ ЕАД - Сопот. Това става с решение на Съвета на директорите, след консултации със социалните партньори в предприятието.Директорският борд поздравява персонала на оръжейницата по повод Великденските празници и благодари на всички за добрата работа.„Министерството на икономиката като принципал на ВМЗ ЕАД, както и ръководството на предприятието, работят непрекъснато за подсигуряване на нови договори и поръчки. Целта е максимално бързо и ефективно да бъде натоварен заводът, и съответно да постигнем по-високо заплащане на персонала.\", каза д-р инж. Иван Гецов - изпълнителен директор на най-голямото държавно дружество в системата на Военно-промишления комплекс у нас.  ", "date": "2019.03.28", "title": "ВМЗ Сопот раздава великденски добавки"}
{"url": "http://www.cross.bg/banka-chrez-bankata-1600275.html", "text": "/КРОСС/  От днес до края края на юни Банка ДСК стартира промоционална кампания за онлайн кандидатстване и усвояване на потребителски кредити. Огромното предимство на услугата е спестяване на времето от посещения в банков клон. Още повече, за периода на кампанията банката ще предоставя клиентска отстъпка - без такса за разглеждане на искане и одобряване на кредит. Промоцията е валидна за потребителски кредити до 20 000 лв., за които искането е подадено през електронните канали на банката - корпоративния сайт dskbank.bg, интернет банкирането ДСК Директ и мобилното банкиране ДСК Смарт. Банка ДСК изгради процес, с който клиентите ѝ да могат да подпишат своя договор и други необходими документи чрез мобилния си телефон с квалифициран електронен подпис на Евротръст. В случай че не разполагат с такъв, ще имат възможност да се сдобият с него чрез мобилния си телефон за не повече от 3 минути. Издаването е безплатно и става с няколко лесни стъпки - сваляне на мобилното приложение на Евротръст от AppStore или Google Play Store, регистрация, идентификация и получаване на удостоверение за КЕП директно чрез мобилното приложение.Клиентите на Банка ДСК ще получават на мобилния си телефон договора за кредит, за да го прегледат и подпишат, след което го изпращат обратно на банката. Подписаният документ е достъпен по всяко време чрез мобилното приложение на Евротръст. Инсталирането на приложението, подписването и изпращането на документи към Банка ДСК са безплатни. Усвояването на кредита също е онлайн - по разплащателната сметка на клиента.„Като утвърден  лидер на пазара на иновативни продукти и дигитални услуги в банковия сектор, Банка ДСК се стреми да отговаря на динамичните потребности и очаквания на клиентите за нови електронни услуги от разстояние. За тази цел банката разработва различни проекти с иновативен подход към цялостно онлайн обслужване\", коментират специалисти от направление „Банкиране на дребно\" в Банка ДСК.", "date": "2019.03.28", "title": "С нова технология клиентите на Банка ДСК могат да кандидатстват онлайн за потребителски кредити"}
{"url": "http://www.cross.bg/plastmasovi-prodykti-ypotreba-1600278.html", "text": "/КРОСС/  В сряда Парламентът подкрепи нов закон, който забранява пластмасови изделия предназначени за еднократна употреба, като чинии, прибори, сламки и клечки за уши.560 евродепутати гласуваха в полза на споразумението с министрите на ЕС, срещу 35 „против\" и 28 „въздържал се\".Следните продукти ще бъдат забранени в ЕС до 2021 г.:Прибори за еднократна употреба (вилици, ножове, лъжици и пръчици за хранене) Пластмасови чинии за еднократна употреба Пластмасови сламки Изработени от пластмаса клечки за уши Пластмасови дръжки за балони Оксоразградими пластмаси и съдове за храна, както и чашки изработени от експандиран полистиренНови цели за рециклиране и повече отговорност за производителитеДържавите членки ще трябва да достигнат целта от 90% за събиране на пластмасови шишета до 2029 г., като пластмасовите шишета трябва да бъдат с поне 25% рециклирано съдържание до 2025 г. и 30% до 2030 г.Споразумението също засилва прилагането на принципа „замърсителят плаща\", по-специално за тютюна, като въвежда разширена отговорност за производителя. Този нов режим ще се прилага също така за риболовните приспособения, като гарантира, че производителят, а не рибарите, поема разходите за събирането на изгубените в морето мрежи.И накрая, законодателството постановява, че етикетирането относно отрицателните последици върху околната среда от изхвърлянето на пластмасови цигарени филтри на улицата, както и за други изделия като пластмасови чашки, мокри кърпички и хигиенни продукти, трябва да бъде задължително.Евродепутатът Момчил Неков (С&Д, България) коментира: „Забрана на пластмасови продукти като чинии, прибори, клечки за уши и други е стъпка в правилната посока. Всеки ден се изпиват близо 2,5 милиарда напитки, една трета от които се продават в чашки за еднократна употреба. Това са хиляди тонове отпадъци, които не могат да бъдат рециклирани. Забрана за подобни отпадъци, освен че намалява отпечатъка върху околната среда, създава възможности за иновации и стартиращи бизнеси за нови продукти. Радвам се, че има и български успех в тази насока, а именно чашките „къпфи\", изобретени от Младен Джалъзов и Мирослав Запрянов - продукт, който се търси и налага и у нас, и в чужбина. Алтернативи имат и другите продукти - „ядливи\" прибори или клечки за уши с дърво, а не пластмаса. Правилата и инвестициите са най-добрата предпоставка за по-добър живот на идващите поколения европейци\".Според Европейската комисия повече от 80% от отпадъците по плажовете са от пластмаса. Посочените продукти в забраната покриват 70% от всички морски отпадъци. Поради бавното си разграждане, пластмасата се натрупва в моретата, океаните и плажовете в ЕС и по света. Пластмасови остатъци са открити в морските обитатели - тюлени, китове, морски костенурки и птици, в рибата и ракообразните, следователно и в хранителната верига на човека. ", "date": "2019.03.28", "title": "Европарламентът забрани пластмасови изделия за еднократна употреба"}
{"url": "http://www.cross.bg/gradini-sofiya-detski-1600277.html", "text": "/КРОСС/  Започна битката за записване в детски ясли и градини в София за новата учебна година. За колко деца местата не достигат, въпреки новите критерии за кандидатстване? Какво притеснява родителите, освен традиционния недостиг на места в столицата? Недоволство ще има днес пред Общината.Протестът ще бъде и срещу идеята за премахване на спалните помещения в градините, както и срещу бройката деца над норматива в група. По темата в студиото на Сутрешния блок на БНТ гостува зам.-кмета на Столична община доц. д-р Тодор Чобанов. Недостиг реално има само в яслената възраст, като се прави всичко възможно за неговото преодоляване. В градинската възраст - от 3 години нагоре, няма недостиг. Броят на местата отдавна е приблизително равен на броя на децата, заяви доц. Чобанов, като уточни, че има градини, които са по-търсени от други. Преди десетина години в едно друго управление бяха закрити над 40 детски градини. Това е началото на историята. В София раждаемостта не е толкова ниска. Средните за страната показатели са едни, тук е доста по-висока и имаме огромен механичен прираст, т.е. хиляди хора от страната търсят работа. Ние правим всичко възможно за осигуряване на места на всички желаещи, коментира още зам.-кметът на София. Чобанов подчерта, че Столична община ще продължи да строи детски градини, тъй като това е единственото вярно решение - трайно и устойчиво. Трябва обаче всички да са наясно, че 100% прием няма никъде по света. Зам.-кметът посочи, че тази година ще се класират около 13 800 деца, което е с около 3000 повече от миналата година.", "date": "2019.03.28", "title": "Започна битката за записване в детски ясли и градини в София "}
{"url": "http://www.cross.bg/kresna-tynel-osvetlenie-1600280.html", "text": "/КРОСС/  Шофьорите да се движат с повишено внимание през Кривия тунел в Кресненското дефиле на път I-1 Симитли - Кресна поради липса на осветление, вследствие на повреда на електропреносната мрежа.", "date": "2019.03.28", "title": "Шофирайте внимателно! В Кривия тунел на Кресна няма осветление"}
{"url": "http://www.cross.bg/tzvetanov-izbori-komentira-1600267.html", "text": "/КРОСС/  Бяха зададени много въпроси, на които не чухме отговори. Г-н Цветанов става шеф на предизборния щаб. Т.е. „Цветанов прави избори\" става факт. Не казвам, че това е лошо, но ще бъде използвано от опозицията. По всичко личи, че тя ще използва „ахилесовата пета\", че Цветанов ще се занимава с изборния процес. Той е леко изтласкан, но само леко. В цялата тази ситуация имаше искрящо напрежение. Цветанов, извън светлината на прожекторите, ще бъде с още по-развързани ръце. С оставката му ГЕРБ ще направи от дефекта ефект. Това коментира в студиото на „Здравей, България\" социологът Първан Симеонов.По-голямата част от зрителите искаха да видят оставката, а не толкова да чуят отговорите. Хората вече искат да виждат възмездие. Когато някой си отива, те изпитват вътрешно удовлетворение. Хората не осъзнават, че това не променя тяхното положение. Докато не се насити чувството за несправедливост, те ще търсят оставки, коментира политологът Стойчо Стойчев.  По думите му никой, освен специалистите, които правят избори и журналистите, които следят темата отблизо, не се интересува кой оглавява предизборния щаб. „Хората, които правят избори в другите партии не стоят на големите места. Те са скрити вътре, в партията, и извършват своята дейност\", каза още той.Съмнявам се, че отговорите по казуса ще бъдат получени. Ще има кризисна комуникация. По-интересен ще бъде политическият аспект на случващото се. Струва ми се, че това беше продължение на това кой определя листите на ГЕРБ. В медиите течеше спор дали се прави по-безлична листа за евровота или ще се прави нещо различно, коментира още Първан Симеонов. ", "date": "2019.03.28", "title": "Първан Симеонов: В апартамент гейт бяха зададени много въпроси, на които не чухме отговори"}
{"url": "http://www.cross.bg/trypa-otkriti-polynosht-1600271.html", "text": "/КРОСС/  Още един тежък инцидент със загинали е регистриран в Пловдив. Три трупа са били открити след пожар в Центъра за психично здраве на бул. \"Пещерско шосе\". Сигналът е получен в полицията малко след полунощ полунощ днес.След сигнал на тел. 112 са изпратени екипи на Първа РСПБЗН и Второ РУ като са били евакуирани 61 пациенти.След потушаване на огъня в една от стаите на мъжкото отделение са открити три трупа с все още неустановена самоличност.Местопроизшествието е запазено, извършен е оглед. Причините за възникване на пожара се изясняват. Образувано е досъдебно производство. ", "date": "2019.03.28", "title": "Три трупа след пожар в пловдивския Център за психично здраве"}
{"url": "http://www.cross.bg/selena-heiili-dzhustin-1600270.html", "text": "/КРОСС/  Джъстин Бийбър винаги ще обича Селена Гомес, но е влюбен в съпругата си, щастлив и изцяло отдаден. Поп идолът се почувства длъжен да защити Хейли в Инстаграм след лавината от коментари, че любовта им е фалшива и че той продължава тайно да тъгува за бившата си.След поредния коментар, който гласи, че \"Джъстин не обича Хейли и се е оженил за нея само за да накара Селена да ревнува\", певецът наруши мълчанието си и отговори с дълъг пост.Явно чашата за младоженеца преля и той написа на въпросния \"фен\", че или е на 10 години, или е злобен и напълно лишен от здрав разум. \"Как така ще се оженя и ще посветя на някого целия си живот само за да си отмъщавам на бившата си\", избухна Бийбър.\"Обичах Селена и тя винаги ще има място в сърцето ми, но съм влюбен до уши в съпругата си и тя е най-хубавото нещо, което някога ми се е случвало\", категоричен е той.\"Хората, които коментират, че рано или късно отново ще се върна при Селена нямат понятие от моя живот. Хейли е моята съпруга и ако не ви харесва и не я подкрепяте, значи не подкрепяте и мен, а това означава, че нито сте мой фен, нито сте добър човек\".Макар да е щастлив в брака си, в момента Джъстин се бори с депресия. Той призова феновете си да се молят бързо да се пребори с това състояние.Заради проблема Джъстин е сложил кариерата си на пауза и не записва нова музика. Той и Хейли също така отложиха сватбата си за неопределен бъдещ момент и продължават да имат само граждански брак. ", "date": "2019.03.28", "title": " Бийбър защити съпругата си: Няма да се върна при Селена "}
{"url": "http://www.cross.bg/tepe-gyobekli-zhivotni-1600251.html", "text": "/КРОСС/ Праисторическият мегалит от неолитната епоха в югоизточния окръг Шанлъурфа отчита забележителен ръст на посещаемост, след като Министерството на културата и туризма на Република Турция обяви 2019-та за Година на Гьобекли тепе и отново отвори вратите му за туристи.Гьобекли тепе представлява изключителна ценност за световните антропологични изследвания, а през 2018 г. бе включен в Списъка на световното културно и природно наследство на ЮНЕСКО. Той един от най-древните известни мегалити в света като възрастта му се определя на около 12 000 години, което го прави с 4 хиляди години по-старо от Пирамидите в Египет и със 7 хиляди години по-старо от Стоунхендж в Обединеното кралство. Като археологически обект, Гьобекли тепе е регистриран за пръв път при проучване, проведено от Истанбулския и Чикагския университет през 1963 г. Американският археолог Питър Бенедикт определя хълма като вероятно неолитно селище. В изследването си той отбелязва, че над неолитня слой се откриват следи от византийски и ислямски гробища и това е причината, поради която археолозите не пристъпват към разкопки още през 60-те години на XX век. През 1995 г. Клаус Шмид от Германския археологически институт започва разкопки на мястото в сътрудничество с музея „Шанлъурфа\". Така огромните Т-образните колони са открити, а това проучване се превръща в най-значимия въпрос в живота на немският археолог.Чудният мегалит се извисява на около 300 м. над планината, от където праисторическите хора са имали възможност да наблюдават стада диви животни, полета с ечемик, плодни дръвчета и плаващи в течащите наоколо реки мигриращи пернати. Според думите на немския археолог - истински рай, който вероятно е привличал голям брой ловци от Африка и Левант. И тъй като не е открил доказателства за хора, трайно населявали Гьобекли тепе, Шмид вярва, че това е сътворено от хора място, използвано за поклонение от безпрецедентен мащаб - първият храм в света, построен върху възвишение.Древното съоръжение е впечатляващ пример за сръчност. Състои се от побити каменни колони с изображения на диви животни, подредени в кръгове с еднакво разположение и две колосални Т-образни колони в центъра, заобиколени от по-малки камъни, гледащи навътре. Почти всички колони в Гьобекли тепе имат различни животински релефи, като преобладават не тази на ядивни животни, а на страшни същества - лъвове, скорпиони, паяци и най-вече лешояди. Някои култури смятали, че тези големи птици пренасят плътта на мъртвите в рая. На част от каменните стълбове са разпознати и символи с безспорно астрономическо значение като тези на слънцето и луната. Това, както и различната ориентация на централните стълбове са дали повод на някои изследователи да смятат, че това не е просто храм, а преди всичко обсерватория с цел наблюдение на небесни обекти като планети и съзвездия.От 1998 г. там са открити над 100 000 кости на диви животни със следи от остриета - газели, диви свине, елени, както и на редица видове птици - гъски, патици, лешояди. Това е доказателство, че хората, построили Гьобекли тепе са били ловци събирачи, които не се занимавали със земеделие и не отглеждали домашни животни.Някои твърдения сочат, че едва след като вече са били научени на земеделие и живот в общности, хората биха имали възможност и организация да издигнат храм и да подържат сложна социална структура. Възгледите на Клаус Шмид, обаче сочат обратното, неистовите структурирани усилия за построяването на мегалита буквално са положили основите за развитието на сложното общество.Шмид е убеден, че тайната на мегалитната структура се крие под земята, място за вечен покой на общество от ловци или център за изразяване в култ към смъртта и положени под хълма богове и духове от отвъдното.Откритията на археолозите край Гьобекли тепе доказват, че разделението на населението в социални групи и наличието на религиозна прослойка в него и е съществувало далеч преди предполаганите досега дати. Изследванията на мегалита са изключително ценен принос към познанията за зората на човечеството и превръщат Гьобекли тепе в своеобразна „лаборатория\", криеща тайните за създаването на човешката цивилизация. ", "date": "2019.03.28", "title": "Мистичният археологически комплекс Гьобекли тепе в Турция привлича все повече туристи"}
{"url": "http://www.cross.bg/gerb-sili-aleksandur-1600264.html", "text": "/КРОСС/  Александър Йорданов и Илия Лазаров са предложените от СДС кандидати за депутати в предстоящите европейски избори, на които ще се явят съвместно с управляващата партия ГЕРБ. Това заяви председателят на Съюза на демократичните сили (СДС) Румен Христов, след среща с представители на ръководството на ГЕРБ.В общата листа са включени двама кандидати от СДС, от които единият ще бъде на 6-то място. \"Приключи процесът на преговори с ГЕРБ. СДС ще даде всички сили за едно общо явяване. СДС заявява, че ще даде всички сили за едно успешно явяване на тези избори. Номинациите бяха един труден процес за нас. В крайна сметка се съобразихме кой ще допринесе най-много за това ново формирование. Имахме 15 номинации, трима души се отказахме - аз, г-н Кисьов и Теодор Петков. Заедно с нашите партньори се спряхме на Александър Йорданов, който ще бъде на 6- то място. Вторият кандидат е главния секретар на СДС - Илия Лазаров\", коментира Христов. ", "date": "2019.03.28", "title": "Александър Йорданов и Илия Лазаров са кандидатите на СДС за депутати в предстоящия евровот"}
{"url": "http://www.cross.bg/dluzhnost-komisiya-izbiratelna-1600250.html", "text": "/КРОСС/ Кметът на Калофер Румен Стоянов е отстранен от длъжност, предаде агенция БГНЕС. Той е обвинен, че е назначил в кметството свой близък роднина - брата на съпругата му на финансова длъжност.Върховният административен съд реши, че кметът е бил в конфликт на интереси в продължение на две години и половина и така се стигна до решението на Общинската избирателна комисия за отстраняването му.Румен Стоянов може да обжалва. Това е второто му отстраняване.Първият път изборът му за кмет беше касиран от Централната избирателна комисия, защото не е бил излязъл от управлението на една от фирмите си, докато е изпълнявал длъжността градоначалник. ", "date": "2019.03.28", "title": "Отстраниха от длъжност кмета на Калофер"}
{"url": "http://www.cross.bg/borisov-daniela-gerb-1600263.html", "text": "/КРОСС/  Даниела Дариткова ще бъде новият председател на ПГ на ГЕРБ. Това каза на брифинг министър-председателят Бойко Борисов след среща с представители на ръководството на СДС.„Човек с качества и най-вече може да контролира групата в добрия смисъл на думата. До края на деня ще кажа кой ще замени г-жа Цачева, защото искам да направим всички проверки, за да не излезе нещо, което да връщаме кандидатурата. В рамките на днешния ден това ще се случи\", подчерта Борисов. ", "date": "2019.03.28", "title": "Борисов: Даниела Дариткова ще бъде новият председател на ПГ на ГЕРБ"}
{"url": "http://www.cross.bg/kurzhdaliiiska-registratziya-zhertvi-1600262.html", "text": "/КРОСС/  Тежка катастрофа с четири жертви е възникнала снощи на източно-обходния път /ІІ-56/, край жп надлез за Скутаре. Сигналът е получен след 21 часа.Според първоначалната информация, БМВ с пловдивска регистрация навлязло в лентата за насрещно движение и се ударило челно в Сеат с кърждалийска регистрация. На място са загинали 31-годишният водач на втората кола и негови спътници, на 28, 49 и 54 години, всички от кърждалийска област.В болница е настанен 20-годишен, управлявал БМВ-то, медицинска помощ е оказан и на пътувалия заедно с него 17-годишен. На двамата е взета кръвна проба за употреба на алкохол и наркотични вещества. Причините и обстоятелствата около тежкия инцидент се разседват в рамките на досъдебно производство. ", "date": "2019.03.28", "title": "Касапница с 4 жертви край пловдивско село"}
{"url": "http://www.cross.bg/tzvetanov-gerb-smilov-1600265.html", "text": "/КРОСС/  Целият скандал с апартаментите на властта бе имиджов удар върху Цветанов и ГЕРБ. Няма как да има активи, след като половината ти актив е хванат в неморална проява. Ако има разделение, то е по-скоро в политиката на Бойко Борисов. Това каза политологът Даниел Смилов в сутрешния блок на БТВ „Тази сутрин\". Оставката на Цветанов няма да доведе до разцепление в партията. ГЕРБ е сглобена по рационален интерес. Цветанов ще продължи да я ръководи под друга форма. Това коментира социологът Юрий Асланов в същото предаване. Учуден съм и отвратен от конспиративните теории. В нито един момент ние като общество не допуснахме, че се е случило нещо хубаво, след идването на демокрацията. Ние не допуснахме, че имаме един демократичен акт. Друго Цветанов заобикаля проблема за апартаментите и търговията с влияние, добави той.Надявам се, че към него отношението ще бъде като към всяко друго частно лице. Принципът, който се наложи след този случай е, че лице, заемащо висш управленски пост, не бива да си позволява подобни неморални действия, коментира Смилов.На публиката и омръзна пиесата, че когато има даден проблем, ние махаме провинилия се и готово. Така обаче нямаме гаранция, че проблемът няма да се повтори. По този начин само си измиваме ръцете, каза още Юрий Асланов.  Не изключвам възможността част от тези неща да са масова практика, въпросът е, че когато си публично лице, аршинът към теб трябва да е друг. Ти самият трябва да даваш пример и да знаеш, че не трябва да нагазваш в тези води, подчерта социологът.Според Даниел Смилов, Боросов носи негативите от скандала. Явно Цветанов е важен за ГЕРБ. Не знам доколко, обаче без него ГЕРБ няма да може да функционира. Ако една институция е читава, тя може да си позволи да се раздели с разни хора, коментира още политологът. ", "date": "2019.03.28", "title": "Даниел Смилов: Скандалът с апартаментите бе имиджов удар върху Цветанов и ГЕРБ"}
{"url": "http://www.cross.bg/deiistviya-kinteks-proizvodstvo-1600266.html", "text": "/КРОСС/  Специализираната прокуратура извършва следствени действия в офиси на дружество „Кинтекс\", съобщиха от институцията. Днес в рамките на досъдебно производство прокурори от Специализираната прокуратура (СП)  и следователи от Следствения отдел към СП извършват следствени действия в  офисите на дружество „Кинтекс\". В хода на разследването участват и служители на ДАНС.Изземат се документи и се претърсват помещения.Досъдебното производство е образувано на 1 февруари т.г.  за престъпно сдружаване и  безстопанственост (чл. 321, ал. 6 и чл. 219 от НК). ", "date": "2019.03.28", "title": "Прокуратурата и ДАНС тарашат офисите на \"Кинтекс\""}
{"url": "http://www.cross.bg/rehabilitatziya-profilaktika-programata-1600268.html", "text": "/КРОСС/  От 28 март т.г. започва изпълнението на програмата за профилактика и рехабилитация за 2019 г. За нейната финансова реализация в Закона за бюджета на Държавното обществено осигуряване (ДОО) за 2019 г. са предвидени 20 103 061 лв. Очаква се около 45 000 лица да ползват парични помощи за профилактика и рехабилитация през тази година.Програмата за едно лице е с продължителност 10 дни, като цената на нощувките и частична помощ за храна в размер на 7.00 лв. за всеки ден от престоя се поема от средствата на държавното обществено осигуряване. Всяко лице, за сметка на бюджета на ДОО, има право да ползва до четири основни диагностични и терапевтични процедури дневно. Вече са подписани договорите с 20 юридически лица за общо 51 заведения, изпълнители на програмата.Право на парична помощ за профилактика имат осигурените лица за общо заболяване, майчинство и/или трудова злополука и професионална болест. За тях трябва да са внесени или дължими осигурителни вноски за шест последователни календарни месеца, предхождащи месеца, през който се провежда рехабилитацията. Заболяването трябва да е диагностично уточнено и лекуващият лекар да е установил необходимост от провеждане на рехабилитация към периода на ползване на паричната помощ.Правоимащи са и лицата, които получават лична пенсия за инвалидност. Условието за тях е да не са навършили възрастта за придобиване право на пенсия за осигурителен стаж и възраст, срокът на инвалидността в експертното решение да не е изтекъл и лекуващият лекар да е установил необходимост от провеждане на рехабилитация към периода на ползване на паричната помощ.Подробностите за условията за ползване на програмата, изпълнителите на дейността, необходимите документи и заболяванията, за които се провежда профилактика и рехабилитация, ще намерите в менюто „Обезщетения\", подменю \"Профилактика и рехабилитация\" на интернет страницата на НОИ.", "date": "2019.03.28", "title": "НОИ стартира програмата за профилактика и рехабилитация за 2019 г."}
{"url": "http://www.cross.bg/tiiineiidzhurite-vuzdyh-sred-1600269.html", "text": "/КРОСС/  Британски учени установиха връзка между мръсния въздух в Англия и Уелс и епизоди на психоза сред тийнейджърите.Вероятността от психотичен епизод е два пъти по-голяма за децата и тийнейджърите, които живеят в градове в сравнение с връстниците им от селските райони, твърдят учени от лондонския \"Кингс колидж\".\"Изследването ни не показва, че замърсителите са причинили психотичните преживявания сред тийнейджърите, но резултатите ни насочват, че мръсният въздух може да допринася за връзката между живота в град и психотичните преживявания\" - каза ръководителят на изследването Джоан Нюбъри, цитиран от БТА.Учените са използвали данни от 20-годишно изследване сред 2200 британчета, родени през 1994 и 1995 г. Те са ги сравнили с информация за замърсяването на въздуха в страната от 2012 г. , когато децата са били на около 17 години.Около 30 % от обхванатите в изследването деца са съобщили за поне едно психотично преживяване, когато са били на възраст от 12 до 18 години. Най-голяма честота на тези епизоди има в градовете с високо излагане на азотен диоксид, фин прах и дим.Младежите, които преживяват психотични епизоди - чуват гласове или имат силна параноя, могат да развият психични разстройства като шизофрения и други заболявания. ", "date": "2019.03.28", "title": "Учени: Мръсният въздух засяга психиката на тийнейджърите"}
{"url": "http://www.cross.bg/migranti-suobshti-sredizemno-1600249.html", "text": "/КРОСС/ Група мигранти са превзели търговски кораб, който изглежда се насочва към Малта, предаде ДПА, цитирайки малтийската армия.Танкерът \"Ел Хиблу 1\" е бил превзет от 108 мигранти, докато се е намирал на шест мили (около 11 км) от либийския бряг. Говорителка на малтийската армия съобщи, че властите на островната страна са получили информация за отвлечения кораб този следобед и следят ситуацията.Последният контакт с кораба е бил сигнал за тревога, изпратен от капитана. В момента танкерът се насочва на север и се очаква да достигне малтийски води тази сутрин.Части на малтийската армия са поставени в бойна готовност, а командването й е поискало правна консултация.Това може да е първият случай на пиратство в Средиземно море през съвременната история, отбелязва ДПА.Италианският вътрешен министър Матео Салвини заяви в Туитър, че това вече не е спасителна операция, а \"пиратски действия\".По-рано днес ЕС съобщи, че ще прекрати временно морските патрули, спасили десетки хиляди мигранти в Средиземно море, припомня ДПА.Италианската прокуратура междувременно освободи хуманитарния кораб \"Маре Йонио\", който беше конфискуван миналата седмица, съобщи неправителствената организация \"Медитеранеа\", която го е наела. Тя увери, че корабът, плаващ под италиански флаг, ще продължи да изпълнява спасителни месии.Разследването срещу капитана и екипажа на кораба обаче продължава, съобщи италианският вестник \"Република\". ", "date": "2019.03.28", "title": "108 мигранти отвлякоха танкер в Средиземно море"}
{"url": "http://www.cross.bg/transplantatziya-napravlenie-zashtoto-1600259.html", "text": "/КРОСС/  Пациент преби личната си лекарка в София. До нападението се стигнало, след като докторката се опитала да обясни на болен мъж, че няма как да му даде направление за бъбречна трансплантация, защото това не влиза в нейните правомощия.Абсурдът в цялата история е, че въпреки нападението, тя е принудена да продължава да преглежда пациента си, всеки път, когато го посети в кабинета.„На 22 март бях нападната от един пациент, който наистина е тежкоболен. Той е с хронична бъбречна недостатъчност и е на хемодиализа. Настояваше, че аз трябва да го подготвя и представя за трансплантация на бъбрек. Обясних му, че не мога да го направя, защото нямам правомощия. Започна да ни заплашва със сестрата. След това започна да ме удря. Предишната седмица ми се обади завеждащият на хемодиализната структура на болница „Токуда\" и ми каза да му дам направление, за да го подготвят за трансплантация. Такава клинична пътека за подготовка за трансплантация по Здравна каса няма\", разказа пред NOVA нападнатата д-р Антоанета Николова-Здравкова. Тя допълни, че си е извадила медицинско.По случая е образувано досъдебно производство. Мъжът не е криминално проявен, но ще му бъде направена психиатрична експертиза, с която да се разбере дали е разбирал какво прави„Големият проблем е, че аз нямам право да отпиша пациента. Писала съм молба до много институции. Очаквам решение на проблема. Ако откажа да го лекувам, мога да бъда санкционирана\", каза още д-р Здравкова. По думите й след инцидента мъжът не е идвал при нея.", "date": "2019.03.28", "title": "Пациент преби личната ли лекарка"}
{"url": "http://www.cross.bg/chenchev-koryptziyata-godini-1600261.html", "text": "/КРОСС/  Дори Борисов да махне някой от своите подчинени, ще дойде друг и моделът остава същият. Цветанов си отива, но моделът си остава\". Това заяви пред BG on AIR народният представител от ПГ на „БСП за България\" Иван Ченчев. По думите му по време на изказването на Цветанов са станали ясни няколко неща - той е много притеснен и ГЕРБ отново разделя журналистите и се опитва да им казва как да работят, отговаряло се е избирателно на въпроси. „Цветанов говори повече от 20 минути, без нито един въпрос да му бъде зададен. Това за мен е гузно поведение\", коментира той. Ченчев подчерта, че БСП от две години посочва корупцията като много голям проблем в държавата и е внесла и вот на недоверие по тази тема. „Тогава казаха, че няма корупция. Сега обаче тя излиза наяве. В България тя вече е облечена и със закони, което е много притеснително\", коментира той. По думите му БСП не само сега, а последователно е давала гласност за нередностите в държавата, защитавала е позиции и е заставала на страната на гражданите. Като примери той посочи случаите с апартамента на министъра на финансите Владислав Горанов, „Хасово гейт\", „Суджук гейт\".  Той припомни, че преди десет години, когато ГЕРБ са влезли в политиката, Борисов си е поставил за цел борбата с корупцията. За 10 години корупцията обаче е преборила неговата партия. По думите му, именно и с оглед на борбата с корупцията, изборът на Елена Йончева за водач на листата за предстоящите избори е бил най-правилен. На въпрос за връщане на БСП в Народното събрание, Ченчев обясни, че депутатите от левицата са напуснали, защото не са били чути по основни теми. БСП е внесла над 50 законопроекта, дори част от които, ако са били приети, са щели да помогнат на българските граждани да живеят поне малко по-добре. Той допълни, че по време на 26-часовите дебати за Изборния кодекс народните представители отново не са били чути. Ченчев подчерта, че левицата не иска да е част от този начин на правене на политика, когато едни закони се променят и след дни се обръщат обратно. Според него останалите партии в НС са в колаборация и приемат взаимноизгодните им закони. Той коментира, че решение за връщане  в парламента може да вземе само Националният съвет на партията. \"Ние не сме съгласни с начина на работа на парламента. Той е изчерпан. Предсрочните парламентарни избори са задължителни, за да спасим България\", заключи Иван Ченчев.", "date": "2019.03.28", "title": "Иван Ченчев: Цветанов си отиде, но моделът си остава"}
{"url": "http://www.cross.bg/abizov-ministur-rybli-1600248.html", "text": "/КРОСС/ Басманният районен съд в Москва остави в ареста бившия руски министър Михаил Абизов по обвинение в организиране на престъпна група и присвояване на 4 милиарда рубли (62 милиона долара), предаде ТАСС.Според решението на съда той е задържан за два месеца и ще остане в следствения изолатор до 25 май. Адвокатите му ще обжалват това решение.Съдът отказа да освободи бившия министър под гаранция от 1 млрд. рубли или да го остави под домашен арест. В мотивите си съдията посочва, че няма основания действията на Абизов, станали предмет на наказателно разследване, да се смятат за бизнес (търговска дейност).\"Намирайки се на свобода, Абизов ще има значителни възможности да се скрие, да унищожи улики или да оказва натиск върху свидетели\", реши съдът.В ареста със същия срок остават и други двама обвиняеми по делото - президентът на Новосибирската регионална федерация по самбо и генерален директор на компанията \"Ру-ком\" Николай Степанов и икономическият и финансов директор на акционерно общество \"РЕМиС\" Галина Фрайденберг.Обвиняеми по същото дело са още двама бизнесмени - Александър Пелипасов и Максим Русаков. На всички тях им е предявено обвинение за \"създаване, ръководство и участие в престъпна група с използване на служебно положение\" и \"измами в особено големи размери, извършени с използване на служебното положение на организираната група\". Издирва се още един съучастник на Абизов - Сергей Иличов, който към началото на съдебната процедура е бил извън пределите на Русия.Абизов бе министър по координацията на дейността на отвореното правителство в периода 2012 - 2018 г. и отговаряше за информационните технологии и усилията за увеличаване на прозрачността в работата на правителството.Неговият адвокат каза пред агенция Интерфакс, че клиентът му категорично отрича обвиненията, които се градят около сделка за продажба на 4 енергийни компании. Според следствието структури на Абизов са ги продали за 4 милиарда рубли (близо 62 милиона долара) при реална стойност 186 млн. рубли (2,9 милиона долара). Според защитата обвиняемите по делото не се признават за виновни и смятат сделката за пазарна.Руският Следствен комитет смята, че присвоените в резултат на измамите пари изцяло са преведени в чужбина. Така, според следователите, с противоправните си действия съучастниците в това престъпление \"са поставили под заплаха устойчивото икономическо развитие и енергийната сигурност на редица региони на страната\".Абизов бе близък сътрудник на руския премиер Дмитрий Медведев, припомня Асошиейтед прес. Агенцията отбелязва, че неговият арест може да хвърли петно върху политическото бъдеще на Медведев. ", "date": "2019.03.28", "title": "Московски съд остави в ареста задържания бивш руски министър"}
{"url": "http://www.cross.bg/gyokov-zdraveopazvaneto-stachka-1600260.html", "text": "/КРОСС/  Народният представител от „БСП за България\" Георги Гьоков призова д-р Захари Стойчев от Казанлък да прекрати гладната стачка, която акушер-гинекологът започна на 25 март заради кризата в здравеопазването. Гьоков се срещна с лекаря,  за да обсъдят  проблемите и решенията за  българското  здравеопазване. Депутатът го запозна с частта „Здравеопазване\" в стратегическия документ на левицата „Визия за България\", където грижата за човека е поставена на първо място. Заедно отидоха на протеста пред казанлъшката МБАЛ „Д-р Христо Стамболски\", който бе в защита на специалистите по здравни грижи. 73- годишният лекар колабира по време на протеста, той получи незабавна  помощ от медицинските сестри, които вече  27 дни протестират, настоявайки за по-добри условия на труд и по-високо заплащане. „Да отпаднат лимитите в НЗОК и здравноосигурените хора да получават достъпна и безплатна медицинска помощ, каквато им се полага по Конституция, а общинските и областните болници да се финансират от държавния бюджет\", за това давам сигнал с моята  гладна стачка, каза д-р Стойчев. „Подкрепяме ви напълно и сме на ваша страна\", казаха Гьоков и общинският съветник Пламен Караджов пред протестиращите медицински сестри. Двамата заявиха, че винаги БСП е подкрепяло справедливите искания на българските граждани. „МЗ не изпълнява своя обществен договор с работещите в здравеопазването. Съветът по здравеопазване към НС на БСП заяви, че реформата в системата изисква нов подход в управлението на човешките  ресурси и предлага по една средна стартова заплата за страната и две средни - за специалистите с магистърска степен. В здравеопазването пари има, но те потъват незнайно къде.\", подчерта Гьоков. Той припомни  предложенията на левицата, които нееднократно са обявявани в дискусии, пред медиите и в парламента: болниците да не са търговски дружества, а частните болници да не работят с ресурса на НЗОК. Сестрите благодариха за подкрепата  и подчертаха, че продължават да настояват за еднаква основна заплата за всички специалисти по здравни грижи, независимо от местоработата или собствеността на болницата, допълнителните възнаграждения и техните размери да са с регламентирани правила, връщане на медицинските стандарти, КТД да е задължителен за всички. Ако исканията им не се удовлетворят, те заявяват колективната си оставка на 7 април.", "date": "2019.03.28", "title": "Георги Гьоков се срещна с казанлъшкия лекар, който обяви  гладна стачка"}
{"url": "http://www.cross.bg/predvizhdat-tzurkva-pravoslavna-1600255.html", "text": "/КРОСС/  Промените в Закона за вероизповеданията, които предвиждат разсрочване на задълженията им към държавата, натрупани до 31 декември 2018 г., влизат за окончателно гласуване в парламента, съобщава БГНЕС.Разсрочването, което бе предвидено между двете четения на законопроекта, ще бъде за период от 10 години. Първоначалният текст предвиждаше дълговете да бъдат опростени от държавата, но идеята за финансова амнистия предизвика вълна от обществено недоволство. По данни на финансовото министерство задълженията на шестте регистрирани вероизповедания у нас са около 8,2 млн. лв., но вече стана ясно, че около 8 млн. лв. от тях са само на Главното мюфтийство.Промените предвиждат още субсидия да се предоставя и на българските православни църковни общини в чужбина. Досега субсидия се е предоставяла само на задгранични епархии или митрополии в диоцеза и юрисдикцията на Българската православна църква.Приетите поправки в закона предвиждат още субсидията, отпускана по държания бюджет, да се разпределя от Българската православна църква за източноправославното вероизповедание и от Главното мюфтийство за мюсюлманското. Предвидени са и разпоредби, според които максималният размер на заплатата на свещенослужителите не бива да надвишава средната месечна заплата на наетите в икономическа дейност „Образование\". Досега заплатата не биваше да надвишава тази на педагогически специалист. Изключение от тези изисквания правят ръководните органи на вероизповеданията. ", "date": "2019.03.28", "title": "Депутатите гласуват разсрочването на мюфтийските дългове"}
{"url": "http://www.cross.bg/sandanski-otsechka-tazi-1600287.html", "text": "/КРОСС/  Държавата започна сложна процедура за поемане на спешния ремонт, от който се нуждае еднокилометровата отсечка от пътен възел „Сандански\" между АМ „Струма\" и промишлената зона на града, пише  www.struma.bg. След като на 17 декември 2018 г. бе открит новият 24-километров участък на магистралата между Кресна и Сандански, тази малка пътна осечка, свързваща Сандански с промишлената зона и гарата му, стана още по-натоварена и окончателно бе разбита от преминаващите оттук тежки камиони. Поради невъзможност общината сама да отдели пари за спешния й ремонт, на 20 декември 2018 г. ОбС в Сандански даде съгласие тази отсечка да бъде трансформирана от „публична общинска собственост\" в „публична държавна собственост\", за да може Агенция „Пътна инфраструктура\" /АПИ/ да поеме възстановителните дейности с държавни средства. Оказва се обаче, че процедурата трябва да бъде съгласувана с доста ведомства и ще глътне най-малко година. Според министъра на регионалното развитие Петя Аврамова приетото в края на декември 2018 г. решение на ОбС - Сандански отсечката да стане държавна собственост е пристигнало официално в Областно пътно управление - Благоевград /което се намира на 60 км от Сандански/  и оттам в АПИ едва на 7 март 2019 г. Следващият ход в процедурата е управлението и агенцията да изготвят становища по предложението на санданските съветници и да ги изпратят в Института за пътища и мостове. Следва нов период, в който служителите на института ще трябва да обмислят какво становище да дадат - иска ли държавата собственост върху късата общинска отсечка, или не. Ако в крайна сметка становището им е положително, от института ще подготвят доклад до управителния съвет на АПИ на основание чл. 15, ал. 1 от Правилника за прилагане на Закона за пътищата /ППЗП/ с предложение да се подпише споразумителен протокол с община Сандански и държавата да приеме за стопанисване и поддържане въпросната еднокилометрова отсечка. Бюрократичната процедура обаче не свършва дотук. В изпълнение на чл. 15, ал. 3 от ППЗП, следва подготвяне на преписка по предложението за промяна на собствеността на пътя от публична общинска в публична държавна, която съдържа двете решения - на УС на АПИ и на ОбС - Сандански, обяснителна записка с мотиви и обосновка на необходимостта от промяната на собствеността на пътя, писмено съгласие на заинтересуваните от промяната страни и съгласувателните писма на всички изредени дотук институции. Едва когато преписката е напълно комплектувана, тя ще бъде изпратена в Министерството на регионалното развитие и благоустройството иМинистерството на транспорта, информационните технологии и съобщенията. След това двамата министри - съответно П. Аврамова и Росен Желязков, трябва да изготвят доклади до Министерския съвет за разглеждане и вземане на решение.Едва когато кабинетът реши да каже „да\", АПИ може да започне планирането на необходимите ремонтни дейности в участъка и да предвиди разхода по отсечката в бюджета си за следващата година. Тъй като за първото стъпало от процедурата - изпращането на решението на ОбС - Сандански в Областно пътно управление - Благоевград, бяха нужни близо 2,5 месеца, предвид многото други съгласувания, които предстоят, малко вероятно е ремонтът на отсечката да започне по-рано от 2021 г. Пример за пословичната българска бюрокрация, която става особено тромава, когато в един обект се намесят две собствености, е мост в Пернишка област на път 1-6 Гюешево-София, който от години е в изключително лошо експлоатационно състояние. Обследване на съоръжението през февруари 2018 г. установи значителни повреди по долното строене на надлеза, както и по дилатационните фуги и асфалтовата настилка около тях, сериозно компрометирани ограда и парапет, липсващи решетки на отводнителите, натрошени тротоарни блокове и др. Предвид направенитепредписания Областно пътно управление - Перник предприе козметични действия по изкърпване на повредите по настилката около фугите, след което работата по надлеза бе напълно замразена. Оказа се, че възстановяването на ограничителната система и стоманения парапет на надлеза са ангажимент на община Перник, понеже съоръжението попада в урбанизираната зона на града. С други думи, АПИ има задължение да поддържа платното през моста, а общината е задължена да се грижи за всички останали части на съоръжението - като ограничителни системи, шахти, парапети, тротоар. По тази причина Областно пътно управление от 2017 г. пише писма до община Перник да се погрижи за своята част от моста. Последното писмо е от 12 февруари т.г., но към момента в МРРБ няма информация за някакви предприети ремонтно-възстановителни дейности на съоръжението от страна на местната управа. Тъй като от 3 г. Институтът по пътищата и мостовете непрекъснато алармира, че е необхом спешен ремонт на моста, преди да стане някой тежък инцидент, МРРБ обеща до края на тази година да стартира процедура за избор на проектантна обекта, а за 2020 г. да предвиди и средства. Без успоредни ремонтни действия от страна на общината мостът обаче няма как да бъде направен и реално докато държава и община стиковат действията си, въпросният надлез може вече отдавна да се е срутил.", "date": "2019.03.28", "title": "Бюрократична процедура захапа отсечка от 1 км между АМ „Струма” и Сандански"}
{"url": "http://www.cross.bg/sofiya-sveta-dzhamiya-1600256.html", "text": "/КРОСС/  Президентът на Турция Реджеп Ердоган обяви, че църквата Света София в Истанбул ще бъде превърната в джамия, съобщава турския телевизионен канал TRT World.\"Света София няма вече да бъде наричана музей, а джамия. Статутът ще бъде променен\", каза Ердоган в интервю, излъчено на живо. Турският президент отхвърли критиките към намерението му, които дойдоха от чужбина, като припомни мълчанието след атаката срещу джамията Ал-Акса в Ерусалим.\"Тези, които си мълчаха, когато Ал-Акса беше атакувана, потъпкана, със счупени прозорци, не могат да ми кажат какъв ще е статута на Света София\", каза Ердоган.Църквата Света София е определяна от историци като \"осмото чудо на света\". Тя е една от най-посещаваните забележителности. В продължение на 916 години е била християнска църква. През 1453 г. османските турци я превръщат в джамия след превземането на Константинопол. По време на Османската империя са добавени минаретата на Света София. ЮНЕСКО предупредиха, че промяната на \"Света София\", световното културно наследство на Организацията на обединените нации за образование, култура и наука (ЮНЕСКО), ще изисква одобрение от базираната в Париж организация. ", "date": "2019.03.28", "title": "Ердоган: Църквата „Света София“ ще бъде джамия "}
{"url": "http://www.cross.bg/suvetnik-obshtinski-maluk-1600258.html", "text": "/КРОСС/  Първата ми мисъл, когато видях тази чешма на площад „Гарибалди\", бих казала това черно недоразумение, наречено водна стена - е, вече си създадохме място, на което софиянци да погребат надеждите си за градска естетика. Това каза в сутрешния блок на БТВ „Тази сутрин\" Милка Христова, общински съветник от БСП. Това е еманация и печален резултат от нелепия начин, по който ремонтираме столицата в последните години, начина по който усвояваме европейски средства и в който погубваме духа на стара градска София, добави тя.Това нещо си прилича на надгробие от времето на мутро-барока, когато мутрите правеха големи черни паметници. Професионално казвам следното - вижте паметника на Гарибалди. Той е малък, даже по-малък от обичайното, но площадът е малък и той отговаря на това пространство. Този огромен кютюк пребива паметника, той заема пространството и е абсолютно не на място. Това каза от своя страна Димитър Антов, общински съветник от ВМРО.След като видяхме крайния резултат от ремонта на „Графа\", категорично може да кажем, че нито е хубаво, нито е качествено изпълнението на ремонта, включително и този на площад „Габиралди\". Това каза от своя страна Симеон Славчев, общински съветник от „Група 5\". Тази чешма вече е пълната подигравка със столичани, каза още той. ", "date": "2019.03.28", "title": "Поредната придобивка на „Граф Игнатиев” предизвика вълна от иронични коментари"}
{"url": "http://www.cross.bg/nego-vidyah-beshe-1600276.html", "text": "/КРОСС/  ГЕРБ постъпиха умно. На този етап скандал няма, оттегля се. Изоставиха един безнадежден окоп, това беше неудържима позиция, която те правилно изоставиха. Защото щяха да я защитават до изборите и да губят. Слезе, но не се извини. Не беше достатъчно последователен в политиката си. Той си прави илюзии, че не е смъртоносно поражението. Мисли си, че има политическо бъдеще. Няма, коментира в сутрешния блок на БНТ социологът Андрей Райчев. Видях майсторство от Борисов. Той е успял да не го обиди. ГЕРБ на този етап успяват да не направят вътрешна каша и да загинат, защото от вътрешен конфликт ще загинат. Те бяха в чисто реагираща позиция. Сега взеха инициативата и имат какво да кажат. В момента нагласите на обществото са реактивни и хаотични и нестабилни, обясни социологът.Политическият анализатор Георги Харизанов коментира пресконференцията на Цветанов така - Видях детайлни обяснения от него във връзка с двата казуса, които се опитаха да му бъдат пришити като конфликт на интереси, а именно гласуването на този закон, в чиито обхват не попада въпросната сграда. Видях обяснения от него и за препратената по компетентност проверка до Столичната община, което беше вторият изключително нелеп сюжет, в който се опитаха да го обвържат. Цветанов няма компетентност като вътрешна комисия в парламента да проверява строеж. Според него в интерпретациите имаше липса на обективност и внушения. Доколкото медиите с нещо са виновни, то е, че на много места, водейки се от симпатии или липсата на симпатии, фактите бяха леко изнасилени. Обществените нагласи станаха такива, каквито са, а именно, че хората пожелаха треньорът да си отиде. ", "date": "2019.03.28", "title": "Андрей Райчев:  ГЕРБ постъпиха умно, на този етап скандалът се отлага"}
{"url": "http://www.cross.bg/tzvetanov-pishe-gerb-1600247.html", "text": "/КРОСС/\"Сделките на властта били законни. Но защо валят оставки?\", е заглавието на вестник \"Сега\" в коментарните страници по повод обединяващата тема на пресата днес - напускането на парламента от Цветан Цветанов.Скандалът с евтините апартаменти освети, за пореден път, отблъскващата страна на сливането на политика и бизнес, се казва в коментара.\"Цветановщината остава\", е заглавието по темата на вестник \"Дума\". \"Монитор\" добавя, че оставката на Цветанов като председател на парламентарната група на ГЕРБ ще бъде гласувана утре. \"Цветанов запази властта в ГЕРБ\" е интерпретацията на \"Земя\".\"24 часа\" извежда цитат: \"Няма разделение, ние с Борисов сме екип\", казан от Цветанов по време на вчерашното му изявление. Вестникът пише за него в специален портрет \"Ако Костов и царят си имаха един Цветанов, още щяха да са на власт\". Според \"Труд\" Цветанов бетонира партийния си пост. Изданието също извежда цитати от изявлението на зам.-председателя на ГЕРБ. Един от тях е \"Ветровете брулят високите върхове\".\"Банките се обявиха срещу по-голямата защита на длъжниците\", пише \"Сега\".Правната комисия в парламента започна обсъждането на промените в Гражданско-процесуалния кодекс, внесени от омбудсмана Мая Манолова. И още едно заглавие от вестника днес - липсата на лекари в по-малките градове е все по-драстична.Заради чумата по свинете всички домашни прасета трябва да бъдат вписани в регистър, пише \"Труд\". За изискването е съобщил министърът на земеделието Румен Порожанов. Освен в кметствата, каквото е и сега действащото изискване, стопаните трябва да обявят прасетата си и в поделенията на Агенцията по безопасност на храните.\"86 жени, които можеше да бъдат спасени\", е озаглавен материал в \"24 часа\", в който се представят проблемите у нас във връзка с насилието над жени. Имаме едва 5 кризисни центъра с 54 места. Годишно обаче в съда се представят над 2 хил. искания за защита на жертви от домашно насилие.\"Изнасяме в чужбина по една сексробиня на ден\", пише \"Монитор\". През 2018 година 433-ма българи са жертва на трафик на хора. Най-често в капана на трудовата експлоатация попадат хора с ментални проблеми и с ниско образование.\"Очаква ни нормална пролет и дъждовно лято\", пише \"Телеграф\", като цитира климатолога проф. Георги Рачев. Той предупреждава за възможни слани в петък и в събота. Месец март е бил с 3 градуса и половина по-топъл от обичайното, казва още проф. Рачев. ", "date": "2019.03.28", "title": "Преглед на вестниците "}
{"url": "http://www.cross.bg/yavyavane-listata-evroizborite-1600257.html", "text": "/КРОСС/  Днес ще се състои заключителната среща между ГЕРБ и СДС за подписване на споразумение за общо явяване на изборите за Европейски парламент през май.След разговорите ще стане ясно и кои са кандидатите, излъчени от СДС.За \"Хоризонт\" лидерът на сините Румен Христов заяви, че на избираемото място в листата партията ще излъчи фигура, полезна и за листата на Европейската народна партия.По думите му общото явяване на евроизборите не означава траен ангажимент между двете партии. ", "date": "2019.03.28", "title": "ГЕРБ и СДС с финални разговори за общо явяване на евроизборите "}
{"url": "http://www.cross.bg/gerb-tzvetanov-partiyata-1600254.html", "text": "/КРОСС/  След като Цветан Цветанов напусна парламента - днес се очаква да бъде обявен новият шеф на парламентарната група на ГЕРБ. Седмица след като стана ясно, че е купил апартамент с частен асансьор на цени под пазарните, а антикорупционната комисия започна порверка, Цветанов обяви, че повече няма да е депутат. Остава, обаче заместник-председател на ГЕРБ и начело на предизборния щаб на партията. Това е четвъртата оставка след избухването на скандала с апартаментите на властта. 27-годишният Георги Недев, треньор по мотокрос, е следващият след Цветан Цветанов в листата на ГЕРБ. Именно той трябва сега да заеме депутатското място на заместник-шефа на партията. Новият шеф на парламентарната група на партията вече е избран, а името му ще бъде обявено днес.", "date": "2019.03.28", "title": " Днес става ясно кой ще е новият шеф на групата на ГЕРБ в НС"}
{"url": "http://www.cross.bg/zagivat-dyshi-voiina-1600240.html", "text": "/КРОСС/ 37 г. - Сенатът на Римската империя удостоява император Калигула с титлата Принципат.193 г. - Римският император Пертинакс е убит от Преторианската гвардия, която после продава властта му на търг на Дидий Юлиан.845 г. - Париж е опустошен при нападение на викинги, предвождани вероятно от Рагнар Лодброк, който събира голям налог, за да напусне града.1776 г. - В Москва е създаден Болшой театър.1802 г. - Астрономът Хайнрих Вилхелм Олберс открива 2 Палада - втория известен астероид след 1 Церера.1844 г. - В Испания е създадена жандармерията - военизирана полиция за борба с повсеместния бандитизъм в страната.1854 г. - Кримска война: Франция обявява война на Русия.1857 г. - В Петербург е открита първата девическа гимназия в Русия.1859 г. - В Цариград започва да излиза в. „България\" под редакцията на Драган Цанков.1871 г. - Учредена е Парижката комуна.1885 г. - В САЩ официално е създадена Армията на спасението.1891 г. - В Лондон се провежда първото световно първенство по вдигане на тежести.1910 г. - Първият хидроплан, конструиран от французина Анри Фабр, излита край Марсилия.1920 г. - При опустошително торнадо по време на празника Палмова неделя в района на Големите езера (САЩ) загиват над 380 души, други 1700 са ранени.1921 г. - Китайският параход Хонг Конг потъва след сблъсък в подводна скала, загиват 1094 души.1930 г. - Турция променя името на Константинопол на Истанбул, а на Онгора - на Анкара.1939 г. - Гражданска война в Испания: Войната завършва с превземането на Мадрид от генералисимус Франсиско Франко.1940 г. - В Солун започва изграждането на сградата на Международния мострен панаир.1940 г. - В САЩ е открит нов изотоп на урана - плутоний 239.1973 г. - Марлон Брандо изпраща актрисата индианка Сачийн Малкото перо да приеме неговата награда „Оскар\", за да може тя да протестира срещу дискриминацията на коренното население в САЩ.1973 г. - Възродителен процес: 500 служители на МВР влизат в село Корница (Благоевградска област) за насилствена смяна на мюсюлманските имена, при оказаната съпротива са убити трима селяни.1974 г. - Николае Чаушеску е избран за президент на Румъния.1979 г. - След 30-дневна експлоатация вторият реактор на АЕЦ, разположена на остров Три Майл (САЩ), аварира, което е най-голямата ядрена авария в страната и става причина за закриване на 53 от 129 АЕЦ-a.1983 г. - Среща в София на учени от балканските страни на тема „Балканите - безядрена зона\".1994 г. - В България започват протести на частните издатели и радиоразпространители против Закона за добавена стойност - до 31 март с.г. големите всекидневници не излизат.1994 г. - При улични боеве в Йоханесбург (ЮАР) между привърженици на Зулу и на Африкански национален конгрес загиват 18 души, а стотици са ранени.2005 г. - При земетресение с епицентър край остров Суматра, с магнитуд 8,7 по Скалата на Рихтер, загиват около 2000 души в Индонезия и Сингапур.2009 г. - От 20:30 до 21:30 (българско време) е проведен Часът на земята. ", "date": "2019.03.28", "title": "28 март в историята"}
{"url": "http://www.cross.bg/tema-gerb-politikata-1600241.html", "text": "/КРОСС/ БНТ, „Сутрешен блок\"Тема:   В епицентъра - ще се отрази ли на изборите скандалът с апартаментите?Тема:   По релсите на БДЖ - има ли бъдеще железницата? Първо интервю на новия директор Григори Григоров;Тема:   Зимно или лятно часово време ще избере България?Тема:   Родители на протест заради липса на места в детските градини - има ли решение?БТВ, \"Тази сутрин\"-Нова телевизия,  „Здравей  България\"Тема: „Затвори ли Цветан Цветанов вратата в политиката? И надолу или нагоре тръгва ГЕРБ след излизането му от парламента?\". Очаквайте още коментара на Бойко Борисов след тежките решения на живо от централата на ГЕРБ.Тема: Пациент преби личната си лекарка. Защо джипито няма право да откаже да го лекува?Тема: Пиарът на звездите Евгени Минчев влиза в политиката. Кои ще са новите му клиенти?Тема: Тема: Жестокост над животно в Монтана. Кой и защо влачи куче с автомобил по улиците на града?Тема: Стотици на протест. Не искат кариера за добив на строителни материали край домовете си.Тема: Край на фалшивите имунизации. Здравната каса ще спира парите на лекари, които ги издават.Тема: Стоп на изкуственото въртене на стрелките. Откога и как това ще повлияе върху бизнеса и транспортните връзки в Европа? Отговорите в „На твоя страна\" с Георги Георгиев. ", "date": "2019.03.28", "title": "Теми и гости в сутрешните блокове на телевизиите"}
{"url": "http://www.cross.bg/rozhdenitzite-na-mart-1600242.html", "text": "/КРОСС/  Проф. Андрей Даниел, художник, преподавател в Националната художествена академия. Акад. арх. Богоя Сапунджиев, сценограф, илюстратор и поет Драгомир Желязков, председател на Арбитражен съд - София Проф. дфн Ивайло Дичев, белетрист, културолог Лозан Панов, председател на Върховния касационен съд Панайот Панайотов, певец, два пъти лауреат на „Златният Орфей\" Цвятко Барчовски, бивш баскетболист и треньор  ", "date": "2019.03.28", "title": "Рождениците на 28 март"}
{"url": "http://www.cross.bg/chasa-provede-zala-1600243.html", "text": "/КРОСС/Пловдив.От 10.00 часа вицепрезидентът Илияна Йотова ще открие осмото издание на Европейския форум за социално предприемачество пред Палата №11 на Международен панаир - Пловдив.***София.От 09.00 часа започва пленарното заседание на Народното събрание.***София.От 11.00 часа в Народния театър „Иван Вазов\" от министрите Красимир Вълчев и Боил Банов ще подпишат Споразумение за сътрудничество между училища и детски градини и държавните културни институти в страната.***София.От 08.00 часа в Централата на ПП ГЕРБ представители на ГЕРБ и СДС ще проведат среща във връзка с предстоящите избори за Европейски парламент След срещата ще бъде даден брифинг за представителите на медиите.***София.От 09.30 часа в София Хотел Балкан, зала „Сердика\", Представителството на Европейската комисия в България организира представяне и дискусия по годишния доклад за България, който се издава в рамките на Европейския семестър.***София.От 09.30 часа в София Хотел Балкан, зала „Роял\", ще се проведе Икономически форум за Германия.***София.От 10.00 часа Столичният общински съвет ще проведе заседание.***София.От 10.00 часа в двора на ВМА ще се проведе тренировъчно занятие по активиране на военномедицинския кризисен щаб по сигнал „Бедствие\" и действия на медицинските екипи при ситуация с голям брой пострадали.***София.От 10.00 часа в Park Center Sofia на бул. „Арсеналски\" 2 ще се проведе кръводарителската акция.***София.От 11.00 часа в Soho на ул. „Искър\" № 4 Фонд на фондовете ще подпише оперативно споразумение за изпълнение на втория от Фондовете за ускоряване и начално финансиране (ФУНФ), финансиран със средства по Оперативна програма „Иновации и конкурентоспособност\" 2014-2020  (ОПИК).***София.От 11.30 часа в сградата на бул. „Цариградско шосе\", № 133 А, ще се проведе годишен отчет-анализ за дейността на Главна дирекция „Борба с организираната престъпност\".***София.От 14.00 до 16.00 ч. в офиса на ПП ГЕРЛ на ул. „Георги Бенковски\" №1 общинският съветник Димитър Колев ще приема граждани.***София.От 16.30 часа в Института за исторически изследвания ще се проведе лекция на тема: \"Фалшивите новини\" в идеологическата конфронтация между САЩ и СССР през Студената война\".***Бургас.От 10.00 часа в залата на Апелативна прокуратура - Бургас ще бъде проведен брифинг, на който пред медиите ще бъдат представени данните от отчетния доклад на Окръжна прокуратура - Бургас за изминалата 2018 г.***Бургас.От 19.00 часа в Гранд хотел „Приморец\" - Бургас ще се проведе благотворителен бал, организиран от Фондация „Мечта за дете\" и Фондация „Супер БЕБЕ\".***Варна.От 11.30 часа в Областната администрация във Варна ще се проведат консултации за избор на членове на Районната избирателна комисия.***Велико Търново.От 9.00 часа в голяма зала на Общината ще се проведе Сесия на Великотърновски общински съвет.***Враца.От 17.00 часа в Конферентната зала на Общински съвет-Враца ще се проведе обществена консултация във връзка с приемане на Наредба за изменение и допълнение на Наредба за организация на движението при кратковременно платено паркиране - „Синя зона - гр. Враца.***Кърджали.От 11.00 часа в зала № 301 на Областна администрация - Кърджали Областният управител Никола Чанев е насрочил консултации за състава на РИК в 9-ти Кърджалийски избирателен район.***Ловеч.От 16.00 часа пред Драматичен театър - Ловеч ще се състои показ на образци въоръжение и оборудване на Сухопътните войски, в рамките на националната информационна кампания на Министерството на отбраната „Бъди войник\".***Пловдив.От 9.00 часа ще се проведе заседание на Пловдивския общински съвет.***Пловдив.От 11.00 часа в Заседателната зала на Областна администрация - Пловдив ще се проведат консултации за състава на 16 и 17 РИК във връзка с изборите за членове на Европейския парламент.***Смолян.От 10.00 часа в зала № 201 на Областната администрация областният управител на Смолян Недялко Славов свиква консултации за състав на Районна избирателна комисия - Смолян.***Смолян.От 13.00 часа в Сесийна зала на Община Смолян ще се проведе заседание на Общински съвет - Смолян.***Смолян.От 15.00 часа в Тържествената зала на Административен съд - Смолян, ще се проведе годишно отчетно събрание на съдиите и служителите в Административен съд - Смолян, на което Председателят на съда Игнат Колчев ще представи резюме на Годишния отчетен доклад за работата на съда през 2018 г.***Трън.От 14.00 часа в заседателната зала на Община Трън ще се проведе заседание на Общинския съвет.***Хасково.От 10.00 часа в сградата на Областна администрация Хасково (малка зала на І етаж), ще се проведат консултации за състава на Районна избирателна комисия - Хасково.*** Шумен.От 9.00 часа в зала 363 на общината ще се проведе заседание на Общински съвет.  ", "date": "2019.03.28", "title": "Предстоящи събития на 28 март"}
{"url": "http://www.cross.bg/politzai-programa-taiiland-1600244.html", "text": "/КРОСС/ Полицейските управления от цял Тайланд изпращат своите най-дебели полицаи на лагер за отслабване, като част от националната програма, наречена „Унищожаване на кореми.\"След успехът на двуседмичната пилотна програма, полицейските управления в Тайланд започнаха да изпращат служителите си с най-голямо наднормено тегло, в Централния полицейски участък в град Пак Чонг. Там те ще участват в програма с интензивна физическа активност, предназначена да стопи големите коремчета.Всяко управление ще изпраща периодично до трима полицаи с наднормено тегло. Те ще карат велосипеди, ще тренират и ще приемат само здравословна храна, богата на протеини, за да свалят нужните килограми. Програмата „Унищожаване на кореми\", привлече вниманието на медиите по света, след като снимки на дебели потящи се полицаи, бяха разпространени в интернет. „Проблемите на дебелите полицаи са ужасно много\" - казва старши сержант-майор Сорнпеч Чантарак, чиято роля е да налага спазването на диетата в новата програма. „Работиш бавно и се движиш бавно, докато се поклащаш. Това е неприемливо, ако си полицай, натоварен със задачата да арестуваш престъпници, тъй като трябва да си бърз и ловък\", добавя той.Всеки полицай в лагера има специална лична карта, в която се отбелязва неговия прогрес - теглото му преди и след програмата.Снимките, публикувани на Фейсбук страницата на Love Police, се радват на много внимание, като повечето коментари са положителни. Хората реагират с похвала към полицаите и тяхната усилена работа да намалят теглото си.", "date": "2019.03.28", "title": "Тайланд изпраща всички дебели полицаи на лагер за отслабване"}
{"url": "http://www.cross.bg/protiv-brekzit-sdelkata-1600253.html", "text": "/КРОСС/  Бурен и наситен със събития ден в британския политически живот. Премиерът Тереза Мей обяви пред депутатите от нейната Консервативна партия, че е готова да подаде оставка, ако подкрепят сделката й за Брекзит. В парламента депутатите гласуваха официално за отлагане на датата за Брекзит, а малко преди полунощ стана ясно, че сред депутатите няма консенсус по нито една от предложените арлтернативи на плана на Мей.Голямата новина от изминалия ден несъмнено е решението на Тереза Мей да се оттегли преди втората фаза на преговорите, когато ще бъдат договаряни в детайли бъдещите търговски отношения. Мей заяви, че ще напусне по-рано, отколкото е смятала, но го прави в името на страната и на партията.Това дава шанс на сделката й да бъде одобрена при трето внасяне в парламента. При положение, че Мей се оттегля много от твърдолинейните брекзитиъри обявиха, че ще подкрепят сделката. Дори Борис Джонсън. Очаква се надпреварата за лидерския пост да започне след 22 май, ако разбира се, сделката бъде приета. Има обаче едно голямо \"НО\", защото северноирландските юнионисти, които осигуряват парламентарното мнозинство на консерваторите, отново заявиха, че ще гласуват против. Така че Тереза Мей може пак да се провали дори и някои депутати от опозицията да решат да я подкрепят.С нетърпение бе очакван резултата от така наречените „показателни гласувания\" по 8 алтернативи на сделката на Мей - от Брекзит без сделка до отмяна на Брекзит. Това става след като депутатите поеха контрола върху дневния ред за Брекзит от правителството. По нито една алтернатива обаче нямаше консенсус сред депутатите. По-рано с 441 гласа „за\" срещу 105 „против\" депутатите одобриха отлагане на Брекзит за 12 април или 22 май, в зависимост от това дали ще бъде одобрена или не сделката на Мей.Предложение В, което казва Великобритания да напусне ЕС без споразумение на 12 април. За 160, против 400Предложение D, което казва Великобритания да търси договарянето на \"Общ пазар 2.0\" с Брюксел, включително членство в единния пазар на ЕС и митнически споразумения. За 188, против 283Предложение H, което казва Великобритания да остане част от Европейската икономическа зона и отново да подаде молба за членство в Европейска асоциация за свободна търговия. За 65, против 377Предложение J, което казва, че сделка на Великобритания с ЕС за Брекзит трябва да включва постоянно и подробно споразумение за митнически съюз с Брюксел, което да покрива цялата територия на Великобритания, включително Северна Ирландия. За 264, против 272Предложение K, което казва Великобритания да се заеме с изпълнението на плана на опозиционната Лейбъристка партия за митнически съюз с ЕС и възможно най-близка синхронизация с единния пазар на ЕС. За 237, против 307Предложение L, което казва Великобритания да отмени изпълнението на член 50 от Договора за ЕС ако парламента в Лондон не се съгласи на напускане на ЕС без сделка за условията. За 184, против 293Предложение M, което казва, че трябва да има референдум, който да потвърди, че гражданите са съгласни с условията на сделката за Брекзит, преди тя да бъде ратифицирана от парламента. За 268, против 295Предложение O, което казва Великобритания да търси контролирано излизане без сделка от ЕС, ако сделка с Брюксел не може да бъде договорена. За 139, против 422 ", "date": "2019.03.28", "title": "Тереза Мей дава оставка в замяна на подкрепа за сделката й за Брекзит "}
{"url": "http://www.cross.bg/teatur-beshe-ikar-1600252.html", "text": "/КРОСС/  Най-добър спектакъл за изминалата година е \"Neoдачници\" на Народния театър \"Иван Вазов\". На 45-тите награди Икар, раздавани от Съюза на артистите, спектакълът донесе и отличието за режисура на Иван Пантелеев. Наградата за водеща мъжка роля отиде при Боян Арсов за превъплъщението му в Сехизмундо в постановката \"Животът е сън\" на Дина Маркова. Тя беше отличена за дебют за интерпретацията си на текста на Педро Калдерон Де ла Барка, играна в Театър Зонг и Центъра за култура и дебат \"Червената къща\".За главна женска роля Икар 2019 получи Ива Тодорова за \"Приятно ми е, Ива\" в Театър 199.Наградите за поддържащи роли получиха Весела Бабинова, която е поп-фолк певица в „Поп-фолк хроники: Бели птици и куршуми\" в столичния Малък градски театър \"Зад канала\", и Йордан Ръсин за Глигор в „Нова Библия\" по Йордан Радичков в Театрална работилница „Сфумато\".Отличието за чест и достойноство отиде при актьорът от Варненския театър Михаил Мутафов, а за цялостен принос към българския театър беше награден Стефан Цанев. Певицата Лили Иванова беше отличена за приноса й към изкуството и културата. ", "date": "2019.03.28", "title": "\"Neoдачници\" е големият победител на Икарите, Стефан Цанев с отличие за цялостен принос "}
{"url": "http://www.cross.bg/sistema-sestri-meditzinski-1600245.html", "text": "/КРОСС/ДЕКЛАРАЦИЯнаФЕДЕРАЦИЯ „ОБЩЕСТВЕНО ЗДРАВЕ\" БСП - СОФИЯКОМИСИЯ ПО ЗДРАВНА ПОЛИТИКА И ЗДРАВЕОПАЗВАНЕ ПРИ ЦУ НА БЪЛГАРСКИЯ АНТИФАШИСТКИ СЪЮЗ В подкрепа на стачкуващите медицински сестри, акушерки, фелдшерии обявилия гладна стачка акушер-гинеколог от гр.Казанлък д-р Захари Стойчев Здравето на народа ни е от критично значение за нашата национална икономика, национална сигурност и национална идентичност.В сравнение с други европейски страни българската здравна система постига незадоволителни крайни резултати в редица важни аспекти на общественото здраве: високо ниво на заболеваемост и смъртност, недееспособност и разпространение на рискови за здравето фактори от околната и работната среда.Според Европейския здравен потребителски индекс българското здравеопазване става все по-опасно за пациента. По развитие на здравната система България е на 33-то място от 34 страни.Затова нашето здравеопазване според международната програма за социални изследвания се ползва с доверието само на 4,8 % от населението, а 75 % са на мнение, че здравната система не работи.Специфичният характер на кризата в българската здравна система се обуславя от въздействието на уникални за страната ни негативни фактори, причиняващи значителни последствия за здравето на нацията. В основата на тези въздействия е икономическата криза, като едновременно с това страната ни се изправя пред изключително трудни демографски промени - стареене, емиграция. Понастоящем в Европа няма нито една страна с такъв безконтролен демографски срив, какъвто се наблюдава в България.Налице са дълбоки социални промени - промени в социалните норми и нарастващо неравенство, нездравословно поведение, както и екологични промени - замърсяване на околната среда, природни бедствия и др. Криза има и в начина на живот, в опазването на околната среда, в обществените очаквания за повишаване качеството на здравните услуги.Налице е структурна и функционална криза на българската здравна система - нереформирани и неефективни структури и функции на системата. Лечебната система е пренатоварена, а ресурсите за профилактика на бременните, майките и децата, на работещите при висок риск, на хората с увреждания, както и за ранна диагностика на болестите са оскъдни.Оттук и кризата в общественото доверие.В същото време здравният бюджет продължава да съставлява 4 % от БВП. И макар често да се твърди, че „хората са най-важното ни богатство\" за мнозина здравни професионалисти реалността в българската здравна система е точно обратната: те не чувстват, че са третирани като най-важното богатство, а знанията и уменията им се оценяват по подходящ начин. Поради тази причина все повече лекари и медицински сестри емигрират и търсят морално и финансово признание на Запад.От началото на реформата в здравеопазването повече от 15 000 медицински сестри, акушерки и други специалисти по здравни грижи са напуснали страната, а за нормалното функциониране на здравната система са необходими още близо 35 хиляди специалисти. В същото време 80% от завършилите студенти в направление \"Здравни грижи\" заявяват, че няма да упражняват професията си в страната поради мизерното заплащане, неблагоприятните условия на труд и прояви на неуважение и насилие при изпълнение на служебния им дълг.Затова гладуващият д-р Захари Стойчев, медицинските сестри, акушерките, фелдшери заявиха на висок глас: \"Повече така не може\". Не може специалистите в здравеопазването да бъдат поставени пред дилемата или да работят на 2-3 места, за да оцеляват или да емигрират. В болниците и поликлиниките все повече преобладават пенсионерите лекари и медицински сестри и то на по 60, 70 и дори 80 години.Затова ние заставаме твърдо зад исканията на медицинските сестри за:- увеличаване на стартовите им заплати в размер на две минимални работни заплати;- диференцирано заплащане на труда, съобразно придобитите квалификации;- приемане на стандарти с ясен регламент за необходимия брой медицински сестри, акушерки, рехабилитатори, рентгенови лаборанти и др., съобразно броя на пациентите в кабинетите на общопрактикуващите лекари, в женските и детските консултации, детските ясли, домовете за социални грижи и др.- необходимо е осигуряване на условия за участие в задължителни форми на продължаващо обучение с гарантирани отпуск и финанси.Ние издигаме своя глас в подкрепа на стачкуващите и призоваваме управляващите да не поставят медицинските специалисти пред дилемата:да работят в България или да емигрират.Ако не се вземат спешни мерки, рискът от срив в здравната система нараства с всеки изминал ден. ", "date": "2019.03.28", "title": "БСП София в подкрепа на стачкуващите медицински сестри, акушерки, фелдшери"}
{"url": "http://www.cross.bg/kyrymbashev-evropa-petur-1600246.html", "text": "/КРОСС/ „С отлагането на пакета \"Макрон\" беше нанесен сериозен удар. Президентът Таяни взе правилното решение\".  Това заяви пред БНТ евродепутатът от БСП/ПЕС Петър Курумбашев. Той обясни, че след като са внесени толкова изменения, те трябва да минат през транспортна комисия в ЕП и всичко да си мине по легалния път, а не предложения, които са били отхвърлени в транспортна комисия, да влизат направо в пленарна зала.Петър Курумбашев обясни по повод на пакета „Макрон\", че има грозна спекулация- под маската на социалната загриженост да се крият достъп и преразпределение на пазари. „Става въпрос за чист протекционизъм от страна на западните държави, които искат нашите работници просто да се откажат да работят, а нашите фирми да работят за техните фирми. Битката е кой да бъде капиталист, а не за работника\", обясни той. По думите му много любезно се представя социалното лице, но битката е, че няма реципрочност.  Според него, когато западните държави правят бизнес у нас, казват: „Ето, има свободен пазар. Има свободно движение на хора стоки и услуги\", когато обаче ние правим бизнес при тях, се оказва, че това е голям проблем и виждате ли- социалните права се спазвали. „Става дума за елементарна реципрочност и да може да се прави бизнес навсякъде в ЕС\", категоричен бе той. Курумбашев припомни, че често ЕС обвинява Китай, че не допуска по същите правила и открити процедури държавите членки да участват в обществени поръчки, а пък Китай участва в нашите  обществени поръчки съвсем спокойно. „В момента държавите от Западна Европа правят точно това с държавите от Централна и Източна Европа\", коментира той.Петър Курумбашев заяви, че пакетът „Макрон\" има и втора цел - българските фирми са поканени да се пререгистрират и да си направят клонове в Западна Европа. „Чудесно, но къде ще плащат те данъци тогава - в Западна Европа. Къде ще отиват осигуровките на тези работници - в тяхната пенсионна система и техните здравноосигурителни каси, а не в българската. Благодаря ви за европейската солидарност!\", заключи Петър Курумбашев.", "date": "2019.03.28", "title": " Петър Курумбашев: С отлагането на пакета „Макрон“ беше нанесен сериозен удар"}
{"url": "http://www.cross.bg/ponasyame-onezi-mozhem-1600238.html", "text": "/КРОСС/  Онези, които не можем да понасяме, са наши огледални образи ДИЙПАК ЧОПРА", "date": "2019.03.28", "title": "Онези, които не можем да понасяме"}
{"url": "http://www.cross.bg/ilarion-malamir-knyaz-1600239.html", "text": "/КРОСС/  Преподобният Иларион взел върху себе си игото на монашеското житие още от младите си години. Следвайки разпнатия Христа, той носел своя кръст, побеждавайки плътските страсти с въздържание; уединявайки се в затвор и пребивавайки много години в безмълвие. Така той се просветил с безстрастие и с добродетелния си живот надминал всички монаси, за което се удостоил с презвитерски сан. Впоследствие станал игумен на манастира, наречен Пеликит, намиращ се в Азия, близо до Хелеспонт.Той извършил много дивни чудеса. С думата си прогонвал от нивите и лозята животните, вредящи на растенията; с молитвата си спрял силен град и измолил от Бога дъжд по време на суша; подобно на пророк Елисей разделил реката, изцелил човек с изсъхнала ръка, възвърнал зрението на слепец, избавял сакатите от недъзите им, изгонвал бесове, и обилно изпълвал с риба мрежите на рибарите при неуспешен лов.Преподобни Иосиф Песнописец в осмата песен на канона, написан от него в чест на светеца, съобщава, че свети Иларион за почитането на честната икона на Спасителя е претърпял гонения и оскърбления от мъчителите, за което го нарича мъченик.Според едни сведения преподобни Иларион е живял при царуването на Лъв Арменец, поругаващ се над светите икони, други смятат, че е живял по времето на Лъв Исавриец и неговия син Копроним, царували много преди Лъв Арменец, което изглежда по-близо до истината.Той пострадал за светите икони, когато на Велики Четвъртък воеводата на Копроним, Лахондракон неочаквано нападнал Пеликитския манастир с войниците си по време на божествената служба. Той дръзко влязъл в църквата, а след това в олтара, заповядал да прекратят службата и съборил на земята Светите и Животворящи Христови Тайни; после оковал четиридесет и двама избрани монаси в железни вериги. На някои от останалите братя нанесъл рани, измъчвайки телата им, други изгорил, като първо намазал брадите и лицата им със смола, на трети отрязал носовете; и накрая запалил манастира заедно с църквата. А избраните четиридесет и двама отци изпратил на заточение из краищата на Ефеска област и там, като ги затворил в една стара баня, ги предал на смърт. Предполагат, че по това време е пострадал и преподобния Иларион, игумен на споменатите отци.Жития на светиите, преведени на български език от църковно-славянския текст на Чети-минеите на св. Димитрий РостовскиПри едно от многото свои нашествия във Византия, хан Крум взел в плен учения византиец Кинам.Синът и наследник на хан Крум, хан Омуртаг (816-831 г.), забелязал християнизаторското влияние на Кинам върху ханските синове. Омуртаг се опитал веднъж да го застави да вземе участие в една идоложертвена трапеза. Понеже Кинам рязко отказал да стори това, хвърлили го в затвора за дълги години.Когато се възцарил наследникът на Омуртаг, най-малкият му син Маламир (831- 836 г.), по молбата на своя по-голям брат, княз Енравота-Боян, той извел Кинам от затвора и го подарил на брата си като роб. Обаче скоро княз Енравота-Боян тайно приел християнско кръщение под влиянието на Кинам.Като узнал това Маламир опитал да застави брат си да се откаже от \"чуждия Бог\". Но князът решително заявил:- Аз се гнуся от езическите идоли и почитам Христа, истинския Бог и никой не ще може да ме отлъчи от любовта ми към Христа!Тогава Маламир произнесъл над него смъртна присъда. Преди да бъде посечен, мъченикът произнесъл вдъхновена пророческа реч:- Тази вяра, заради която аз сега умирам, ще се преумножи на българска земя. Напразно се надявате вие да я ограничите с моята смърт. Кръстният знак ще бъде на почит навсякъде, ще се издигат храмове на истинския Бог и чисти свещеници чисто ще служат на чистия Бог. А идолите и техните скверни жертвеници ще бъдат разорени така, като че ли не са съществували. Но и ти самият - обръща се към брат си Маламир - подир няколко години зле ще изхвърлиш своята злочестива душа, без да получиш никаква полза от своята жестокост!След това Христовият мъченик преклонил глава под меча и приел мъченически венец около 833 година.Скоро умрял и Маламир и понеже нямал наследник, наследил го Пресиян (836-852 г.), син на княз Звиница, втория му по-голям брат. А синът и наследникът на Пресиян, Борис (852-889 г.) приел християнството (856 г.) с името Михаил и покръстил целия български народ. Изпълнило се пророчеството на св. мъченик Енравота-Боян, княз български.Освен тези сведения, ние нищо друго не знаем за него: где е гробницата му, къде са мощите му, имало ли е служба в негова чест.", "date": "2019.03.28", "title": "Преп. Иларион и Стефан. Свщмчци Георги, еп. Загорски и Петър, презв. Мъгленски"}
